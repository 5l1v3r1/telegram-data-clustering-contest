<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/hotelarze-zawieszaja-swoj-udzial-w-organizacji-igrzysk-olimpijskich-w-paryzu/"/>
    <meta property="og:site_name" content="Polsat News"/>
    <meta property="article:published_time" content="2019-11-21T06:47:00+00:00"/>
    <meta property="og:title" content="Hotelarze bojkotują igrzyska olimpijskie w Paryżu z powodu Airbnb"/>
    <meta property="og:description" content="Francuscy hotelarze poinformowali, że zawieszają swój udział w organizacji igrzysk olimpijskich w Paryżu w 2024 roku. Powodem jest umowa zawarta przez MKOl z firmą Airbnb, zajmującą się pośrednictwem w wynajmie mieszkań poprzez aplikację internetową."/>
  </head>
  <body>
    <article>
      <h1>Hotelarze bojkotują igrzyska olimpijskie w Paryżu z powodu Airbnb</h1>
      <address>
        <time datetime="2019-11-21T06:47:00+00:00">21 Nov 2019, 06:47</time>
      </address>
      <p>
        <b>Francuscy hotelarze poinformowali, że zawieszają swój udział w organizacji igrzysk olimpijskich w Paryżu w 2024 roku. Powodem jest umowa zawarta przez MKOl z firmą Airbnb, zajmującą się pośrednictwem w wynajmie mieszkań poprzez aplikację internetową.</b>
      </p>
      <related>
        <a href="https://www.polsatnews.pl/wiadomosc/2019-10-15/policja-starla-sie-z-demonstrujacymi-w-paryzu-strazakami-sa-ranni/"/>
      </related>
      <p>Około 600 hotelarzy i restauratorów, zgromadzonych w środę w Biarritz na 67. kongresie swojej organizacji branżowej (UMIH), wyraziło oburzenie z powodu włączenia Airbnb do grona głównych sponsorów Międzynarodowego Komitetu Olimpijskiego.</p>
      <p>
        <a href="https://www.polsatnews.pl/wiadomosc/2019-09-13/w-paryzu-strajk-pracownikow-transportu-miejskiego-francuskiej-stolicy-grozi-paraliz-komunikacyjny/">PRZECZYTAJ: Paryżowi grozi paraliż komunikacyjny. Sieć transportu proponuje przemieszczanie się hulajnogą</a>
      </p>
      <p>
        <b>Zarzuty o nieuczciwą konkurencję</b>
      </p>
      <p>Zarzucają nieuczciwą konkurencję amerykańskiej firmie, z którą od roku prowadzą spór prawny przed sądem handlowym w Paryżu.</p>
      <p>"Gdzie jest moralność? To oburzające uczynić globalnym partnerem MKOl firmę, która odgrywa dużą rolę w deregulacji rynku na całym świecie" - oświadczył podczas obrad prezes UMIH Roland Heguy.</p>
      <p>Od kilku miesięcy Komitet Organizacyjny Paryż 2024 negocjował z UMIH rezerwację miejsc w ponad 600 hotelach, w których w czasie igrzysk mają być zakwaterowani sportowcy, goście MKOl i dziennikarze.</p>
      <p>W poniedziałek firma Airbnb podpisała umowę z MKOl, na mocy której będzie wspierać finansowo letnie igrzyska olimpijskie w Tokio (2020), Paryżu (2024) i Los Angeles (2028) oraz zimowe w Pekinie (2022) i w Mediolanie/Cortina d'Ampezzo (2026).</p>
      <p>Umowę zawarto w momencie, gdy Airbnb chce poprawić swój wizerunek przed wejściem w przyszłym roku na giełdę. Firma jest popularna wśród turystów, chętnie korzystających z wynajmu mieszkań po atrakcyjnych cenach, ale jednocześnie jest krytykowana przez przedstawicieli branży hotelarskiej.</p>
      <p>
        <a href="https://www.polsatnews.pl/wideo/kim-dzong-un-eskortowany-przed-12-ochroniarzy-biegli-otaczajac-limuzyne_6710461/">WIDEO - Kim Dzong Un eskortowany przed 12 ochroniarzy. Biegli otaczając limuzynę</a>
      </p>
      <figure>
        <img src="https://s.redefine.pl/file/o2/redefine/cp/f5/f5xn74gngawx6w5jf6kh5vm3gfyy93bk.jpg"/>
      </figure>
    </article>
  </body>
</html>