<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/momichence-edva-ne-umria-zaradi-razkarvane-mezhdu-bolnici-6102359"/>
    <meta property="og:site_name" content="Vesti"/>
    <meta property="article:published_time" content="2019-11-21T06:54:00+00:00"/>
    <meta property="og:title" content="Момиченце едва не умря заради разкарване между болници"/>
    <meta property="og:description" content="След случая с починалото момченце се оказва, че много родители се сблъскват с подобни проблеми"/>
  </head>
  <body>
    <article>
      <h1>Момиченце едва не умря заради разкарване между болници</h1>
      <h2>След случая с починалото момченце се оказва, че много родители се сблъскват с подобни проблеми</h2>
      <address><time datetime="2019-11-21T06:54:00+00:00">21 Nov 2019, 06:54</time> by <a rel="author">Надежда Неменски</a></address>
      <aside>
        <a href="https://vbox7.com/emb/external.php?vid=2ea53cfb02&amp;autoplay=1">Видео</a>
      </aside>
      <p>След случая на 3-годишното дете, чиито родители са търсили помощ в три болници преди то да издъхне в „Пирогов”, се оказва, че за съжаление родителите често се сблъскват с такива проблеми..</p>
      <p>Родители разказват, че и на тях им се налагало да чакат с часове пред педиатричната клиника в София. А много от тях са били препращани към други болнични заведения. Причината не е изненада, тя е все една и съща – в педиатрията няма място.</p>
      <p>
        <a href="https://www.vesti.bg/bulgaria/borisov-roditelite-sa-snimali-kak-se-dyrzhat-v-bolnicite-6102351">Борисов: Родителите са снимали как се държат в болниците</a>
      </p>
      <p>Повечето родители се притесняват да застанат пред камера. Осмеляват се Лора и Георги Стоилови, чиято дъщеричка само преди няколко месеца е била на косъм от смъртта заради разиграване между болници.</p>
      <p><b>„Едните нямат хирург, другите нямат ехограф и само си прехвърлят. Родителите са в някаква безизходица”</b>,</p>
      <p>разказва Лора Стоилова пред <a href="https://nova.bg/news/view/2019/11/21/269292/%D0%BD%D0%B0-%D0%BA%D0%BE%D1%81%D1%8A%D0%BC-%D0%BE%D1%82-%D1%81%D0%BC%D1%8A%D1%80%D1%82%D1%82%D0%B0-3-%D0%B3%D0%BE%D0%B4%D0%B8%D1%88%D0%BD%D0%BE-%D0%B4%D0%B5%D1%82%D0%B5-%D0%BF%D1%80%D0%B5%D1%85%D0%B2%D1%8A%D1%80%D0%BB%D1%8F%D0%BD%D0%BE-%D0%BC%D0%B5%D0%B6%D0%B4%D1%83-%D0%BD%D1%8F%D0%BA%D0%BE%D0%BB%D0%BA%D0%BE-%D0%B1%D0%BE%D0%BB%D0%BD%D0%B8%D1%86%D0%B8/">NOVA</a>. „Всеки родител, който се е сблъсквал с това нещо, знае, че трябва да обиколи няколко лечебни заведения, няколко кабинета”, коментира Георги Стоилов. „Понякога нямаш това време. Ние загубихме 2 дни, които можеше да се окажат фатални”, обяснява Лора.</p>
      <p>Един кошмарен уикенд, който семейство Стоилови няма да забравят никога – невярно поставена диагноза, липса на места в болници, недостиг на медикаменти, недостиг на специалисти, забавяне на лечението и неяснота кой може да помогне на 3-годишно болно дете. С всичко това се сблъскват Лора и Георги през март тази година.</p>
      <p><a href="https://www.vesti.bg/bulgaria/lekar-nikoj-na-men-ne-mi-kaza-che-deteto-e-bilo-v-bolnica-lozenec-6102260">Лекар: Никой на мен не ми каза, че детето е било в болница „Лозенец</a>"</p>
      <p>Петък срещу събота момиченцето започва за повръща. „Призори вече се притеснихме и решихме, че ни трябва лекарска помощ. Първо отидохме при дежурен педиатър в частна клиника. Педиатърът констатира, че има стомашно чревно разстройство. Даде ни някаква рецепта, която ние купихме от аптеката. Детето обаче продължи да се влошава, вдигна и висока температура. Тогава решихме да отидем в детската педиатрия”, обяснява Лора.</p>
      <p>Там разказът звучи болезнено познато. „Там ни прие дежурната гастроентероложка. Тя прегледа детето, само опипа корема. Заяви, че наистина е стомашно-чревно разстройство, но детето е силно дехидратирано. Трябвало да се сложи на системи, но тъй като те нямали свободно легло, можела да ни насочи към частна клиника. Те нямат стационар, няма да лежи, само ще стоим за часовете, докато изтече системата, а след това да се прибирам в къщи. Или другият вариант –</p>
      <p><b>ако ни била настаняла при тях, трябвало да лежим в коридора, което естествено нас нямаше как да ни устройва</b>”,</p>
      <p>разказва Лора.</p>
      <p>Така родителите взимат детето на ръце и го водят в 3-та болница, пак частна. Със себе си носят документ от педиатрията, в който пише каква диагноза е поставила лекарката само с опипване на корема.</p>
      <p>„Отидохме в следващата клиника. Там направиха кръвни изследвания. Нещо, което в педиатрията не направиха. Установиха, че има възпалителен процес. Индексът за възпаление CRP ѝ беше 8, което е завишение леко на този етап. Сложиха ѝ системи, поседяхме няколко часа и ни изписаха”, разказва още Лора.</p>
      <p>Казали им да дойдат на другата сутрин, защото нямат леглова база. На следващата сутрин те отишли, направени били нови кръвни изследвания. „Въпросният индекс  CRP е скочил на 113! От 8 на 113! Но дори и за тях това не е чак толкова притеснително”, обяснява Лора</p>
      <p><b> „Ние през цялото време искахме преглед от хирург, те казваха, че нямат такъв</b>.</p>
      <p>За ехограф, казват: „Ние нямаме такъв, евентуално в понеделник ехографът ще работи”. Следобедът детето видимо се влошава. Тя просто се отпуска и само стои полунеадекватна. След изрично мое настояване, че най-вероятно е апандисит ме поглежда и казва „Категорично не е!”, разказва майката.</p>
      <p>След което пак ги изпрашат у дома. С една уговорка – да дойдат пак на следващия ден в 14 ч., за да продължат със системите. Но вместо да се приберат вкъщи, родителите обръщат колата и тръгват към „Пирогов”.</p>
      <p>„Настоявахме за преглед от хирург и в 1 ч. през нощта детето е вече на операционната маса. Благодаря на д-р Житянов, който я спаси и който след операцията, като излезе и каза, че</p>
      <p><b>ако 5-6 часа още сме закъснели, е нямало да може да ни помогне</b>”,</p>
      <p>разказва Лора.</p>
      <p>Така се оказва, че ако Лора и Георги бяха послушали лекарката в последната клиника да идат на следващия ден по обяд, най-вероятно днес дъщеря им нямаше да е сред живите. „Според д-р Житянов тя нямало да изкара до сутринта, всичко е било в гной. Спукан апендисит, перитонит, по неговите думи всички черва са вадени и мити”, каза още майката.</p>
      <p>
        <i>Още по темата вижте във видеото горе.</i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318"/>
        <a href="https://www.vesti.bg/bulgaria/rinovirus-e-izoliran-pri-pochinaloto-dete-v-sofiia-6102175"/>
        <a href="https://www.vesti.bg/bulgaria/edna-ot-versiite-za-smyrtta-na-deteto-6102147"/>
      </related>
    </article>
  </body>
</html>