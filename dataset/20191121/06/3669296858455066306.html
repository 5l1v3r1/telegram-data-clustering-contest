<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/teknoloji/huawei-watch-gt-2-sik-tasarim-ve-kullanislilik"/>
    <meta property="og:site_name" content="CNN Türk"/>
    <meta property="article:published_time" content="2019-11-21T06:41:49+00:00"/>
    <meta property="og:title" content="Huawei Watch GT 2: Şık tasarım ve kullanışlılık"/>
    <meta property="og:description" content="Gündelik yaşantımızda pek çoğumuzun tercih ettiği..."/>
  </head>
  <body>
    <article>
      <h1>Huawei Watch GT 2: Şık tasarım ve kullanışlılık</h1>
      <h2>Gündelik yaşantımızda pek çoğumuzun tercih ettiği akıllı saatler, ilk çıkış dönemine kıyasla çok daha gelişmiş ve kullanışlı yapıdalar. Çoğu üründe adım sayar, nabız ölçer, spor programlarıyla ilgili bilgiler veren uygulamalar bulunmakta. Hal böyle olunca da kullanıcılar, “Diğer ürünlerden ayrılan özelliklere sahip” cihazlara yöneliyor. Burada da şık tasarım ve kullanışlılık gibi detaylar önemli.</h2>
      <address><time datetime="2019-11-21T06:41:49+00:00">21 Nov 2019, 06:41</time> by <a rel="author">Ecevit Bıktım</a></address>
      <p>Yine akıllı saatlerin yavaş yavaş piyasaya yayıldığı dönemleri hatırlayacak olursak, ilk nesil ürünler <a href="https://www.cnnturk.com/haberleri/tasarim">tasarım</a> anlamında klasik ve <a href="https://www.cnnturk.com/haberleri/spor">spor</a> kol saatlerinden çok farklıydı. İlk bakışta bunların standart saatler olmadığı belli oluyordu. Günümüzde hazırlanan akıllı saatler ise, görüntü olarak neredeyse standart saatlerden farksız. Bu da pek çok kullanıcı için güzel bir detay.</p>
      <p>Huawei Watch GT 2, 10.7mm kalınlıkta. Bize test için gelen modelin 46mm serisi olduğunu belirtelim. Bir de daha çok sporcuların tercih edebileceği 42mm serisi var. Bu seri, 46mm’e kıyasla daha hafif ve ince, ama ekranı da daha küçük.<br/>Tekrar saatimize dönecek olursak, kayışsız olarak 41 gram ağırlıktaki saat, bileğe rahatlıkla oturuyor ve konforlu bir kullanım sunuyor. Metal ve plastik malzemeler kullanılarak hazırlanan saatin kayışı ise, deri materyalden üretilmiş. Tabii pek çok farklı kayış seçeneği de var. Kayışları kendiniz de kolaylıkla çıkarıp takabilir, hatta bir saatçiye giderek farklı kayışlar bile alabilirsiniz. Ürün, 5 ATM suya dayanıklılık seviyesi sayesinde duşta ve <a href="https://www.cnnturk.com/haberleri/yagmur">yağmur</a> altında, hatta yüzerken bile güvenle kullanılabilir.</p>
      <p>Cihazın üzerindeki ufak detaylar gerçekten hoş. Kayıştaki düzgün dikişlerden Huawei logosuna, parlak çerçevesine kadar her şey çok güzel görünüyor ve ürünü uzun süreler rahatsızlık hissetmeden bileğinizde taşıyabiliyorsunuz.</p>
      <p>Bir de, saatimizin dediğimiz gibi, pek çok akıllı saatte pek çok özellik bulunuyor, ama önemli olan bir detay da bu özelliklerin rahat kullanılabilmesi. Huawei Watch GT 2’de 1.39 inç değerde, büyük sayılabilecek bir ekran mevcut. Amoled teknolojisinin kullanıldığı ekran 454 x 454 HD çözünürlük sunuyor. Görüntüleme kalitesi gayet iyi, ki dış mekân kullanımlarında da bunu görebiliyorsunuz. Öte yandan, dokunuşlara verdiği tepkiler de gayet iyi. Arayüzü için “Yağ gibi kayan” tabiri pek uygun olmasa da, yine de akıcı ve kullanışlı bir arayüze sahip olduğunu da söyleyebiliriz.</p>
      <p>Saat, Huawei’nin tasarladığı Kirin A1 çipiyle geliyor. Böylelikle yüksek performans ve düşük güç tüketimi vadediliyor.</p>
      <p>Android tarafında bu cihazı kullanabilmek için en az 4.4 işletim sistemi sürümüne sahip olmanız gerekiyor. iOS tarafında ise en az 9.0’lı bir cihazınız olmalı. Ardından Huawei’nin “<a href="https://www.cnnturk.com/haberleri/saglik">Sağlık</a>” uygulamasını ücretsiz olarak telefonunuza indiriyor ve saatinizi rahatlıkla eşleştirebiliyorsunuz. Bundan sonra kendinize profil hazırlayarak günlük rutinleriniz ve uyku aktiviteleriniz hakkında bilgi takibi yapmaya başlayabilirsiniz. En güzel taraflarından biri de, yaptığınız spor türüne göre verileri topluyor olması. Yani yüzerken vücudunuzu farklı, tırmanırken farklı, koşu yaparken farklı ya da bisiklet kullanırken farklı, anlık olarak takip ederek verileri kaydediyor.</p>
      <p>Üründe, <a href="https://www.cnnturk.com/haberleri/sosyal-medya">sosyal medya</a> hesaplarınıza gelen bildirimleri ya da SMS mesajları takip edebiliyorsunuz. Alarmdan zamanlayıcıya, e-mail’lerden hava durumuna kadar pek çok seçeneğiniz var. Hatta stres takibi bile yapabilirsiniz. Bu arada, bu özelliğin yalnızca Android telefonlarla kullanılabildiğini belirtelim.</p>
      <p>Tabii ki ürünle Bluetooth aracılığıyla aramalara cevap verebilir ya da birilerini arayabilirsiniz. GPS özelliği sayesinde de parkur bilgilerinizi en doğru şekilde alabilmeniz hedefleniyor. Haliyle üründe <a href="https://www.cnnturk.com/haberleri/muzik">müzik</a> dinleyebilmek de önemli. Özellikle egzersiz esnasında müzik kütüphanenizi saatiniz üzerinden yönetebilirsiniz.</p>
      <p>Gelelim pil detaylarına. Zira Huawei’nin iddialı olduğu konulardan biri de tek şarj ile uzun bir kullanım ömrü sunabilmesi. Cihaz, kutusunda gelen minik şarj yatağı aracılığıyla kolaylıkla şarj edilebiliyor. Sonrasında ürün, tek şarj ile 14 güne kadar kullanım sunabiliyor, ama tabii burada tipik kullanımdan söz ediyoruz. Yani sensörlere fazla yük bindirmeden, daha az uygulama çalıştırarak ve genellikle “saat bilgisi” gibi normal detayları kullanarak.</p>
      <p>Kapsamlı bir kullanım tercih ettiğimizde de tek şarj ile 2-3 gün kullanım mümkün oluyor. Tabii burada asıl önemli olan, sizin ihtiyaçlarınız ve kullanım profiliniz. Pil ömrü buna göre farklılıklar gösterecektir.</p>
      <p>Toparlamak gerekirse Huawei, bu yeni ürünüyle şıklığı ve kullanışlılığı bir araya getirerek hem geniş özellik yelpazesi hem de uzun pil ömrüyle pek çok rakibinden ayrılabiliyor.</p>
      <related>
        <h4>ilgili haberler</h4>
        <a href="https://www.cnnturk.com/teknoloji/the-game-awards-icin-geri-sayim-basladi"/>
        <a href="https://www.cnnturk.com/teknoloji/e-kitap-amazonun-kindle-urunune-rakip-olacak"/>
        <a href="https://www.cnnturk.com/teknoloji/alti-kamerasi-ile-dikkat-cekiyor"/>
      </related>
    </article>
  </body>
</html>