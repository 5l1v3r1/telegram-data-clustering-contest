<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/volkswagen-id-space-vizzion-elektromobil-jako-kombi"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-21T06:00:07+00:00"/>
    <meta property="og:title" content="Volkswagen ID. Space Vizzion: elektromobil jako kombi"/>
    <meta property="og:description" content="V rámci autosalonu v Las Vegas jsme se dočkali slibované studie nového elektromobilu Volkswagen ID. Space Vizzion, ze které za dva roky vzejde sériově vyráběný model."/>
  </head>
  <body>
    <article>
      <h1>Volkswagen ID. Space Vizzion: elektromobil jako kombi</h1>
      <address><time datetime="2019-11-21T06:00:07+00:00">21 Nov 2019, 06:00</time> by <a rel="author">Luboš Srb</a></address>
      <p>
        <b>V rámci autosalonu v Las Vegas jsme se dočkali slibované studie nového elektromobilu Volkswagen ID. Space Vizzion, ze které za dva roky vzejde sériově vyráběný model.</b>
      </p>
      <figure>
        <img src="https://elektrickevozy.cz/wp-content/uploads/2019/11/volkswagen-id-space-vizzion-obr1.jpg"/>
      </figure>
      <p>TIP: <a href="https://elektrickevozy.cz/clanky/volkswagen-i-d-r-je-nejen-nejrychlejsi-elektromobil-ma-i-superrychle-nabijeni">Volkswagen I.D. R je nejen nejrychlejší elektromobil. Má i superrychlé nabíjení</a></p>
      <p><i>„Nový ID. Space Vizzion přináší do nové éry mobility bezpříkladnou mnohostrannost, nekompromisní kvalitu a German Design,“</i> říká Klaus Bischoff, šéfdesignér značky Volkswagen.</p>
      <p>Jeho design a tvarové řešení vychází z nového konceptu. Mimořádně výrazná je přední partie s inovativními otvory pro vedení vzduchu, které umožňují dosažení hodnoty součinitele aerodynamického odporu vzduchu (cx) pouhých 0,24. ID. Space Vizzion tak kombinuje aerodynamické vlastnosti cestovního automobilu kategorie „gran turismo“ s velkorysým vnitřním prostorem SUV, a definuje tím zcela nový segment vozidel.</p>
      <figure>
        <img src="https://elektrickevozy.cz/wp-content/uploads/2019/11/volkswagen-id-space-vizzion-obr2.jpg"/>
      </figure>
      <p>Základem studie ID. Space Vizzion je modulární platforma MEB pro elektromobily koncernu Volkswagen. Sada akumulátorů s celkovou kapacitou 82 kWh (využitelných 77 kWh) umožňuje překonávat na jedno nabití vzdálenost až 590 km (WLTP). Pohon všech kol s celkovým výkonem až 250 kW a točivým momentem 550 Nm zajistí elektromobilu zrychlení z klidu na 100 km/h za 5,4 sekundy. A pro zajímavost, zavazadlový prostor čítá 596 l, což na kombi provedení není zas až taková sláva.</p>
      <figure>
        <img src="https://elektrickevozy.cz/wp-content/uploads/2019/11/volkswagen-id-space-vizzion-obr4.jpg"/>
      </figure>
      <p>Poprvé jsou všechny pro řidiče důležité informace soustředěny na průhledovém displeji s rozšířenou realitou. Místo klasického panelu přístrojů zaujímá miniaturní displej se základními provozními informacemi. Veškeré údaje o informačních, zábavních, komfortních a internetových funkcích, jakož i o nastavení vozidla, jsou kromě toho zobrazovány na 15,6“ dotykovém displeji, který je umístěn volně v prostoru před tělesem přístrojové desky.</p>
      <figure>
        <img src="https://elektrickevozy.cz/wp-content/uploads/2019/11/volkswagen-id-space-vizzion-obr3.jpg"/>
      </figure>
      <p>Elektromobil ID. Space Vizzion je konkrétním výhledem na sériově vyráběný model, který bude představen na konci roku 2021 a v různých verzích uveden na trh v Severní Americe, Evropě a Číně.</p>
      <h3>SOUVISEJÍCÍ</h3>
      <ol>
        <li>
          <a href="https://elektrickevozy.cz/clanky/volkswagen-ukazal-koncept-id-space-vizzion">Volkswagen ukázal koncept ID. Space Vizzion</a>
        </li>
        <li>
          <a href="https://elektrickevozy.cz/clanky/hippies-dodavka-jako-elektromobil-tentokrat-od-vw">Hippies dodávka jako elektromobil, tentokrát od VW</a>
        </li>
        <li>
          <a href="https://elektrickevozy.cz/clanky/novy-volkswagen-golf-8-generace-prichazi-jako-hybrid">Nový Volkswagen Golf (8. generace) přichází jako hybrid</a>
        </li>
      </ol>
    </article>
  </body>
</html>