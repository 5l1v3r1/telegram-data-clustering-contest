<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/texnologia/i-google-tha-periorisei-tis-politikes-diafimiseis-se-olo-ton-kosmo/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-21T06:27:51+00:00"/>
    <meta property="og:title" content="Η Google θα περιορίσει τις πολιτικές διαφημίσεις σε όλο τον κόσμο"/>
    <meta property="og:description" content="Η Google ανακοίνωσε ότι δεν θα επιτρέπει πλέον πολιτικές διαφημίσεις που στοχεύουν ανθρώπους με βάση τις (υποτιθέμενες) πολιτικές προτιμήσεις τους"/>
  </head>
  <body>
    <article>
      <h1>Η Google θα περιορίσει τις πολιτικές διαφημίσεις σε όλο τον κόσμο</h1>
      <address>
        <time datetime="2019-11-21T06:27:51+00:00">21 Nov 2019, 06:27</time>
      </address>
      <p>Η <a href="https://neaselida.gr/tag/google/">Google</a> ανακοίνωσε ότι <b>δεν θα επιτρέπει πλέον πολιτικές διαφημίσεις</b> που στοχεύουν ανθρώπους με βάση τις (υποτιθέμενες) πολιτικές προτιμήσεις τους. Θα απαγορεύσει, επίσης, στις πολιτικές καμπάνιες να στοχεύουν σε υποψήφιους ψηφοφόρους μέσω του <a href="https://neaselida.gr/tag/youtube/">YouTube</a> ή βάσει του ιστορικού των αναζητήσεων τους στη <a href="https://neaselida.gr/tag/google/">Google</a>.</p>
      <p><b>Η πρωτοβουλία έρχεται</b> σε μια στιγμή, ενόψει των εκλογών στη Βρετανία στις 12 Δεκεμβρίου και στις ΗΠΑ το 2020, που εντείνονται οι πιέσεις στις εταιρείες τεχνολογίες και στις πλατφόρμες κοινωνικής δικτύωσης σχετικά με τον τρόπο που χειρίζονται την πολιτική διαφήμιση.</p>
      <p><b>Η νέα πολιτική της Google</b> θα εφαρμοστεί αρχικά στη Βρετανία σε μια εβδομάδα (πριν τις βουλευτικές εκλογές), σε όλη την Ευρωπαϊκή Ένωση έως το τέλος του έτους και στον υπόλοιπο κόσμο στις 6 Ιανουαρίου 2020, σύμφωνα με το BBC, το πρακτορείο Ρόιτερς και τη «Γκάρντιαν».</p>
      <h3>Τα μέτρα</h3>
      <p>Η εταιρεία θα συνεχίσει να επιτρέπει την αξιοποίηση της πλατφόρμας και των υπηρεσιών της για να προωθούνται πολιτικές διαφημίσεις με βάση το φύλο, την ηλικία και τη γεωγραφική τοποθεσία των χρηστών (με βάση τον ταχυδρομικό κωδικό τους). Επίσης δεν θα σταματήσει η προβολή πολιτικών διαφημίσεων σε ιστοσελίδες για συγκεκριμένα θέματα π.χ. οικονομίας.</p>
      <p>Η <b>Google πρόσθεσε ότι θα πάρει μέτρα κατά των οφθαλμοφανώς παραπλανητικών π</b>ολιτικών δηλώσεων, κάτι που το <b>Facebook</b> έχει αποφύγει, καθώς ο Μαρκ Ζάκερμπεργκ έχει πει ότι το μεγαλύτερο μέσο κοινωνικής δικτύωσης δεν θα ελέγχει την αξιοπιστία των πολιτικών διαφημίσεων.</p>
      <p><b>Με δεδομένο ότι το Twitter</b> ανακοίνωσε στις 30 Οκτωβρίου ότι θα καταργήσει πλήρως τις πολιτικού περιεχομένου διαφημίσεις από τις 22 Νοεμβρίου, η Google με τη νέα πολιτική της φαίνεται να ακολουθεί ένα ενδιάμεσο δρόμο, αναλαμβάνοντας δράση μόνο κατά των πολιτικών διαφημίσεων που είναι προφανές ότι αποσκοπούν στο να παραπλανήσουν τους ψηφοφόρους.</p>
      <p><b>«Αναγνωρίζουμε ότι ο ζωντανός πολιτικός</b> διάλογος είναι σημαντικό μέρος της δημοκρατίας και κανένας δεν μπορεί λογικά να αποφανθεί για κάθε πολιτικό επιχείρημα, αντεπιχείρημα και νύξη. Συνεπώς αναμένουμε ότι ο αριθμός των πολιτικών διαφημίσεων για τις οποίες θα αναλάβουμε δράση, θα είναι πολύ περιορισμένος, όμως θα συνεχίσουμε να το κάνουμε για τις ξεκάθαρες παραβιάσεις», ανέφερε ο Σκοτ Σπένσερ, αντιπρόεδρος της Google Ads. Πρόσθεσε ότι «θέλουμε να βελτιώσουμε την εμπιστοσύνη των ψηφοφόρων στις πολιτικές διαφημίσεις που μπορεί να δουν στις πλατφόρμες μας».</p>
    </article>
  </body>
</html>