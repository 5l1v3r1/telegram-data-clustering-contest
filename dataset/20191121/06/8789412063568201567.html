<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-nabidne-kurzy-programovani-ve-swiftu/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T06:00:34+00:00"/>
    <meta property="og:title" content="Apple nabídne kurzy programování ve Swiftu. Zúčastnit se jich můžete v Apple Storu ve Vídni i Mnichově"/>
    <meta property="og:description" content="Apple se dlouhodobě snaží o to, aby nejen mladí uživatelé vzdělávali v oblasti programování. Slouží mu k tomu mimo jiné i vzdělávací akce v rámci programu Today at Apple, pořádané v Apple Storech po celém světě. V první polovině prosince se ve značkových prodejnách Applu včetně evropských poboček bude konat série akcí s názvem Code with Apple, zaměřených na výuku programování pro všechny."/>
  </head>
  <body>
    <article>
      <h1>Apple nabídne kurzy programování ve Swiftu. Zúčastnit se jich můžete v Apple Storu ve Vídni i Mnichově</h1>
      <address><time datetime="2019-11-21T06:00:34+00:00">21 Nov 2019, 06:00</time> by <a rel="author">Amaya Tomanová</a></address>
      <p>Apple se dlouhodobě snaží o to, aby nejen mladí uživatelé vzdělávali v oblasti programování. Slouží mu k tomu mimo jiné i vzdělávací akce v rámci programu Today at Apple, pořádané v Apple Storech po celém světě. V první polovině prosince se ve značkových prodejnách Applu včetně evropských poboček bude konat série akcí s názvem Code with Apple, zaměřených na výuku programování pro všechny.</p>
      <p>Součástí akcí, které se budou od 1. do 15. prosince, budou exkluzivní školení za účasti známých vývojářů a dalších odborníků, spuštěn bude i program Coding Lab for Kids, ke kterému Apple využije postavičky ze zábavně-vzdělávacího dětského seriálu Helpsters, jenž v současné době běží v rámci streamovací služby Apple TV+.</p>
      <p>Apple celou akci pořádá ve spolupráci s Computer Science Education Week, nejedná se ale o zcela nový program. V průběhu uplynulých sedmi let pořádala každoročně cupertinská společnost prakticky totožnou akci pod názvem Hour of Code.</p>
      <slideshow>
        <figure>
          <img src="https://jablickar.cz/wp-content/uploads/2019/11/Code-with-Apple-2-1412x794.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Code-with-Apple-3-1412x794.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Code-with-Apple-4-1412x794.jpg"/>
        </figure>
        <figcaption>
          <a href="https://jablickar.cz/apple-nabidne-kurzy-programovani-ve-swiftu/gallery/148939,148941,148940,148939,148942">+ 1 Fotka</a>
        </figcaption>
      </slideshow>
      <p>Letos se v rámci programu bude například konat workshop, v němž si dětští návštěvníci Apple Storů budou moci vyzkoušet překážkovou dráhu s programovatelným robotem Sphero, osvojit si základy programování v aplikaci Swift Playgrounds, a v nabídce také bude zmiňovaná „programátorská přípravka“ s hrdiny seriálu Helpsters. Návštěvníci prodejen Applu se budou v rámci programu moci zúčastnit také workshopu se zaměřením na tvorbu umění v rozšířené realitě, který povede Sarah Rothberg, nebo programů s tvůrci aplikace Notable.</p>
      <p>Kromě značkových prodejen Applu v New Yorku, Washingtonu, Chicagu či San Francisku se programovací workshopy pro začátečníky i pokročilé uskuteční také v několika evropských Apple Storech – zájemci z Česka budou mít nejblíže pobočku v <a href="https://www.apple.com/de/today/collection/codewithapple/oez/?nearby=true">Mnichově</a> nebo ve <a href="https://www.apple.com/at/today/collection/codewithapple/kaerntnerstrasse/?nearby=true">Vídni</a> a mohou se přihlásit na <a href="https://www.apple.com/today/collection/codewithapple/">webu Code with Apple</a>.</p>
      <figure>
        <img src="https://jablickar.cz/wp-content/uploads/2019/11/vienna_apple_store_exterior-FB.jpg"/>
      </figure>
      <p>Zdroj: <a href="https://9to5mac.com/2019/11/19/today-at-apple-code-with-apple-december/">9to5Mac</a></p>
    </article>
  </body>
</html>