<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111756"/>
    <meta property="og:site_name" content="MGR Online"/>
    <meta property="article:published_time" content="2019-11-21T06:09:00+00:00"/>
    <meta property="og:title" content="“หม่อมเต่า” รับ “หมอวรงค์” จ่อซบ รปช. คุยกันไว้ก่อนแล้ว"/>
    <meta property="og:description" content="“ม.ร.ว.จัตุมงคล” เผย “หมอวรงค์” เตรียมสมัครเป็นสมาชิกพรรค รปช.หลังลาออกจาก ปชป. เคยคุยกันก่อนหน้านี้แล้ว ย้ำไม่ต้องเคลียร์ใจ “จุรินทร์” เป็นเรื่องของสองคน"/>
  </head>
  <body>
    <article>
      <h1>“หม่อมเต่า” รับ “หมอวรงค์” จ่อซบ รปช. คุยกันไว้ก่อนแล้ว</h1>
      <address><time datetime="2019-11-21T06:09:00+00:00">21 Nov 2019, 06:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011562601.JPEG"/>
        <figcaption>นพ.วรงค์ เดชกิจวิกรม (แฟ้มภาพ)</figcaption>
      </figure>
      <p><b>“ม.ร.ว.จัตุมงคล” เผย “หมอวรงค์” เตรียมสมัครเป็นสมาชิกพรรค รปช.หลังลาออกจาก ปชป. เคยคุยกันก่อนหน้านี้แล้ว ย้ำไม่ต้องเคลียร์ใจ “จุรินทร์” เป็นเรื่องของสองคน</b><br/><br/>วันนี้(21 พ.ย.) ที่ทำเนียบรัฐบาล ม.ร.ว.จัตุมงคล โสนกุล รัฐมนตรีว่าการกระทรวงแรงงาน ในฐานะหัวหน้าพรรครวมพลังประชาชาติไทย (รปช.) กล่าวถึงกรณีกระแสข่าว นพ.วรงค์ เดชกิจวิกรม อดีต ส.ส.พิษณุโลก พรรคประชาธิปัตย์ (ปชป.) และอดีตผู้สมัครชิงตำแหน่งหัวหน้าพรรค ปชป. ยื่นหนังสือลาออกเพื่อสมัครเป็นสมาชิกพรรครวมพลังประชาชาติไทย (รปช.) ว่ายังไม่เห็น พรรคของตนหากมีคนติดต่อก็มีคนเดียว อยู่ในสตรองแมน หัวหน้าพรรคก็ต้องเซ็นอนุมัติอยู่แล้ว อย่างไรก็ตาม หากใครมาอยู่ด้วยก็ยินดี พรรคนี้เป็นพรรคที่คนส่วนใหญ่มาจาก กปปส.ไม่ใช่นักการเมือง ซึ่ง นพ.วรงค์ เป็น ส.ส.เก่า หากมาก็ต้องมีทีมงานด้วย ถือเป็นคนที่มีเครือข่าย<br/><br/>เมื่อถามว่านายสุเทพ เทือกสุบรรณ ผู้ร่วมก่อตั้งพรรค รปช.มาบอกเป็นการส่วนตัวหรือไม่ว่า นพ.วรงค์จะย้ายมาอยู่ที่พรรค โดย ม.ร.ว.จัตุมงคลกล่าวว่า ตนได้มีการพูดคุยกับนายสุเทพอยู่ตลอดในเรื่องต่างๆ ยอมรับว่ามีแนวโน้มที่จะย้ายเข้ามาอยู่ที่พรรค ตอนนี้ไม่ได้ติดขัดเรื่องใด รอเป็นไปตามกระบวนการ หากจะมา ทุกอย่างจะค่อยๆ พูดคุยกับตน เพราะตนเป็นคนเซ็นได้คนเดียว<br/><br/>“เชื่อว่าคนอย่าง นพ.วรงค์ ก่อนจะลาออกจากพรรค ปชป.ก็ต้องรู้อยู่แล้วว่าจะไปไหน ยอมรับว่ามีการพูดคุยก่อนหน้านี้ ส่วนจะมีคนอื่นเข้ามาเพิ่มอีกหรือไม่ ผมไม่ทราบ” ม.ร.ว.จัตุมงคลกล่าว<br/><br/>เมื่อถามว่า นพ.วรงค์เตรียมตัวเปิดตัวแถลงข่าวในวันที่ 23 พฤศจิกายน ม.ร.ว.จัตุมงคลกล่าวว่า ไม่ได้มีการปรึกษากับตนแต่อย่างใด ส่วนจะต้องเคลียร์ใจกับนายจุรินทร์ ลักษณวิศิษฏ์ หัวหน้าพรรค ปชป.หรือไม่นั้น นพ.วรงค์ กับนายจุรินทร์ คงเคลียร์กันเอง เป็นเรื่องตัวของ นพ.วรงค์</p>
    </article>
  </body>
</html>