<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/fogyokura/2019-nagy-fogyasai-bernie-finn/"/>
    <meta property="og:site_name" content="FEMINA"/>
    <meta property="article:published_time" content="2019-11-21T06:46:03+00:00"/>
    <meta property="og:title" content="20 évvel fiatalabbnak látszik fogyása után az édesanya – Több mint 100 kilót nyomott előtte"/>
    <meta property="og:description" content="Mutatjuk 2019 legelképesztőbb fogyásait."/>
  </head>
  <body>
    <article>
      <h1>20 évvel fiatalabbnak látszik fogyása után az édesanya – Több mint 100 kilót nyomott előtte</h1>
      <h2>Mutatjuk 2019 legelképesztőbb fogyásait.</h2>
      <address><time datetime="2019-11-21T06:46:03+00:00">21 Nov 2019, 06:46</time> by <a rel="author">Vágó Júlia</a></address>
      <p>A fogyni vágyók a diéta alatt rengeteg megpróbáltatással, lemondással és erőt próbáló edzésekkel találják szemben magukat. Szerencsére az interneten számtalan hiteles és inspiráló történet, valamint előtte-utána kép kering arról, hogy a kitartó hozzáállás megér minden fáradtságot.</p>
      <p>A 36 éves ír édesanya, Bernie Finn korábban 118 kilót nyomott. Az élete maga volt a harc, olyan egyszerű dolgokat sem volt képes megtenni túlsúlya miatt, mint például zoknit húzni a lábára, vagy a gyerekekkel játszani.</p>
      <h3>Alig bírt járni a túlsúly miatt</h3>
      <p>A csinos édesanya akkor döntött az életmódváltás mellett, amikor már a túlsúly miatt járni sem bírt.</p>
      <p>- Két kisgyermekem született, mellettük teljes munkaidőben szakácsként dolgoztam. Nem figyeltem a táplálkozásra, és mindig mindenhova kocsival mentem. Gyorsan felkúsztak rám a kilók. Amikor már alig bírtam járni a túlsúlytól, készítettem magamról egy fotót, hogy is nézek ki valójában. Azonnal elsírtam magam. Ekkor megfogadtam, hogy nem számít mennyi ideig tart, de lefogyok. (...) Ma már alig ismernek fel, hiszen 20 évvel fiatalabbnak látszom, és úgy is érzem magam – vallotta be mosolyogva az anyuka a <a href="https://www.irishmirror.ie/lifestyle/slimming-dieting/bernie-finn-unislimmer-ofthe-year-20644694">Mirrornak</a>, akinek kitartása meghozta gyümölcsét: nemcsak csoda szép lett, de egy fogyókúrás szépségversenyt is megnyert.</p>
      <p>Nem Bernie az egyetlen, aki történetével inspirál másokat: amikor már fogytán van a motivációd, nézd meg az alábbi előtte-utána fotókat! A következő nyolc ember mindegyike életmódváltással érte el, hogy olyan alakja legyen, amiről mindig is álmodott.</p>
      <figure>
        <img src="https://kep.index.hu/1/0/3025/30254/302541/30254173_da67b444df18f2a06ee528eeca57effe_wm.jpg"/>
        <figcaption>A 36 éves anyukának teljes életmódváltással három év alatt 60 kilót sikerült leadnia. Az autót futásra cserélte, és az edzőtermet is heti háromszor látogatta. Állítja, három hónap alatt az összes egészségügyi gondja is megszűnt, és ma már tökéletesen elégedett azzal, amit a tükörben lát.</figcaption>
      </figure>
      <figure>
        <img src="https://kep.index.hu/1/0/3025/30254/302541/30254187_4b09742486e8b95d24b2c58a2ca91d60_wm.jpg"/>
        <figcaption>A 35 éves, háromgyermekes édesanya, a 95 kilós Schauna Harshman akkor döntött a fogyás mellett, amikor középső, hároméves kisfia egyik nap kövérnek nevezte. A gyorséttermi kaját és cukros üdítőket egészséges ételekre cserélte, edzőterembe járt, és az első 25 kiló leadása után súlycsökkentő műtétre vállalkozott. Közel 45 kilótól szabadult meg.</figcaption>
      </figure>
      <figure>
        <img src="https://kep.index.hu/1/0/3025/30254/302543/30254339_f7f89b135b3ec19155b359b02a0cd4a0_wm.jpg"/>
        <figcaption>Az orvosok fél évet jósoltak hatalmas túlsúlya miatt a 25 éves Matthew Housernek. A fiatalember 360 kilót nyomott, és a lesújtó hír hallatán döntött úgy, hogy változtat életén, amíg még megteheti. Három év alatt 270 kilótól szabadult meg: táplálkozási naplót vezet, és edzőterembe jár.</figcaption>
      </figure>
      <figure>
        <img src="https://kep.index.hu/1/0/3025/30254/302544/30254413_9607faee611523607bd695d7dfbc4cb8_wm.jpg"/>
        <figcaption>A 41 éves Nicola Wells tíz évig alkoholproblémákkal küzdött, majd amikor kigyógyult belőle, az ivást gyorséttermi kajákkal kompenzálta. Napi 5000 kalóriát juttatott a szervezetébe, ami miatt gyorsan rárakódtak a pluszkilók. Miután már járni sem bírt, eldöntötte, gyomor-bypass műtét alá veti magát. A műtét után edzésbe kezdett, és öt év alatt a felére, 60 kilóra fogyott.</figcaption>
      </figure>
      <figure>
        <img src="https://kep.index.hu/1/0/3025/30254/302546/30254631_91fbff9871a9e510d86f9a794939fa52_wm.jpg"/>
        <figcaption>A 27 éves, 130 kilós Danielle Richmond úgy döntött, hogy édesapja esküvőjére 60 kilótól szabadul meg. Kiiktatta étrendjéből a cukros üdítőket és a gyorséttermi kajákat, és edzésbe fogott. Az esküvőn csinos koszorúslány lett belőle.</figcaption>
      </figure>
      <figure>
        <img src="https://kep.index.hu/1/0/3025/30254/302547/30254757_b3dfa98d1ac27ce7b0ee264ae2fa9bbd_wm.jpg"/>
        <figcaption>Az 53 éves, négygyermekes Jackie Burrows akkor döntött az életmódváltás mellett, amikor súlya elérte a 130 kilót. Egészséges zöld turmixokat kezdett inni, napi két étkezést ezekkel a shake-ekkel váltott ki. Három év alatt közel 60 kilótól szabadult meg.</figcaption>
      </figure>
      <figure>
        <img src="https://kep.index.hu/1/0/3025/30254/302548/30254895_f998f60a447be63a12e39b44d8599048_wm.jpg"/>
        <figcaption>A 43 éves Colette Cunnington tíz ruhaméretet fogyott a Cambridge-diétával, aminek alapját a fehérjealapú italporok adják. Napi két étkezést, egy tízórait és egy uzsonnát váltott ki ezekkel a shake-ekkel. 90 kilóról 60 kilóra fogyott.</figcaption>
      </figure>
      <figure>
        <img src="https://kep.index.hu/1/0/3025/30254/302549/30254983_d30a8d652796513e383c07cd7703b6df_wm.jpg"/>
        <figcaption>Joan MacDonald egy 73 éves fitneszőrült nagymama, aki unokája kedvéért, valamint egészségügyi problémák miatt kezdett edzésbe. 90 kilóról 66 kilóra fogyott két év alatt, izmait pedig a fiatalok is megirigyelhetik.</figcaption>
      </figure>
      <p>
        <i>Borító-és ajánlóképek: Getty Images Hungary, Mirror, Youtube</i>
      </p>
    </article>
  </body>
</html>