<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/kijiv-vidznachaje-den-gidnosti-ta-svobodi-programa-zahodiv-641360.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T06:32:30+00:00"/>
    <meta property="og:title" content="Київ відзначає День Гідності та Свободи (програма заходів)"/>
    <meta property="og:description" content="Заходи до річниці Євромайдану триватимуть у столиці протягом листопада"/>
  </head>
  <body>
    <article>
      <h1>Київ відзначає День Гідності та Свободи (програма заходів)</h1>
      <address>
        <time datetime="2019-11-21T06:32:30+00:00">21 Nov 2019, 06:32</time>
      </address>
      <h4>Заходи до річниці Євромайдану триватимуть у столиці протягом листопада</h4>
      <p>До Дня Гідності та Свободи у Києві триватимуть меморіальні, урочисті та культурно-мистецькі заходи.</p>
      <p>Зокрема, 21 листопада на Алеї Героїв Небесної Сотні та в Колонній залі Київської міської державної адміністрації відбудуться заходи, приурочені Дню Гідності та Свободи. А на Майдані Незалежності (зі сторони Головпоштамту) відкриється фотовиставка «Два століття – одна війна». Про це <a href="https://kyivcity.gov.ua/news/News_21_listopada_kiv_vidznachit_den_gidnosti_ta_svobodi/">повідомляє</a> пресслужба Київської міської держадміністрації.</p>
      <p>Участь у пам’ятних заходах і церемоніях покладання квітів візьмуть представники міської влади, органів місцевого самоврядування, духовенства, громадськості, учасники революційних подій в Україні у 2004, 2013-2014 років, учасники Антитерористичної операції та Операції об’єднаних сил у Донецькій і Луганській областях.</p>
      <p>Для вихованців Палацу дітей та юнацтва в цей день буде організовано зустріч «Революція Гідності – революція свободи» із учасниками Революції Гідності. У Міській спеціалізованій молодіжній бібліотеці «Молода гвардія» пройдуть зустріч із «живою книгою» і виставки матеріалів «Євромайдан: як перемогла гідність».</p>
      <p>Національний музей Революції Гідності <a href="http://maidanmuseum.org/uk/node/872">опублікував</a> перелік заходів, які відбуватимуться у Києві 21 листопада:</p>
      <p>10:00–11:00<br/><b>Поминальний молебень та покладання квітів</b><br/>Місце: каплиця архистратига Михаїла та українських новомучеників УГКЦ на алеї Героїв Небесної Сотні, 6, м. Київ</p>
      <p>10:00–19:00<br/>Упродовж дня <b>можна долучитися до екскурсійних програм</b> «Назустріч Свободі» та побачити тематичне відео в Інформаційно-виставковковому центрі Музею Майдану, а також пройти екскурсійним маршрутом «Місця Революції Гідності» в центральній частині Києва</p>
      <p>14:00–17:00<br/><b>«Київ незламний». Мистецький захід – кіно, фото, музика за участі режисера Філа Стронґмена</b>, фотографа Володимира Шуваєва та піаністки й художниці Влади Бучко<br/>Місце: колонна зала КМДА, вул. Хрещатик, 36, м. Київ</p>
      <p>16:00–18:00<br/><b>Відкриття виставкового простору й виставки з однойменною назвою «М<sup>3</sup>: Майдан. Меморіал. Музей»</b> на місці будівництва Музею Революції Гідності<br/>Місце: алея Героїв Небесної Сотні, 5, м. Київ<br/>У межах відкриття відбудуться:<br/>16:20–17:00 – престур для ЗМІ<br/>17:00–18:00 – офіційне відкриття виставкового простору</p>
      <p>18:00–19:00<br/><b>Молитва за Небесною Сотнею й запалення свічок</b><br/>Місце: каплиця архистратига Михаїла та українських новомучеників УГКЦ на алеї Героїв Небесної Сотні, 6, м. Київ</p>
      <p>Напередодні, 20 листопада, на Майдані Незалежності стартує виставковий проект до Дня Гідності та Свободи «100 років боротьби», який триватиме до 1 березня. У Центральній бібліотеці ім. Т. Г. Шевченка для дітей м. Києва проведуть зустріч-дискусію «Події, що змінили Україну». </p>
      <p>До 27 листопада кияни можуть відвідати виставку літератури «Україна понад усе!» в Публічній бібліотеці ім. Лесі Українки для дорослих. А також до 26 листопада ознайомитись із експонатами виставки архівних документів «До Дня Гідності та Свободи» у Державному архіві м. Києва.</p>
      <p>Окрім того, протягом усього листопада триватимуть тематичні уроки, виховні години, лекції, творчі проекти, конкурси і квести, зустрічі учнівської молоді з учасниками Революції Гідності та Операції об’єднаних сил, покладання квітів до пам’ятних знаків учасникам Революції Гідності, проведення меморіальних заходів біля пам’ятних знаків, розташованих на території освітніх закладів Києва.</p>
      <related>
        <a href="https://glavcom.ua/news/sogodni-ukrajina-vidznachaje-den-gidnosti-ta-svobodi-641333.html"/>
        <a href="https://glavcom.ua/kyiv/news/u-stolichniy-meriji-vidbudetsya-pokaz-filmu-britanskogo-rezhisera-pro-maydan-640962.html"/>
        <a href="https://glavcom.ua/sport/news/vidatni-sportsmeni-razom-z-aktorami-voyakami-i-volonterami-zapisali-motivaciyne-video-do-dnya-gidnosti-i-svobodi-640807.html"/>
      </related>
    </article>
  </body>
</html>