<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-height-of-negligence-second-time-baby-birth-in-circle-of-saree-under-open-sky-in-raniganj-referral-hospital-of-araria-2860886.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T06:43:42+00:00"/>
    <meta property="og:title" content="लापरवाही की हद! रेफरल अस्पताल कैंपस में दूसरी बार खुले आसमान के नीचे साड़ी के घेरे में बच्चे का जन्म"/>
    <meta property="og:description" content="अररिया के रानीगंज रेफरल अस्पताल परिसर में अस्पताल प्रशासन की लापरवाही एक बार फिर उस समय खुलकर सामने आ गई जब कैंपस में खुले आसमान के नीचे प्रसव पीड़िता ने बच्ची को जन्म दिया। महिला परिजनों ने बीच कैंपस..."/>
  </head>
  <body>
    <article>
      <h1>लापरवाही की हद! रेफरल अस्पताल कैंपस में दूसरी बार खुले आसमान के नीचे साड़ी के घेरे में बच्चे का जन्म</h1>
      <address><time datetime="2019-11-21T06:43:42+00:00">21 Nov 2019, 06:43</time> by <a rel="author">रानीगंज (अररिया)। एक संवाददाता</a></address>
      <p>अररिया के रानीगंज रेफरल अस्पताल परिसर में अस्पताल प्रशासन की लापरवाही एक बार फिर उस समय खुलकर सामने आ गई जब कैंपस में खुले आसमान के नीचे प्रसव पीड़िता ने बच्ची को जन्म दिया। महिला परिजनों ने बीच कैंपस में साड़ी से घेरकर प्रसूता को प्रसव कराया। परिजनों का आरोप है कि अस्पताल की नर्स ने उल्टा बच्चा होने के बात कह बाहर ले जाने को कहा था। </p>
      <p> इधर खुले में प्रसव की सूचना पर अस्पताल की एएनएम दौड़े-दौड़े नीचे आई और प्रसव कराकर महिला को व्हील से अस्पताल कक्ष में ले गयी। खुले में प्रसव की घटना का अस्पताल में मौजूद लोगों ने पहले वीडियो बनाया और फिर वीडियो को वायरल कर दिया। प्रसव पीड़ित महिला रानीगंज प्रखंड के बेलसरा पंचायत स्थित वार्ड संख्या तीन निवासी राजकुमार सूतिहार की 25 वर्षीय पत्नी मीरा देवी है।</p>
      <p> राजकुमार ने बताया कि पत्नी को प्रसव पीड़ा शुरू होने के बाद वे बुधवार की सुबह रानीगंज अस्पताल पहुंचे इसके बाद अस्पताल के ऊपरी के कमरे में बने प्रसव कक्ष में मौजूद एएनएम को दिखाने के लिए गयी। पत्नी के साथ मां, चाची और दीदी थी। अस्पताल में मौजूद एएनएम ने कहा कि अभी देरी है। इसके बाद जैसे ही बाहर आयी तो अस्पताल परिसर में ही दर्द शुरू हो गया। इसके बाद अस्पताल परिसर में खुले आसमान के नीचे ही कराहते हुई पीड़िता बैठने लगी। इसके बाद महिला परिजनों ने साड़ी घेरकर प्रसव कराना शुरू कर दिया। खुले आसमान के नीचे प्रसव होने की खबर मिलते ही अस्पताल में हड़कंप मच गया। प्रसव कक्ष में तैनात एएनएम रेणु कुमारी नीचे पहुंचकर प्रसव कराया। प्रसव के बाद महिला में बच्ची को जन्म दिया। फिलहाल जच्चा व बच्चा दोनों स्वस्थ्य हैं।</p>
      <p><b>अस्पताल में तीन एएनएम थी ड्यूटी पर</b><br/>बताया गया कि जिस समय महिला प्रसव के लिए आयी थी उस समय अस्पताल में तीन एएनएम ड्यूटी पर थी। ड्यूटी पर प्रसव कक्ष में एएनएम प्रियंका कुमारी, रेणु कुमारी और कंचन कुमारी मौजूद थीं। एएनएम रेणु कुमारी ने बताया कि महिला ऊपर के प्रसव कक्ष में आयी। जांच में पता चला की डायलेसन नहीं हुआ था। इसके बाद थोड़ी देर रुकने के लिए कहा गया तो वे कब नीचे चली गयी पता ही नहीं चला। इतने में नीचे ही प्रसव पीड़ा शुरू हो गया। खुले आसमान के नीचे प्रसव की सूचना पर एएनएम दौड़कर नीचे गयी और प्रसव करवाया। हालांकि परिजन का कहना है कि जांच की जाती तो उन्हें न तो वापस लौटने की नौबत आती और न ही परिसर में खुले आसमान के नीचे प्रसव होता। उन्हें उल्टा बच्चा होने की बात कहकर भगाया गया। </p>
      <p><b>बोले चिकित्सा पदाधिकारी:</b><br/>रानीगंज रेफरल अस्पताल के प्रभारी चिकित्सा पदाधिकारी डॉ. वाइपी सिंह ने बताया कि वे अभी अररिया में मीटिंग में हैं। इस मामले को कोई जानकारी नहीं है। यदि प्रसव खुले में हुआ है तो इसकी जांच की जाएगी। दोषियों पर कार्रवाई की जाएगी। जल्द ही नीचे के कक्ष में एक प्रसव कक्ष खोला जाएगा। </p>
      <p><b>दो माह के अंदर दो महिला का खुले आसमान के नीचे प्रसव </b><br/>रानीगंज रेफरल अस्पताल परिसर में दो माह के अंदर दो महिलाओं का खुले आसमान के नीचे प्रसव हो गया। दोनो ही घटना में महिला के परिजनों ने साड़ी घेरकर किसी तरह प्रसव करवाया। 16 अक्टूबर को रानीगंज प्रखंड क्षेत्र के कोशकापुर पंचायत के संतोष यादव की पत्नी प्रसव करवाने अस्पताल आयी थी। आरोप था कि  रानीगंज अस्पताल में कार्यरत एएनएम द्वारा महिला को नहीं देखा गया। इसके बाद नीचे आने पर महिला ने खुले आसमान के नीचे ही तीन नवजातों को जन्म दिया था। घटना के बाद डीएम के निर्देश पर एसडीएम रोजी कुमारी जांच की। जांच के बाद आरोपी एएनएम अस्मिता कुमारी पर विभागीय कार्रवाई की गई। </p>
    </article>
  </body>
</html>