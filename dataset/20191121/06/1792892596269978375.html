<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/cloud/49093/sage-introduceert-automatische-facturatietool-voor-kmo/"/>
    <meta property="og:site_name" content="Techzine"/>
    <meta property="article:published_time" content="2019-11-21T06:00:33+00:00"/>
    <meta property="og:title" content="Sage introduceert automatische facturatietool voor kmo"/>
    <meta property="og:description" content="Sage lanceert Cloud Demat Invoicing: een eenvoudige tool die facturatie voor zelfstandigen en kleine ondernemingen automatiseert. De invoicingtool klikt in het bredere Cloud Demat-platform van de accountingsoftwarespecialist. Sage Cloud Demat Invoicing, SCDI voor de vrienden, is een nieuwe tool van accountingsoftwarespecialist Sage. SCDI moet het eenvoudig maken voor kleine ondernemingen of eenmanszaken om hun werk […]"/>
  </head>
  <body>
    <article>
      <h1>Sage introduceert automatische facturatietool voor kmo</h1>
      <address><time datetime="2019-11-21T06:00:33+00:00">21 Nov 2019, 06:00</time> by <a rel="author">Michaël Aussems</a></address>
      <p>
        <b>Sage lanceert Cloud Demat Invoicing: een eenvoudige tool die facturatie voor zelfstandigen en kleine ondernemingen automatiseert. De invoicingtool klikt in het bredere Cloud Demat-platform van de accountingsoftwarespecialist.</b>
      </p>
      <p>Sage Cloud Demat Invoicing, SCDI voor de vrienden, is een nieuwe tool van accountingsoftwarespecialist Sage. SCDI moet het eenvoudig maken voor kleine ondernemingen of eenmanszaken om hun werk te factureren naar klanten toe.</p>
      <p>“De tool is helemaal uitgepuurd en biedt essentiële functionaliteit op een eenvoudige manier”, vertelt Alex Dossche, Managing Director bij Sage in België. “We testten SCDI vooraf in bèta bij een twintigtal gebruikers en lieten hen ermee experimenteren. De tool legt zichzelf uit, en iedereen kan ermee aan de slag zonder training.”</p>
      <h3>Correct factureren</h3>
      <p>SCDI is in de eerste plaats een stuk software waarmee je eenvoudig facturen kan opstellen. Sage zorgt ervoor dat die automatisch essentiële informatie bevatten zoals de nummering, btw-nummer en de nodige officiële teksten. Met enkele muisklikken kan een gebruiker de factuur bovendien personaliseren met eigen kleuren en een eigen logo. Dat op zich is niet uniek, al maakt Dossche zich sterk dat de eenvoud in gebruik een onderscheidende factor is.</p>
      <p>De tool komt pas echt tot zijn recht in tandem met het Cloud Demat-platform waar hij deel van uitmaakt. We <a href="https://www.techzine.be/blogs/cloud/27591/hoe-sage-als-saas-bedrijf-wil-groeien-in-2019/">gingen eerder al dieper in detail over dat platform</a>. Het komt erop neer dat Sage Cloud Demat de verpersoonlijking is van de push van Sage naar een Software-as-a-Service-model. Demat is het cloudgebaseerde skelet dat klant en boekhouder verbindt. Daarop kan de boekhouder of de klant al naargelang de nood relevante modules met functionaliteit klikken. Denk aan een businessintelligence-dashboard of, zoals in dit geval, de invoicingtool.</p>
      <h3>Prijs</h3>
      <p>SCDI komt beschikbaar als module, maar het consumptiemodel hangt af van de relatie tussen klant en boekhouder. De boekhouder kan de tool mee aanbieden als pakket en die desgewenst ook whitelabelen, zoals met heel het Cloud Demat-platform het geval is. Andersom kan een klant de module ook zelf aankopen. Sage hanteert een richtprijs van 17,99 euro per maand.</p>
      <p>“De tool is volgens ons ideaal voor kleine bedrijven of eenmanszaken”, weet Dossche. Hij ziet het eenvoudig te implementeren SCDI vooral gebruikt worden door zelfstandigen, zoals installateurs of andere kleine zaken waar de zaakvoerder zo weinig mogelijk tijd wil spenderen aan factureren. SCDI geeft dergelijke bedrijven de mogelijkheid om snel correcte facturen te genereren.</p>
      <h3>Onderdeel van het cloudplatform</h3>
      <p>De tool is gelinkt aan het Demat-platform en heeft toegang tot alle klantgegevens die daar al instaan. Andersom worden facturen automatisch aan het platform toegevoegd. Zo kan de boekhouder er meteen mee aan de slag en is het meteen ook eenvoudiger voor bedrijven om de betaalstatus van een factuur op te volgen.</p>
      <p>“In het geval van elektronische facturen kan een organisatie automatisch meldingen krijgen wanneer ze worden geopend. Worden ze niet geopend, dan voorziet het systeem een waarschuwing en is het een optie om snel een reminder uit te sturen.”</p>
      <blockquote>Facturen automatisch aan het platform toegevoegd.</blockquote>
      <p>Langs de kant van de boekhouder komt Sage Cloud Demat Invoicing tegemoet aan één van de grootste frustraties van accountants. Wie weinig tijd heeft en factureren als een vervelende klus ziet, stuurt al te vaak slecht genummerde exemplaren uit, of facturen zonder de juiste vermeldingen van relevante artikelen, zonder btw-nummer, juiste data… Het opschonen van die rommel kost tijd. Facturen gegenereerd via Demat Invoicing zijn steeds correct. Zo kan de accountant bedragen inboeken zonder dat hij tijd hoeft te verspillen aan het nakijken en eventueel corrigeren van verstuurde facturen.</p>
      <h3>Digitale transformatie</h3>
      <p>De introductie van de tool kadert in de ambitie van Sage om zijn Cloud Demat-platform een ankerpunt te maken waarop boekhouders een aanbod op maat van hun klanten kunnen voorzien. “Boekhouders beseffen vandaag dat de tijd van cijfertjes ingeven voorbij is. Ze moeten zich ontpoppen tot adviseurs die hun klanten bijstaan.”</p>
      <p>Dat geldt ook voor Sage zelf. “Ook voor ons volstaat het niet meer om onze producten te verkopen aan boekhouders”, merkt Dossche. “Zij verwachten van ons dat we hen bijstaan in hun transformatie. Nieuwe tools vereisen nieuwe manieren van werken en nieuwe procedures. Ze rekenen erop dat wij hen daarbij begeleiden.” Het belang van die begeleiding is groter dan Sage oorspronkelijk had ingeschat. “Ik durf toegeven dat we dat een beetje onderschat hebben”, aldus Dossche.</p>
    </article>
  </body>
</html>