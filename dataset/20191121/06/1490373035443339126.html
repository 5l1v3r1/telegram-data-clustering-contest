<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/mali-islamsky-stat-utok_1911210638_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T06:38:00+00:00"/>
    <meta property="og:title" content="K pondělnímu útoku na hlídku v Mali se přihlásil Islámský stát. Zemřelo při něm 30 vojáků"/>
    <meta property="og:description" content="Ozbrojenci v pondělí útočili v Tabankortu v regionu Gao, a to na hlídku, která se účastnila společné operace s Nigerem proti radikálům působícím v oblasti u hranic mezi oběma zeměmi."/>
  </head>
  <body>
    <article>
      <h1>K pondělnímu útoku na hlídku v Mali se přihlásil Islámský stát. Zemřelo při něm 30 vojáků</h1>
      <address><time datetime="2019-11-21T06:38:00+00:00">21 Nov 2019, 06:38</time> by <a rel="author">ČTK</a></address>
      <p>
        <b>K pondělnímu útoku na armádní hlídku na severu Mali, při kterém zemřelo 30 vojáků, se v noci ze středy na čtvrtek přihlásili ozbrojenci napojení na teroristickou organizaci Islámský stát. Informovala o tom agentura Reuters s odkazem na americkou organizaci SITE Intelligence Group, která mapuje internetové aktivity islamistických skupin.</b>
      </p>
      <p>Ozbrojenci v pondělí útočili v Tabankortu v regionu Gao, a to na hlídku, která se účastnila společné operace s Nigerem proti radikálům působícím v oblasti u hranic mezi oběma zeměmi.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/mali-utok-cesti-vojaci_1911191136_zit"/>
      </related>
      <p>Další desítky vojáků utrpěly při útoku zranění. Následně armáda přidala informaci o 17 zabitých teroristech, další stovka „podezřelých“ prý po incidentu skončila ve vazbě.</p>
      <p>Útok byl již třetím podobným napadením malijských vojáků džihádistickými skupinami za poslední dva měsíce. Celý severovýchod Mali je dlouhodobě velmi neklidným regionem, kde operují teroristické buňky napojené na organizace jako je Islámský stát či Al-Káida.</p>
      <p>Na začátku měsíce vojáky v této oblasti zasáhl jeden z nejhorších útoků za poslední roky, když ozbrojenci zabili 54 příslušníků ozbrojených sil. K tomuto útoku se přihlásil Islámský stát.</p>
      <p>Na začátku září při koordinovaném útoku na dva armádní tábory zahynulo nejméně 38 lidí. Tehdy za útokem podle svého prohlášení stáli teroristé z organizace Al-Káida.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d1954281.5800337307!2d0.1499033309952256!3d16.92745208924945!2m3!1f0!2f0!3f0!3m2!1i1024!2i768!4f13.1!3m3!1m2!1s0x11e735cbaab91ef7%3A0xd9e11f60a19e548b!2sGao%20Region%2C%20Mali!5e0!3m2!1scs!2scz!4v1574314301553!5m2!1scs!2scz" data-embed-type="--simple-iframe" width="620" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/mali-armada-cr-veleni-vycvikova-mise_1911201257_pj"/>
        <a href="https://www.irozhlas.cz/zpravy-svet/mali-vojenska-zakladna-utok-vojaci_1911012147_mat"/>
        <a href="https://www.irozhlas.cz/zpravy-domov/uprchlici-afrika-prevence-nelegalni-migrace-evropa-cesko-andrej-babis_1908181100_nkr"/>
      </related>
    </article>
  </body>
</html>