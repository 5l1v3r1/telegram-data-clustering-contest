<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/citt%C3%A0/riparte-v-v-b-la-maratona-del-bene-i-protagonisti-stasera-a-diretta-verona-1.7790783"/>
    <meta property="og:site_name" content="L'Arena"/>
    <meta property="article:published_time" content="2019-11-21T06:15:33+00:00"/>
    <meta property="og:title" content="Riparte «V.V.B», la maratona del bene I protagonisti stasera a Diretta Verona"/>
    <meta property="og:description" content="Seconda edizione della nostra gara della solidarietà"/>
  </head>
  <body>
    <article>
      <h1>Riparte «V.V.B», la maratona del bene <br/>I protagonisti stasera a Diretta Verona</h1>
      <address>
        <time datetime="2019-11-21T06:15:33+00:00">21 Nov 2019, 06:15</time>
      </address>
      <p>
        <a href="https://www.larena.it/home/video/telearena/diretta-telearena-1.7301410?ot=it.athesis.pagelayout.EmptyPageLayout.ot">VIDEO: Diretta TeleArena</a>
      </p>
      <p>Torna per il secondo anno la <b>maratona della solidarietà sotto la sigla «V.V.B. per la vita»</b>, l’iniziativa voluta dalle tre testate del<b> Gruppo Athesis, L’Arena di Verona, Il Giornale di Vicenza e Bresciaoggi,</b> per dare sostegno a cinque associazioni impegnate nel settore sociale e socio-sanitario.</p>
      <p>Quest’anno, in collaborazione con il Centro Servizi Volontariato, la scelta è caduta su:</p>
      <p><b>- Airc, l’associazione italiana per la lotta al cancro </b>impegnata in prima linea per la ricerca sui tumori, che finanzia importantissimi progetti di ricerca, anche a Verona, per debellare nelle sue diverse forme le malattie oncologiche;</p>
      <p><b>- Alzheimer Italia Verona onlus </b>che dà sostegno alle persone affette dal morbo di Alzheimer e ai loro familiari con numerose attività;</p>
      <p><b>- associazione Amici senza barriere </b>che segue un gruppo di disabili facendoli sentire amati come in una grande famiglia;</p>
      <p><b>- Sinergia onlus</b> che sostiene un complesso progetto sociale in Perù a favore dei bambini di strada;</p>
      <p><b>- Famiglie per l’Accoglienza </b>che si occupa di bambini seguiti in famiglie affidatarie, accompagnando i nuclei familiari nella gestione di minori con problemi diversi.</p>
      <p><b>COME FUNZIONA. </b>La maratona benefica <b>partirà ufficialmente lunedì 25 novembre</b> <b>e durerà per due settimane, fino a domenica 8 dicembre</b>, durante le quali i lettori dei quotidiani e i telespettatori di TeleArena potranno donare offerte a favore di queste associazioni.</p>
      <p>Intanto <b>stasera, su TeleArena, alle 21, sarà dedicata una trasmissione ai protagonisti di questa nuova gara di solidarietà </b>che si appella al cuore generoso di tante persone.</p>
      <p>In prima linea ci sarà il Gruppo Athesis spa che scenderà in campo con la sua concessionaria di <b>pubblicità Publiadige che nell’ambito di «V.V.B per la vita» devolverà il 30 per cento dell’incasso proveniente da tutti i clienti che nella settimana dal 25 novembre al 1° dicembre </b>aderiranno al programma di beneficenza. Gli interessati possono contattare la sede Publiadige di Verona allo 045.9600200. Le aziende che sceglieranno di promuoversi nei sette giorni targati «V.V.B.» saranno riconoscibili grazie a un bollino con il logo ufficiale del progetto che le contraddistinguerà come sostenitrici. E così pure per il sito web delle testate online.</p>
      <p><b>I CONTRIBUTI. </b>I protagonisti della maratona benefica saranno presenti nella serata conclusiva dell’8 dicembre a TeleArena. Anche in quest’ultimo caso verrà devoluto il 30 per cento della raccolta. Il Gruppo editoriale Athesis ha stretto una collaborazione con la <b>Fondazione della Comunità Veronese per garantire una trasparente e corretta gestione delle donazioni raccolte</b>. La Fondazione riceverà i fondi donati per i singoli progetti e li erogherà alle associazioni interessate verificando che vengano utilizzati per le finalità previste. Donare sarà molto facile. E ogni contributo, anche il più piccolo, sarà prezioso per queste associazioni. Due le possibilità: effettuare un bonifico bancario a favore della Fondazione della Comunità Veronese utilizzando il <b>codice Iban IT 85X05034 11711 000000006210 </b>con la causale Liberalità per progetto e il nome dell’associazione prescelta. Oppure sarà possibile rivolgersi allo sportello Publiadige nella sede del quotidiano L’Arena, in corso Porta Nuova 67, aperto dal lunedì al sabato dalle 9 alle 13 e dalle 15 alle 19 e la domenica dalle 16.30 alle 19.30. •</p>
    </article>
  </body>
</html>