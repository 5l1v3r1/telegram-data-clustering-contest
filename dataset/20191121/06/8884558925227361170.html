<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/udoben-prostoren-in-voznisko-brutalen"/>
    <meta property="og:site_name" content="Primorske novice"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Udoben, prostoren in vozniško brutalen"/>
    <meta property="og:description" content="BMW X3 je lahko povsem vsakdanji mali športni terenec iz premium razreda, lahko pa je tudi skorajda genialno tehnični monstrum.art"/>
  </head>
  <body>
    <article>
      <h1>Udoben, prostoren in vozniško brutalen</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Artur Švarc</a></address>
      <p>
        <b>BMW X3 je lahko povsem vsakdanji mali športni terenec iz premium razreda, lahko pa je tudi skorajda genialno tehnični monstrum.art</b>
      </p>
      <figure>
        <img src="https://static.primorske.si/foto/highres/zanimivosti/720569_268-bmw_uvodna.jpg"/>
        <figcaption>Po videzu je tipičen športni terenec z nekaj več ostrine, a pri tehniki se spogleduje z najbolj uveljavljenimi športniki. Enak motor bodo vgradili tudi v novega M3. Foto: Artur Švarc</figcaption>
      </figure>
      <p>Športni terenec X3 je graščak v svojem segmentu, pa tudi tisti, ki je okoli sebe zbral moč, ne da bi se moral na koga ozirati. Njegova črna duša, ki hlepi po moči, je šestvaljni vrstni S58, ki je nadgrajen s kovanimi odmičnimi gredmi, dvema turbo polnilnikoma, indirektnim intercoolerjem in super lahko glavo. 375 kW (510 KM) je sicer zapakiranih v razmeroma nelinearno divjanje in izbruh, ki najprej dolgo časa čaka, da se nekaj zgodi, potem pa cesta pod avtom občuti ves bes bavarskih konjev. Odvisno od nastavitev je lahko X3 M zelo civilen, s preklopom na šport pa od voznika zahteva, da mu sam daje ukaze prek volanskih lopatk, kdaj naj prestavlja osemstopenjski športni menjalnik in takrat se “divja jaga” pravzaprav šele začne.</p>
      <h3>Suveren na asfaltu</h3>
      <p>Med ovinki je avto brezkompromisen, ceste se drži bolj kot vlak tirov, navora pa iz ovinka v ovinek kar noče in noče zmanjkati. Pravzaprav tudi nadpovprečen voznik na katerikoli cesti ne bo dosegel dna njegove temne duše. Tehnična imenitnost in briljantnost je tako obsežna, da jo lahko jemljemo kot večno rezervo, do katere običajni plebejci in tlačani ne morejo. Notranjost je, tako kot se pri takšni filozofiji spodobi, povsem nekaj drugega - domačna, uglajena, udobna, v svetlih tonih.</p>
      <blockquote><b>Tehnični podatki</b><br/><b>Dimenzije (D/Š/V)</b>: 4726 mm, 1876 mm, 1667 mm<br/><b>Motor</b>: trilitrski bencinski šestvaljni motor 375 kW (510 KM)<br/><b>Navor</b>: 600 Nm pri 2600 vrtljajih<br/><b>Gume</b>: 255/40/R21 spredaj, 265/40/R21 zadaj<br/><b>Posoda za gorivo</b>: 65 litrov<br/><b>Cena</b>: 110.900 evrov (z dodatno opremo 129.103 evrov)</blockquote>
      <p>Klasična BMW-jeva notranjost z oznakami M, rjavo usnje na posebnih športnih sedežih in tiho okolje kot doma v dnevni sobi. Kot graščak, ki mirno preživlja večere ob domačem ognjišču, ko pa zajaha konja in se poda skozi grajska vrata, pa je ultimativni bojevnik na poti do Valhale. In tu sta tisti dve rdeči M ušesci na volanskih prečkah - M1 in M2. Kaj počneta, vemo. Lahko ju konfiguriramo po svoji želji, od tega pa je odvisno, kako se bo odzivalo vzmetenje, motor in asistenčna elektronika. Če želite malce preskakovati ovire na cesti, potem bo M1 dovolj, za ples s hudičem pa je tu M2.</p>
      <h3>Poraba je primerna karakterju</h3>
      <p>Sama vožnja ima svoje pozitivne in malo manj pozitivne lastnosti - črni graščak vas ne vpraša - s podlago se spoprime brez strahu in tudi zaradi tega je v komfortnem načinu blaženja precej trd, v športnem pa kamnit. Adaptivnega vzmetenja ne pozna, zato se bo tu kakšen starejši občan spogledoval z bolj uglajeno konkurenco, na primer Mercedesovim GLC 63 ali Alfo Romeo stelvio quadrifoglio.</p>
      <p>Zaman boste iskali pozerski bam-bam iz izpušnih cevi, pravzaprav ga tako ali tako ne bi slišali, ker bi ostal nekje daleč za pobesnelim vozilom. Vožnji primerna je tudi poraba. 510 vrancev je žejnih, ob zmerni vožnji porabijo okoli 15 litrov in kak vrček čez. Če mislite, da ga morate voziti kot kakšen M3, potem vas bodo na črpalki sprejeli odprtih rok vsakih 250 do 300 kilometrov.</p>
      <p>X3 M in njegova še malce bolj zlovešča competition izvedba nas civilizirane ljudi spomni, zakaj smo po duši divjaki, zakaj imamo nagone, ki izhajajo iz praveka in zakaj potrebujemo drugačnost. In BMW to filozofijo pripelje do briljantne skrajnosti. Tako genialne, da je pravzaprav nočemo, ker potem poti nazaj ni. Bavarski graščak vas bo gostil na svoji črni maši za 110.900 evrov. Tisoč evrov več hoče za pitonsko modro barvo, M competition paket, ki ga navije za dodatnih 15 kilovatov, pa vzame največ, 9300 evrov. Dodatne opreme je torej s petletnim servisiranjem in tremi leti popravil za 22.257 evrov, skupaj pa nanese 129.103 evre.</p>
      <figure>
        <img src="https://static.primorske.si/foto/highres/zanimivosti/720569_268-bmw_slika1.jpg"/>
        <figcaption>Notranjost je tudi končni ceni primerno bogato opremljena. Foto: Artur Švarc</figcaption>
      </figure>
    </article>
  </body>
</html>