<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/seimo-ir-plb-komisija-siekiame-kuo-daugiau-lietuviu-susigrazinti-i-lietuva/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="Seimo ir PLB komisija: siekiame kuo daugiau lietuvių susigrąžinti į Lietuvą"/>
    <meta property="og:description" content="Lapkričio 19 d. į Seimo ir Pasaulio lietuvių bendruomenės komisijos posėdį atvykęs Seimo Pirmininkas prof. Viktoras Pranckietis pasveikino susirinkusius, palinkėjo nuoširdaus bendravimo ir išmintingų sprendimų. Jis padėkojo komisijos pirmininkui dr. Rimvydui Baltaduoniui už užsienyje gyvenančių lietuvių telkimą, jų įtraukimą į Lietuvos gyvenimą ir kvietimą ateiti prie balsadėžių pavasarį vykusiuose rinkimuose."/>
  </head>
  <body>
    <article>
      <h1>Seimo ir PLB komisija: siekiame kuo daugiau lietuvių susigrąžinti į Lietuvą</h1>
      <address>
        <time datetime="2019-11-21T06:30:00+00:00">21 Nov 2019, 06:30</time>
      </address>
      <p>Lapkričio 19 d. į Seimo ir Pasaulio lietuvių bendruomenės komisijos posėdį atvykęs Seimo Pirmininkas prof. Viktoras Pranckietis pasveikino susirinkusius, palinkėjo nuoširdaus bendravimo ir išmintingų sprendimų. Jis padėkojo komisijos pirmininkui dr. Rimvydui Baltaduoniui už užsienyje gyvenančių lietuvių telkimą, jų įtraukimą į Lietuvos gyvenimą ir kvietimą ateiti prie balsadėžių pavasarį vykusiuose rinkimuose.</p>
      <p>„Pagrindinis referendumo dėl gimimu įgytos pilietybės išsaugojimo tikslas buvo, kad kuo daugiau lietuvių taptų Lietuvos valstybės dalimi,“ – kalbėjo dr. R. Baltaduonis, dėkodamas už jo darbo įvertinimą. Jis pabrėžė, kad padėka skirta visai Pasaulio lietuvių bendruomenei už nuolatinį aktyvų užsienyje gyvenančių tautiečių telkimą.</p>
      <p>Posėdyje buvo svarstomi klausimai, susiję su prieš metus patvirtintos „Demografijos, migracijos ir integracijos politikos 2018–2030 metų strategijos“ įgyvendinimu ir diskutuota dėl pasiūlymų rengiamai Nacionalinės pažangos programai. Vyriausybės kanclerio pirmasis pavaduotojas Deividas Matulionis, socialinės apsaugos ir darbo ministras Linas Kukuraitis, švietimo, mokslo ir sporto viceministras Arūnas Plikšnys, ekonomikos ir inovacijų viceministras dr. Marius Skuodis ir Užsienio reikalų ministerijos Užsienio lietuvių departamento direktorius Marijus Gudynas informavo komisiją apie Vyriausybės priemones, skatinančias emigrantus grįžti gyventi į Lietuvą: palengvintas būsto įsigijimas jaunoms šeimoms, ypač regionuose, suteikiamos kompleksinės paslaugos šeimai, „vaiko pinigai“, daugiavaikių šeimų nuolaidų kortelės, lietuvių kalbos kursai, grįžusių vaikų integravimo į Lietuvos bendrojo ugdymo sistemą palengvinimas, kiekvienam sugrįžusiam moksleiviui skiriamas integracijos krepšelis, gerinama slaugos ir kitų paslaugų kokybė. Kaskart komisijos posėdžiuose svarstomi emigracijos mažinimo ir grįžusiųjų reintegracijos palengvinimo į Lietuvos gyvenimą klausimai patvirtina, kad vienas svarbiausių komisijos tikslų – kuo daugiau lietuvių susigrąžinti į Lietuvą.</p>
      <p>Lapkričio 20 d., trečiadienį, komisija svarstė tautinės tapatybės ugdymo Lietuvos švietimo įstaigose ir lietuvių padėties etninėse žemėse klausimus.</p>
      <figure>
        <img src="http://alkas.lt/wp-content/uploads/2019/11/49089221276_c8c1818027_k.jpg"/>
        <figcaption>Seimo ir PLB komisija: siekiame kuo daugiau lietuvių susigrąžinti į Lietuvą | lrs.lt nuotr.</figcaption>
      </figure>
      <related>
        <h4>Susiję straipsniai:</h4>
        <a href="http://alkas.lt/2017/04/25/seimo-rumuose-visa-savaite-posedziaus-seimo-ir-pasaulio-lietuviu-bendruomenes-komisija/"/>
        <a href="http://alkas.lt/2019/02/15/seimo-ir-plb-komisija-pasaulio-lietuviu-metai-puiki-proga-vienytis/"/>
        <a href="http://alkas.lt/2018/10/08/seime-posedziaus-seimo-ir-pasaulio-lietuviu-bendruomenes-komisija-tiesiogine-transliacija-4/"/>
        <a href="http://alkas.lt/2017/04/28/seimo-ir-plb-komisija-lituanistiniam-svietimui-pasaulyje-turetu-buti-skiriamas-didesnis-demesys/"/>
        <a href="http://alkas.lt/2013/03/15/seimas-patvirtino-nauja-pasaulio-lietuviu-bendruomenes-komisija/"/>
      </related>
    </article>
  </body>
</html>