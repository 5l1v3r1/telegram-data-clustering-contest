<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/maistas/vilniaus-meniu/restorano-apzvalga-moss-cafe/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T06:28:46+00:00"/>
    <meta property="og:title" content="Restorano apžvalga: „Moss Cafe“"/>
    <meta property="og:description" content="Restoranų bei kavinukių, kuriuose pusryčiai tiekiami ištisą dieną pavadinimus galėčiau suskaičiuoti ant rankų pirštų, todėl nenuostabu, jog nauja pusryčių vieta Vilniuje – „Moss Cafe“ akimirksniu patraukė mano dėmesį. Skanauti ryto valgiaraštyje esančių patiekalų čia keliavau du kartus iš eilės. Sugrįžti į šį restoraną panorau dėl vieno, išties maloniai nustebinusio pusryčių..."/>
  </head>
  <body>
    <article>
      <h1>Restorano apžvalga: „Moss Cafe“</h1>
      <address><time datetime="2019-11-21T06:28:46+00:00">21 Nov 2019, 06:28</time> by <a rel="author">Meniu.lt</a></address>
      <p>Restoranų bei kavinukių, kuriuose pusryčiai tiekiami ištisą dieną pavadinimus galėčiau suskaičiuoti ant rankų pirštų, todėl nenuostabu, jog nauja pusryčių vieta Vilniuje – <a href="https://www.meniu.lt/vieta/moss-cafe">„Moss Cafe“</a> akimirksniu patraukė mano dėmesį. Skanauti ryto valgiaraštyje esančių patiekalų čia keliavau du kartus iš eilės. Sugrįžti į šį restoraną panorau dėl vieno, išties maloniai nustebinusio pusryčių patiekalo.</p>
      <p>„Moss Cafe“ įsikūrusi Vilniaus Senamiestyje, netoli Halės turgaus. Manau, jog tai – ideali vieta pusryčių kavinukei: skubančio miesto ritmas šoje Senamiesčio dalyje šiek tiek aprimsta, tačiau miesto centras pasiekiamas vos per keletą minučių, tad lokacija ideali dirbantiems, bet pusryčiauti ramioje aplinkoje mėgstantiems vilniečiams.</p>
      <p>Teigiamai įvertinau ir „Moss Cafe“ interjerą. Šis – modernus ir stilingas. Čia vyraujanti žaluma ir bambukinio paviršiaus motyvai akimirkai nukėlė į atostogas atokaus pajūrio pakrantėje. Nusprendėme įsikurti ant aukštų baro kėdžių, kad pro didelį langą galėtumėme stebėti gatve skubančius praeivius bei nuolat pravažiuojančius troleibusus. Ar minėjau, jog šio restorano lokacija turėtų patikti Vilnių įsimylėjusiems romantikams?</p>
      <p>Šio pusryčių restorano meniu – įvairus, papildytas klasikiniais ir moderniais „prieskoniais“. Ryte čia galima paragauti „Benedikto kiaušinių“, izraelietiškos „Šakšukos“, avokado arba rikotos skrebučių, purių varškėčių, šviežių salotų, čia pat kepamų kruasanų ir kitų, apetitą žadinančių ryto patiekalų.</p>
      <figure>
        <img src="https://cdn3.hellovilnius.lt/wp-content/uploads/2019/11/2019-10-11-09.43.33-1.jpg"/>
      </figure>
      <p>Antrą kartą sugrįžti į „Moss Cafe“ norėjau dėl čia ragautų purių ir lengvų keptų varškėčių, kuriuos rekomendavo ir mus aptarnavusi maloni mergina. Iš tiesų, „Moss Cafe“ gaminami varškėčiai primena purius varškės „debesėlius“, kuriuos rekomenduočiau paragauti kaip desertą arba skanauti nelabai alkaniems valgytojams.</p>
      <p>Į „Moss Cafe“ atvykusi antrąjį kartą, norėjau išbandyti ką nors naujo. Žinoma, negalėjau neužsisakyti „Benedikto kiaušinių“. Juk tai – kone firminis kiekvienos pusryčių kavinukės patiekalas. Panašios mintys sukosi ir apie klasikinį avokado skrebutį: nieko įmantraus, tačiau labai įdomu, kaip tokį paprastą patiekalą paruoš ir patieks „Moss Cafe“, todėl kartu su „Benedikto kiaušiniais“, užsisakėme ir avokado skrebutį. Tiesa, dar svarstėme išbandyti rikotos skrebutį, tačiau padavėja informavo, jog tą dieną šio patiekalo restorano virtuvė paruošti negalės. Desertui nusprendėme išbandyti šviežius, čia kepamus kruasanus su karamele ir migdolais.</p>
      <figure>
        <img src="https://cdn1.hellovilnius.lt/wp-content/uploads/2019/11/2019-11-03-02.55.35-1.jpg"/>
      </figure>
      <p>Pirmiausia ant stalo atkeliavo milžiniški puodeliai kavos. Manau, jog tokį sprendimą kiekvienas lankytojas įvertins individualiai. Būdama mažų kavos dozių gerbėja, tokį „Moss Cafe“ rytinio gėrimo pateikimą priėmiau beveik kaip iššūkį. Ragaudama sodrų „Flat White“ pasigedau aromatingesnės ir geriau subalansuotos kavos pupelių skonio, tačiau kavos paruošimui priekaištų neturėjau.</p>
      <p>„Benedikto kiaušiniai“ su lašiša ant stalo atkeliavo praėjus dar kelioms minutėms nuo kavos patiekimo. Estetinis vaizdas lėkštėje, kaip ir pats pusryčių restoranas – modernus, stilingas, neperkrautas. Bendras skonių balansas buvo geras – netrūko nei lašišos, nei padažo. Kiaušinis išvirė idealiai – nebuvo nei per skystas, nei pervirtas. „Benedikto kiaušinių“ skoniu likau patenkinta, tačiau siekiant įsimintinesnių įspūdžių, rekomenduočiau papildyti šį patiekalą sviestinio skonio bandele.</p>
      <figure>
        <img src="https://cdn3.hellovilnius.lt/wp-content/uploads/2019/11/2019-11-03-02.55.36-1.jpg"/>
      </figure>
      <p>Netrukus ant stalo atkeliavo ir dailus, į dvi puseles padalintas avokado skrebutis. Jis buvo pilnas spalvų ir tekstūrų. Stebinantis pasirodė ir skonis – nemažai citrinos rūgšties, balansuojančios su salstelėjusiu raudonuoju svogūnu. Duona, paskrudusi išorėje, tačiau minkšta ir puri viduje. Avokado skrebučių mylėtojams toks derinys galėtų tapti nauju pusryčių atradimu.</p>
      <p>Po tokio sūrių kombinacijų starto, nekantravau pereiti prie saldžios pusryčių dalies. Dailioje lėkštėje patiektas prancūziškas raguolis viliojo auksine plutele ir raguolio paviršiuje žvilgančia karamele bei traškiais migdolais. Atkandusi pirmąjį kąsnį likau maloniai nustebinta – kruasano išorė buvo traški, vidus – porėtas ir drėgnas. Dar daugiau tekstūros jam suteikė tąsi ir saldi karamelė bei paskrudintos migdolų plokštelės. Tokiu šviežiu kruasanu mielai pradėčiau kiekvieną savaitgalio rytą, – pamaniau.</p>
      <figure>
        <img src="https://cdn1.hellovilnius.lt/wp-content/uploads/2019/11/2019-11-03-02.55.34-1.jpg"/>
      </figure>
      <p>Taigi, pusryčių vieta <a href="https://www.meniu.lt/vieta/moss-cafe">„Moss Cafe“</a> man tapo maloniu atradimu Vilniaus Senamiestyje. Čia sugrįžčiau ne tik dėl purių varškėčių ir gardžių kruasanų, bet ir dėl romantiško Vilniaus vaizdo pro langus.</p>
      <p>Sąskaita: avokado skrebutis – 4,50€, „Benedikto kiaušiniai“ su lašiša – 6,90€, kruasanas su migdolais ir karamele – 1,50€, flat white – 2,20€, americano su migdolų pienu – 2,50€.</p>
      <p>VISO: 17,60€</p>
      <p>Aptarnavimas: 5/5 Mus aptarnavusi mergina buvo komunikabili ir maloni, rekomendavo patiekalus, greitai nurinkdavo nešvarias lėkštes, pasitiko ir išlydėjo su šypsena.</p>
      <p>Interjeras: 5/5 „Moss Cafe“ – tai šiuolaikiška, stilinga, moderni didmiesčio vieta. Didelis dėmesys čia skiriamas estetikai, malonioms, atostogų nuotaiką atspindinčiomis detalėms.</p>
      <p>Meniu: 4,5/5 Labiausiai sužavėjo purūs varškėčiai, šviežiai kepti kruasanai ir estetinis vaizdas lėkštėje. „Benedikto kiaušiniai“ buvo paruošti be priekaištų, tačiau šį patiekalą dar norėtųsi papildyti įsimintinesne – minkšta ir puria, sviestinio skonio bandele.</p>
      <p>Bendras vertinimas: 4,8/5</p>
      <p>
        <i>Greta Gumuliauskytė</i>
      </p>
      <figure>
        <img src="https://cdn3.hellovilnius.lt/wp-content/uploads/2019/06/powered-by-meniu.lt_.png"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>7 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/maistas/vilniaus-meniu/restorano-apzvalga-kamikadze/"/>
        <a href="https://madeinvilnius.lt/maistas/vilniaus-meniu/restorano-apzvalga-city-chef/"/>
        <a href="https://madeinvilnius.lt/maistas/vilniaus-meniu/restorano-apzvalga-narushi/"/>
        <a href="https://madeinvilnius.lt/maistas/vilniaus-meniu/restorano-azvalga-dinner-map/"/>
        <a href="https://madeinvilnius.lt/maistas/vilniaus-meniu/restorano-apzvalga-beef-room/"/>
        <a href="https://madeinvilnius.lt/maistas/vilniaus-meniu/restorano-apzvalga-the-urban-garden/"/>
      </related>
    </article>
  </body>
</html>