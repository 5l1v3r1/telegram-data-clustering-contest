<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/592461/%E0%A6%9C%E0%A6%99%E0%A7%8D%E0%A6%97%E0%A6%BF%E0%A6%AC%E0%A6%BE%E0%A6%A6-%E0%A6%86%E0%A6%AE%E0%A6%A6%E0%A6%BE%E0%A6%A8%E0%A6%BF-%E0%A6%95%E0%A6%B0%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87-%E0%A6%9B%E0%A7%9C%E0%A6%BF%E0%A7%9F%E0%A7%87-%E0%A6%A6%E0%A7%87%E0%A6%93%E0%A7%9F%E0%A6%BE-%E0%A6%B9%E0%A7%9F%E0%A7%87%E0%A6%9B%E0%A6%BF%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T06:37:00+00:00"/>
    <meta property="og:title" content="জঙ্গিবাদ আমদানি করে বাংলাদেশে ছড়িয়ে দেওয়া হয়েছিল: মনিরুল ইসলাম"/>
    <meta property="og:description" content="কাউন্টার টেরোরিজম অ্যান্ড ট্রান্সন্যাশনাল ক্রাইম ইউনিটের প্রধান অতিরিক্ত পুলিশ কমিশনার মো. মনিরুল ইসলাম বলেছেন, &amp;lsquo;জঙ্গিবাদ মানুষ, দেশ, উন্নয়ন, মানবতা ও পৃথিবীর সব ধর্মের শত্রু। এটি বৈশ্বিক সমস্যা। পৃথিবীর এমন কোনও দেশ নেই যেখানে জঙ্গিবাদের সমস্যা বিস্তৃত হয়নি। বাংলাদেশেও এটি আমদানি..."/>
  </head>
  <body>
    <article>
      <h1>জঙ্গিবাদ আমদানি করে বাংলাদেশে ছড়িয়ে দেওয়া হয়েছিল: মনিরুল ইসলাম</h1>
      <address><time datetime="2019-11-21T06:37:00+00:00">21 Nov 2019, 06:37</time> by <a rel="author">কিশোরগঞ্জ প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/0fd579ae53bcfdaea4252c15d194530d-5dd6327fb7292.jpg"/>
        <figcaption>কিশোরগঞ্জে সিটিটিসি প্রধান মনিরুল ইসলাম</figcaption>
      </figure>
      <p>কাউন্টার টেরোরিজম অ্যান্ড ট্রান্সন্যাশনাল ক্রাইম ইউনিটের প্রধান অতিরিক্ত পুলিশ কমিশনার মো. মনিরুল ইসলাম বলেছেন, ‘জঙ্গিবাদ মানুষ, দেশ, উন্নয়ন, মানবতা ও পৃথিবীর সব ধর্মের শত্রু। এটি বৈশ্বিক সমস্যা। পৃথিবীর এমন কোনও দেশ নেই যেখানে জঙ্গিবাদের সমস্যা বিস্তৃত হয়নি। বাংলাদেশেও এটি আমদানি করে ছড়িয়ে দেওয়া হয়েছিল। যদিও জিরো টলারেন্স নীতি নিয়ে দেশবাসীর সহযোগিতায় উগ্রবাদ বা জঙ্গিবাদ নিয়ন্ত্রণে রাখা হয়েছে। কিন্তু তারা বসে নেই। নতুন নতুন পন্থায় সংগঠিত হওয়ার চেষ্টা করছে। কাজেই জঙ্গিবাদকে প্রতিহত করতে হবে। না হলে দেশে যে উন্নয়নের অগ্রযাত্রা শুরু হয়েছে, তা এগিয়ে নেওয়া যাবে না।’</p>
      <p>কিশোরগঞ্জে জনপ্রতিনিধি, প্রশাসনের কর্মকর্তা, সুশীল সমাজের প্রতিনিধি ও গণমাধ্যমকর্মীদের নিয়ে আয়োজিত কর্মশালার সমাপনী অনুষ্ঠানে প্রধান অতিথির বক্তৃতায় তিনি এসব কথা বলেন। বুধবার এই কর্মশালা শেষ হয়।</p>
      <p>জেলা শিল্পকলা ও সার্কিট হাউজে আয়োজিত দুটি কর্মশালা শেষে জেলা প্রশাসক মো. সারওয়ার মুর্শেদ চৌধুরীর সভাপতিত্বে আয়োজিত অনুষ্ঠানে মনিরুল ইসলাম আরও বলেন, ‘জঙ্গিরা দেশকে পঙ্গু করে দিতে চায়। আর এতে বিভিন্ন দেশের ইন্ধনও রয়েছে।’</p>
      <p>হলি আর্টিজানে হামলার কথা উল্লেখ করে তিনি বলেন, ‘এ ঘটনা আমাদের উন্নয়নের অগ্রযাত্রাকে অনেকটা পিছিয়ে দিয়েছিল। ব্যবসা-বাণিজ্যে ধস নেমেছিল। মহা সংকটে পড়েছিল পোশাক শিল্প, মেট্রোরেলের কাজ বন্ধ ছিল প্রায় এক বছর। দেশের অর্থনীতি, রাজনীতি, সামাজিক ও সংস্কৃতিতে মারাত্মক বিরূপ প্রভাব পড়েছিল। উন্নয়ন ও স্থিতিশীলতার স্বার্থে এসব ঘটনা যেন না ঘটে সেজন্য সবাইকে সতর্ক থেকে নিজ নিজ অবস্থান থেকে দায়িত্ব পালন করতে হবে।’</p>
      <p>তিনি জঙ্গিবাদকে আন্তর্জাতিক চক্রান্তের অংশ দাবি করে আরও বলেন, ‘দেশের যখন উন্নয়ন হয়, দেশ যখন এগিয়ে যায় তখন উন্নয়নের ধারা বাধাগ্রস্ত করতে এসব ঘটনা ঘটানো হয়। বাংলাদেশ যখন এগিয়ে যাচ্ছিল তখন বিভিন্ন দেশের ইন্ধন, ষড়যন্ত্র ও সহযোগিতায় এদেশে জঙ্গিরা আঘাত করে। কিন্তু আমাদের দেশের মানুষ অসাম্প্রদায়িক ও সাংস্কৃতিক চেতনা দিয়ে এগুলো প্রতিহত করেছে।’</p>
      <p>তিনি এসময় সব পরিবারে অভিভাবকদের তাদের সন্তানদের দিকে নজর রাখা, তাদের বইপড়া, সাংস্কৃতিক কর্মকাণ্ড, খেলাধুলায় উৎসাহ দেওয়ার ওপর জোর দেন।</p>
      <p>শেষ দিনের দুটি কর্মশালায় অন্যদের মধ্যে উপস্থিত ছিলেন নরসিংদীর পুলিশ সপার প্রলয় জোয়ারদার, কিশোরগঞ্জ স্থানীয় সরকার বিভাগের উপপরিচালক মো. আব্দুল্লাহ, অতিরিক্ত পুলিশ সুপার নাজমুল ইসলাম শোপান, জাহাঙ্গীর আলম প্রমুখ। আনুষ্ঠানিক আলোচনার পর মনিরুল ইসলাম কর্মশালায় উপস্থিত জনপ্রতিনিধি, কর্মকর্তা, সুশীল সমাজ ও গণমাধ্যমকর্মীদের বিভিন্ন প্রশ্নের জবাব দেন।</p>
      <p>গত ১৭ নভেম্বর থেকে শুরু হওয়া উগ্রবাদবিরোধী কর্মশালায় আইনশৃঙ্খলা বাহিনীর সদস্য, স্কুল-কলেজের শিক্ষার্থী, জনপ্রতিনিধি, আনসার-ভিডিপি সদস্য, আলেম সমাজের প্রতিনিধিরা যোগ দেন। বাংলাদেশ পুলিশের সন্ত্রাস দমন ও আন্তর্জাতিক অপরাধ প্রতিরোধ কেন্দ্র নির্মাণ প্রকল্পের সহযোগিতায় পাঁচ দিনের এই কর্মশালা অনুষ্ঠিত হয়।</p>
      <footer>/এফএস/এমএমজে/</footer>
    </article>
  </body>
</html>