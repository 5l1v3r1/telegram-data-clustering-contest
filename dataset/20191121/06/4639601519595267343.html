<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/science/to-stres-tou-syzygou-ektokseyetai-otan-i-syzygos-fernei-sto-spiti-pano-apo-to-40-tou-oikogeneiakou-eisodimatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T06:35:39+00:00"/>
    <meta property="og:title" content="Το στρες του συζύγου εκτοξεύεται όταν η σύζυγος φέρνει τα λεφτά στο σπίτι"/>
    <meta property="og:description" content="Φθάνει στα πιο υψηλά επίπεδα όταν η γυναίκα είναι η μόνη «κουβαλήτρια» του σπιτιού"/>
  </head>
  <body>
    <article>
      <h1>Το στρες του συζύγου εκτοξεύεται όταν η σύζυγος φέρνει τα λεφτά στο σπίτι</h1>
      <h2>Φθάνει στα πιο υψηλά επίπεδα όταν η γυναίκα είναι η μόνη «κουβαλήτρια» του σπιτιού</h2>
      <address><time datetime="2019-11-21T06:35:39+00:00">21 Nov 2019, 06:35</time> by <a rel="author">Τσώλη Θεοδώρα</a></address>
      <p>Το πόσα χρήματα κερδίζει και φέρνει στο σπίτι η σύζυγος παίζουν καταλυτικό ρόλο στα επίπεδα στρες του συζύγου της. Σύμφωνα με μια νέα μελέτη ερευνητών του Πανεπιστημίου του Μπαθ όταν η γυναίκα φέρνει στο σπίτι ως και το 40% του οικογενειακού εισοδήματος ο άνδρας αισθάνεται λιγότερο στρες – οτιδήποτε όμως φέρει πάνω από αυτό το ποσοστό αυξάνει το άγχος του συντρόφου της, με αποκορύφωμα τις περιπτώσεις που είναι η μόνη… κουβαλήτρια του σπιτιού με αποτέλεσμα ο σύζυγος να εξαρτάται πλήρως οικονομικώς από εκείνη.</p>
      <p>Η μελέτη διήρκεσε  15 χρόνια και περιελάμβανε περισσότερα από 6.000 ετερόφυλα ζευγάρια στις ΗΠΑ. Με βάση τα ευρήματά της, υψηλά επίπεδα άγχους εμφανίζουν οι άνδρες και όταν είναι εκείνοι στους οποίους πέφτει ολόκληρο το οικονομικό βάρος του σπιτιού.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>
        <b>Οι παραδοσιακές συμβάσεις καλά κρατούν</b>
      </p>
      <p><i>«Τα ευρήματα αυτά μαρτυρούν ότι οι κοινωνικές νόρμες και οι παραδοσιακές συμβάσεις σύμφωνα με τις οποίες οι άνδρες πρέπει να κερδίζουν περισσότερα από τις γυναίκες τους μπορούν να αποβούν επικίνδυνες για την υγεία των ανδρών. Δείχνουν επίσης πόσο ισχυρές και εμμένουσες είναι οι νόρμες που αφορούν την ταυτότητα των φύλων»</i> ανέφερε η δρ <b>Τζοάνα Σίρντα</b>, οικονομολόγος στη Σχολή Διοίκησης του Πανεπιστημίου του Μπαθ και συγγραφέας της νέας μελέτης. Η ερευνήτρια προσέθεσε ότι η μελέτη είναι μεγάλου εύρους <i>«ωστόσο αφορά μια συγκεκριμένη ομάδα – πιθανώς ισχύουν άλλες συμβάσεις σε άλλες κοινωνίες και τα αποτελέσματα μπορεί να αλλάξουν καθώς οι εποχές αλλάζουν. Ωστόσο τα ευρήματα έχουν σημαντική ισχύ σε ό,τι αφορά το να καταδείξουν πόσο δυνατές εξακολουθούν να είναι οι νόρμες σχετικά με την ταυτότητα των δύο φύλων και πόση επίδραση μπορούν να έχουν στην ψυχική υγεία των ανδρών. Το συνεχές στρες μπορεί να οδηγήσει σε πολλά προβλήματα υγείας τόσο σωματικής όσο και ψυχικής καθώς και σε κοινωνικά θέματα».</i></p>
      <p>Ενδιαφέρον ήταν επίσης το εύρημα της έρευνας ότι οι άνδρες δεν εμφάνιζαν αυξημένα επίπεδα στρες για το εισόδημα της συζύγου τους αν εκείνη κέρδιζε εξαρχής περισσότερα χρήματα, πριν δηλαδή από τον γάμο τους. Το γεγονός αυτό μαρτυρεί, κατά τη δρα Σίρντα , ότι η κατάσταση είναι διαφορετική όταν είναι σαφές από την αρχή στον άνδρα ότι η σύντροφός του κερδίζει περισσότερα.</p>
      <p>
        <b>Αύξηση των γυναικών που κερδίζουν περισσότερα από τους άνδρες</b>
      </p>
      <p>Σύμφωνα με στοιχεία του Ερευνητικού Κέντρου Πιου στις ΗΠΑ, το 1980 μόλις το 13% των παντρεμένων γυναικών κέρδιζαν περισσότερα χρήματα από τους συζύγους τους. Το αντίστοιχο ποσοστό ωστόσο το 2017 ξεπερνούσε το 30% με ανοδική τάση (η τάση αυτή φαίνεται να μην αποτελεί μάλιστα μόνο αμερικανικό φαινόμενο). Τέτοια ποσοστά μεταφράζονται πιθανότατα σε ολοένα και περισσότερους άνδρες με ψυχολογικά προβλήματα στον γάμο τους.</p>
      <p>Με δεδομένο μάλιστα ότι, όπως έδειξε η μελέτη, οι άνδρες δεν επικοινωνούν τα συναισθήματά τους στις συζύγους τους σχετικά με το πόσο στρεσάρονται όταν κερδίζουν λιγότερα από εκείνες – άλλη μια εκδήλωση των συμβάσεων σχετικά με την ταυτότητα του φύλου, κατά τη δρα Σίρντα – πιθανότατα σε ολοένα και περισσότερα σπίτια τα επίπεδα του στρες των ανδρών χτυπούν «κόκκινο» εξαιτίας της οικονομικής κατάστασής τους με αντίκτυπο στη σχέση τους με τη σύζυγό τους αλλά και στη λειτουργία ολόκληρης της οικογένειας.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>