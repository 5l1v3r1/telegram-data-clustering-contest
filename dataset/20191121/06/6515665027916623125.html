<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361707/roditelji-obratite-paznju-ne-postavljajte-decje-slike-na-internet-predatori-vrebaju-fotografija-zauvek-ostaje"/>
    <meta property="og:site_name" content="kurir.rs"/>
    <meta property="article:published_time" content="2019-11-21T06:06:00+00:00"/>
    <meta property="og:title" content="RODITELJI, OBRATITE PAŽNJU: Ne postavljajte dečje slike na internet, predatori vrebaju! Fotografija ZAUVEK ostaje"/>
    <meta property="og:description" content="Današnja deca odrastaju u digitalnom dobu, a stručnjaci kažu da je poverenje dece u roditelje ključno za njihovu bezbednost na internetu, ali i upozoravaju da postavljanje slika dece na društvene mreže može da bude veoma opasno, čulo se juče na Konferenciji ..."/>
  </head>
  <body>
    <article>
      <h6 class="kicker">BEZBEDNOST DECE NA INTERNETU</h6>
      <h1>RODITELJI, OBRATITE PAŽNJU: Ne postavljajte dečje slike na internet, predatori vrebaju! Fotografija ZAUVEK ostaje</h1>
      <address>
        <time datetime="2019-11-21T06:06:00+00:00">21 Nov 2019, 06:06</time>
      </address>
      <p>Današnja deca odrastaju u digitalnom dobu, a stručnjaci kažu da je poverenje dece u roditelje ključno za njihovu bezbednost na internetu, ali i upozoravaju da postavljanje slika dece na društvene mreže može da bude veoma opasno, čulo se juče na Konferenciji o bezbednosti dece na internetu koja je održana u Beogradu.</p>
      <p>- Ozbiljni problemi mogu da nastanu kada okačite slike dece na internet. Bilo koja fotografija koja se postavi zauvek ostaje na mreži, a nikada ne znate ko može da je se domogne. Problematične su slike nage dece, ali i obučene, one mogu da se montiraju ili izvuku iz konteksta, pa deca ili roditelji mogu da se ucenjuju, dete može da doživi maltretiranje - rekao je Vladimir Vujić, načelnik Odeljenja za suzbijanje visokotehnološkog kriminala.</p>
      <p>
        <b>Ozbiljne opasnosti</b>
      </p>
      <p>Većina roditelja ima veliki broj prijatelja na Fejsbuku koje ne poznaje, kaže Katarina Jonev, edukator za sajber-kriminal i bezbednost dece, i dodaje da u poslednje vreme imaju potrebu da konstantno objavljuju slike i ne shvataju kakve opasnosti sve vrebaju. - Slikama, a naročito neprimerenim, ugrožavamo bezbednost, ugled i privatnost deteta. Potencijalno, te fotografije zaista mogu da završe na pornografskim sajtovima.</p>
      <p>Međutim, paranoični pristup roditelja i praćenje dece putem aplikacija nisu nikako rešenje, dete mora da ima poverenje u vas. Ne smeju roditelji da reaguju tek kad nastane problem, ključ su preventiva i edukacija. Moramo znati kakve sadržaje naše dete konzumira na internetu i da reagujemo na promene ponašanja. Svi moramo ozbiljno da se bavimo temom bezbednosti na internetu - kaže za Jonev za Kurir.</p>
      <p>
        <b>Najbitnije poverenje</b>
      </p>
      <p>S ovim se slaže i Slavica Milojević iz Republičkog zavoda za socijalnu zaštitu. - Sve češće čujem izraz „Ja sam svom detetu prijatelj“, ali to je potpuno pogrešno, vi treba da budete detetu roditelj, a prijatelje će naći - objašnjava Milojevićeva, i naglašava da je bitno da roditelj nauči dete da zaštiti sebe, a da u ranom uzrastu moraju da se izgrade poverenje i saradnički odnos.</p>
      <p>
        <b>Kurir.rs/ N. T.  Foto: Shutterstock</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3354401/uhapsen-pedofil-iz-beograda-ucenjivao-decu-porno-snimcima"/>
        <a href="https://www.kurir.rs/vesti/drustvo/3353101/opasna-nova-igra-tinejdzera-na-internetu-uocen-si-raj-za-pedofile-i-otmicare"/>
      </related>
    </article>
  </body>
</html>