<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/jacek-jaskowiak-zglosil-sie-do-prawyborow-w-po-malgorzata-kidawa-blonska-i-grzegorz-schetyna-komentuja-kandydature,987034.html"/>
    <meta property="og:site_name" content="TVN24"/>
    <meta property="article:published_time" content="2019-11-21T06:12:09+00:00"/>
    <meta property="og:title" content="Kidawa-Błońska &quot;wolałaby się dowiedzieć od Jaśkowiaka&quot;. Schetyna: to twardy zawodnik"/>
    <meta property="og:description" content="Jacek Jaśkowiak chce konkurować z Małgorzatą Kidawą-Błońską o nominację Platformy Obywatelskiej do ubiegania się o prezydenturę. - Oboje mają wielką szansę, żeby wygrać z prezydentem Dudą – ocenia ..."/>
  </head>
  <body>
    <article>
      <h1>Kidawa-Błońska "wolałaby się dowiedzieć od Jaśkowiaka". Schetyna: to twardy zawodnik</h1>
      <address><time datetime="2019-11-21T06:12:09+00:00">21 Nov 2019, 06:12</time> by <a rel="author">asty/adso</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/8438d2bb-8cc8-4258-b4ff-6d11c6ea1a9f.jpg?type=1&amp;srcmode=0&amp;srcx=1/1&amp;srcy=61/100&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6f80afd7-b896-4d9e-ba5d-8b6e6347c4bf-480p.mp4"/>
          <figcaption>Kidawa-Błońska zaskoczona kandydaturą Jaśkowiaka</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/2d800e60-9858-4bae-8e43-762769d2424e-480p.mp4"/>
          <figcaption>Jaśkowiak: nie przewiduje startu w wyborach prezydenckich....</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/30c89975-9d68-4100-997b-e5ef86c2106c-480p.mp4"/>
          <figcaption>Rozmowa z Jackiem Jaśkowiakiem o jego kandydaturze w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e48c3e72-718b-4a9e-bdea-cee736877e8f-480p.mp4"/>
          <figcaption>Jacek Jaśkowiak zgłosił swoją kandydaturę w prawyborach</figcaption>
        </figure>
        <figcaption>Małgorzata Kidawa-Błońska mówi, że samym pojaieniem się kontrkandydata nie jest zaskoczona<cite>Foto: PAP/Leszek Szymański | Video: tvn24</cite></figcaption>
      </slideshow>
      <h3>Jacek Jaśkowiak chce konkurować z Małgorzatą Kidawą-Błońską o nominację Platformy Obywatelskiej do ubiegania się o prezydenturę. - Oboje mają wielką szansę, żeby wygrać z prezydentem Dudą – ocenia szef PO Grzegorz Schetyna.</h3>
      <p>W środę <a href="https://www.tvn24.pl/wiadomosci-z-kraju,3/jacek-jaskowiak-wystartuje-w-prawyborach-po-ko,986937.html">prezydent Poznania Jacek Jaśkowiak poinformował, że zgłosił swoją kandydaturę w prawyborach prezydenckich Koalicji Obywatelskiej</a>.</p>
      <p>- Ja na pewno lubię czystą grę, lubię uczciwe zagrania i chciałabym, żeby ta nasza debata, nasza rywalizacja pomogła Platformie, a nie zaszkodziła – powiedziała w środę wieczorem Małgorzata Kidawa-Błońska po zakończeniu pierwszego dnia kongresu Europejskiej Partii Ludowej w Zagrzebiu.</p>
      <p>Jak przekonywała, jest gotowa do walki w prawyborach, z ciekawym kontrkandydatem, jak określiła Jacka Jaśkowiaka. Wyraziła nadzieję na rywalizację w dobrym stylu.</p>
      <p>
        <a href="https://www.tvn24.pl/kim-jest-jacek-jaskowiak-sylwetka,986963,s.html">
          <b>Kim jest Jacek Jaśkowiak? Sylwetka</b>
        </a>
      </p>
      <h3>"Wolałabym dowiedzieć się od Jaśkowiaka, że jest kontrkandydatem"</h3>
      <related>
        <a href="https://www.tvn24.pl/wiadomosci-z-kraju,3/zglosilem-swoja-kandydature-w-prawyborach-koalicji-obywatelskiej,986937.html"/>
      </related>
      <p>Podkreśliła, że w piątek zarząd Platformy Obywatelskiej podejmie decyzje dotyczące konwencji wyborczych i ich kolejności, jednak sam system głosowania nie będzie zmieniony i to konwencja krajowa PO podejmie ostateczną decyzję kto będzie walczył o prezydenturę.</p>
      <p>Małgorzata Kidawa-Błońska zadeklarowała, że bardzo lubi prezydenta Poznania. - To bardzo dobry samorządowiec, bardzo dobry prezydent. Wiem, że uprawia boks i jest osobą waleczną - podkreśliła.</p>
      <p>Przypomniała, że ona sama kilka tygodni temu zadeklarowała udział w prawyborach PO, dlatego nie jest zaskoczona samym faktem, że ma kontrkandydata. - Tylko wolałabym się dowiedzieć o tym od niego, oficjalnie kto to jest, a nie czekać na otwarcie białej koperty - zaznaczyła wicemarszałek Sejmu.</p>
      <h3>"Oboje mają szansę wygrać"</h3>
      <p>Szef PO Grzegorz Schetyna, który również był w Zagrzebiu na kongresie EPL, mówił dziennikarzom, że ważne jest, że jest dwóch prawdziwych kandydatów w prawyborach PO. Jego zdaniem rywalizacja Jacka Jaśkowiaka i Małgorzaty Kidawy-Błońskiej będzie bardzo ciekawa i do końca nie będzie ona rozstrzygnięta.</p>
      <related>
        <a href="https://www.tvn24.pl/wiadomosci-z-kraju,3/prezydent-wolnego-miasta-chce-walczyc-z-andrzejem-duda-kim-jest-jacek-jaskowiak,986963.html"/>
      </related>
      <p>- Oboje mają wielką szansę, żeby wygrać z prezydentem Dudą. Dla mnie to jest ważne, że to są prawdziwe kandydatury, prawdziwa historia, która za nimi stoi, prawdziwe zaangażowanie, prawdziwe emocje i wielka szansa - mówił lider Platformy.</p>
      <p>Grzegorz Schetyna podkreślił, że prawybory chce traktować jako równoległą prezentację kandydatów, a nie jako rywalizację. Jego zdaniem zainteresowanie opinii publicznej prawyborami pokazuje, że są one wielką szansą dla PO i Koalicji Obywatelskiej, że wyłoniony zostanie kandydat, który będzie mógł wygrać wybory.</p>
      <p>Przekonywał, że prawybory nie przyczynią się do uzewnętrznienia podziałów w ugrupowaniu. - Tylko taka partia jak PO jest sobie w stanie na to pozwolić: na prawybory uczciwe, otwarte, takie, które decydują o kandydaturze i przechodzą w naturalny sposób do kampanii prezydenckiej - oświadczył polityk.</p>
      <p>Mówiąc o Jacku Jaśkowiaku Grzegorz Schetyna scharakteryzował go jako "twardego zawodnika" i świetnego prezydenta. - Jestem dumny z tego, że PO ma takie zasoby kadrowe - powiedział. Szef Platformy zapewnił, że cała sytuacja w żaden sposób nie zagraża opóźnieniem startu kampanii wyborczej PO. Kandydat ugrupowania ma zostać wyłoniony 14 grudnia.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/prezydent-jakzez-ludzie-maja-przestrzegac-prawa-jesli-sedziowie-prawa-nie-przestrzegaja,986999.html"/>
        <a href="https://www.tvn24.pl/wiadomosci-z-kraju,3/prezydent-wolnego-miasta-chce-walczyc-z-andrzejem-duda-kim-jest-jacek-jaskowiak,986963.html"/>
        <a href="https://www.tvn24.pl/wiadomosci-z-kraju,3/zglosilem-swoja-kandydature-w-prawyborach-koalicji-obywatelskiej,986937.html"/>
        <a href="https://www.tvn24.pl/wiadomosci-z-kraju,3/kidawa-blonska-ma-rywala-w-prawyborach-schetyna-nie-wie-kto-to,986849.html"/>
        <a href="https://www.tvn24.pl/wiadomosci-z-kraju,3/minal-termin-zglaszania-kandydatow-budka-moze-trzeba-przyspieszyc-prawybory,986789.html"/>
      </related>
    </article>
  </body>
</html>