<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="Direcció, Presidència i consellers: la profunda renovació que haurà d'afrontar À Punt imminentment"/>
    <meta property="og:description" content="Les substitucions pendents se sumen a la imminent eixida del president de la CVMC, Enrique Soriano, per a la qual el Botànic haurà de pactar el seu relleu amb el PP o Ciutadans"/>
  </head>
  <body>
    <article>
      <h1>Direcció, Presidència i consellers: la profunda renovació que haurà d'afrontar À Punt imminentment</h1>
      <h2>Les substitucions pendents se sumen a l'eixida del president de la CVMC, Enrique Soriano, per a la qual el Botànic haurà de pactar el seu relleu amb el PP o Ciutadans</h2>
      <address><time datetime="2019-11-21T06:30:00+00:00">21 Nov 2019, 06:30</time> by <a rel="author">Manel Domingo</a></address>
      <p>VALÈNCIA. Després de vora tres anys de vida, À Punt enfronta el seu primer procés de reestructuració important. A l'eixida de la directora general, Empar Marco, i la renovació de part del Consell Rector, se suma ara la renúncia del president de la Corporació Valenciana de Mitjans de Comunicació (CVMC), Enrique Soriano. Segons han avançat diversos mitjans, Soriano ha traslladat a Presidència de la Generalitat la seua intenció d'abandonar el càrrec tan prompte com se li trobe un substitut.<br/><br/>Ni Presidència ni À Punt s'han volgut pronunciar respecte a aquestes informacions. La pilota està ara al terrat dels partits del Botànic, que hauran de pactar un nou candidat per a presidir la CVMC i buscar el suport d'almenys un dels partits de la dreta, ja que només així poden assolir el nombre de vots que exigeix la llei.<br/><br/>La mateixa Llei del Servici Públic de Radiodifusió i Televisió estableix que el mandat del president de la Corporació és, per definició, de 6 anys, dels quals Soriano només n'ha complit 3. La seua tasca, això sí, ha involucrat la posada en marxa de tota l'estructura organitzativa de la radiotelevisió pública i l'inici de les emissions, que van celebrar el seu primer aniversari aquest juny. <br/><br/>À Punt ha hagut de travessar nombroses turbulències durant la seua breu història. El mateix Soriano va haver de passar pels jutjats junt amb Empar Marco arran les querelles del PP, <a href="https://www.diarilaveu.com/jutjat-paterna-arxivada-causa-irregularitats-contractes-apunt-ppcv">finalment arxivades</a>. A més, durant l'últim any hi ha hagut diverses veus que han posat en entredit la gestió de l'ens audiovisual –el mateix Consell Rector va considerar que la tasca de Marco estava <a href="https://www.diarilaveu.com/consell-rector-apunt-aprova-gestio-primer-any-empar-marco">"per davall de les expectatives"</a>– davant <a href="https://www.diarilaveu.com/marco-reforcar-presencia-apunt-comarques-sud-pla-incrementar-audiencia">les baixes xifres d'audiència o la manca d'ingressos per publicitat</a>. Des de la mateixa direcció de l'ens també s'ha arribat a apuntar la ineficiència de l'actual estructura, dividida entre la Societat Anònima de Mitjans de Comunicació (SAMC) i la Corporació Valenciana de Mitjans de Comunicació (CVMC).<br/><br/><b>Temps de canvis en À Punt</b><br/><br/>La imminent eixida de Soriano se suma a la prevista per a Empar Marco, l'encàrrec de la qual acaba el pròxim 8 de març. Aquest mateix dimarts, el DOGV va publicar les bases del concurs per a escollir el nou director o directora general de l'ens i ara s'obri un període de 30 dies per a la presentació de candidatures.<br/><br/>D'altra banda, aquesta fi de cicle coincideix amb la renovació de quatre càrrecs del Consell Rector. Es tracta del representant PSPV, Marc Pallarés; el del PPCV, Vicente Cutanda, i de la del Consell de l'Audiovisual –un organisme encara per conformar–, Mar Iglesias. A aquests se suma el conseller de Compromís, Rafa Xambó, però la formació ja ha anunciat que no el renovarà i que proposarà <a href="https://www.diarilaveu.com/compromis-proposa-rosa-yague-lloc-rafa-xambo-consell-rector-cvmc">l'economista Rosa Yagüe per a ocupar el seu lloc</a>.<br/><br/>Precisament Xambó ha sigut una de les persones vinculades a l'ens que més vehementment ha defensat la necessitat de repensar À Punt. En un dur comunicat, el sociòleg <a href="https://www.diarilaveu.com/el-conseller-da-punt-rafa-xambo-demana-la-dimissio-dempar-marco">va demanar la dimissió de Marco</a> i va assegurar que la televisió "no només no ha assolit el lideratge informatiu que manava el contracte programa subscrit amb el Consell de la Generalitat, sinó que ni tan sols és un actor comunicatiu amb un mínim de rellevància".<br/><br/>De qualsevol manera, el Botànic haurà de buscar complicitats amb el PP o Ciutadans per a executar la renovació del Consell Rector, però la formació de Toni Cantó ja <a href="https://www.diarilaveu.com/ciutadans-anteposa-canvi-llei-apunt-renovacio-consellers">va anunciar al setembre que prefereixen parlar abans d'una modificació de la llei de televisió pública</a>. Un posicionament compartit, al seu torn, pels populars. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>