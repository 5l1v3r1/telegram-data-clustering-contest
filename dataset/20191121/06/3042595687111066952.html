<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/starten-pa-slutten/71842662"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T06:21:53+00:00"/>
    <meta property="og:title" content="- Starten på slutten"/>
    <meta property="og:description" content="Vitnemålet fra USAs EU-ambassadør fjernet all tvil: President Trumps private interesser skapte amerikansk politikk i Ukraina. Det fører nok til riksrett, mener USA-ekspert Svein Melby."/>
  </head>
  <body>
    <article>
      <h1>- Starten på slutten</h1>
      <h2>Vitnemålet fra USAs EU-ambassadør fjernet all tvil: President Trumps private interesser skapte amerikansk politikk i Ukraina. Det fører nok til riksrett, mener USA-ekspert Svein Melby.</h2>
      <address><time datetime="2019-11-21T06:21:53+00:00">21 Nov 2019, 06:21</time> by <a rel="author">Line Fransson</a></address>
      <p>Onsdag kveld ble det kjent at USAs president, visepresident, utenriksminister og en rekke andre sentrale folk i Det hvite hus og Utenriksdepartementet visste alt om presset på Ukrainas president, for at han skulle åpne en korrupsjonssak mot firmaet Joe Bidens sønn jobbet i.</p>
      <p>- De visste hva vi gjorde, og hvordan. Alle var informert. Det var ingen hemmelighet, sier Gordon Sondland i <a href="https://www.dagbladet.no/nyheter/nokkelvitne-gar-i-strupen-pa-trump/71841679">høringen</a>.</p>
      <h3>Starten på slutten</h3>
      <p>USA-ekspert og seniorforsker ved Institutt for forsvarsstudier, <a href="https://forsvaret.no/ifs/melby_svein">Svein Melby</a>, fulgte høringen tett.</p>
      <p>- Det har vært klart lenge, men høringen slår fast fakta i saken: President Trump har holdt tilbake militærassistanse til Ukraina for å presse landets styrende til å sette i gang etterforskningen mot Bidens i 2016. Nå er det ikke lenger mulig å komme seg bort fra dette, sier Melby.</p>
      <figure>
        <iframe data-src="https://twitter.com/tribelaw/status/1197133317260357632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Få timer før høringen startet, retvitret han en tweet til <a href="https://www.nytimes.com/2019/11/20/us/politics/sondland-pompeo-ukraine.html?smid=nytcore-ios-share">The New York Times</a>, hvor det skrives at dagen i dag, 20. november 2019, kan bli «starten på slutten». Hva mener Melby sjøl?</p>
      <figure>
        <img src="https://dbstatic.no/71843159.jpg?imageId=71843159&amp;x=0&amp;y=0&amp;cropw=100&amp;croph=85.981308411215&amp;width=321&amp;height=369"/>
        <figcaption><b>USA-EKSPERT:</b> Svein Melby ved Institutt for forsvarsstudier mener onsdagens høring er historisk og kan føre til riksrett mot Trump. Foto: IFS Vis mer</figcaption>
      </figure>
      <p>- Det kan det være, men spørsmålet er hva Senatet gjør med dette. Det er nesten 100 prosent sikkert at det blir startet riksrett-sak mot Trump, og at flertallet vil stemme for det. Spørsmålet er om noe av det som kommer fram er graverende nok til at den amerikanske opinionen blir endret. Først da vil sentaroene la seg presse, sier Melby og legger til:</p>
      <p>- Det er et stykke fram dit.</p>
      <h3>- Endrer ikke mye</h3>
      <p><a href="https://www.uib.no/personer/Hilmar.Mjelde">Hilmar Mjelde</a> er også USA-ekspert, samt postdoktor for informasjons- og medievitenskap ved Universitetet i Bergen. Han er enig i at republikanerne synes mer opptatt av velgerne sine, «enn å vurdere saken på dens meritter».</p>
      <figure>
        <img src="https://dbstatic.no/71843163.jpg?imageId=71843163&amp;x=3.0211480362538&amp;y=0&amp;cropw=96.978851963746&amp;croph=100&amp;width=321&amp;height=413"/>
        <figcaption>USA-EKSPERT Hilmar Mjelde ved Universitetet i Bergen er mer tvilende til at Trump vil havne i riksrett. Foto: UiB Vis mer</figcaption>
      </figure>
      <p>
        <b>- Republikanerne ser til velgerne sine. Er de imot riksrett, vil partiet stå ved Trump, mener Mjelde.</b>
      </p>
      <p>Han mener vi nå vil se at republikanerne i tida framover vil gjøre alt for å angripe troverdigheten til EU-ambassadør Gordon Sondland.</p>
      <p>- Republikanernes strategi er å sverte alle skadelige vitner, sier Mjelde.</p>
      <h3>Kruttrøyk</h3>
      <p>Han tror ikke kveldens høring vil endre mye, «etter at kruttrøyken har lagt seg».</p>
      <p>- Republikanerne har allerede begynt å argumentere med det Trump har gjort ikke kvalifiserer for riksrett og avsettelse. De har med andre ord allerede erkjent at Trump gjorde noe galt, men mener å «kansellere» 2016-valget er langt verre, sier Mjelde.</p>
      <p>I onsdagens høring har altså EU-ambassadør Sondland vist at hele USAs utenriks- og sikkerhetspolitiske apparat rundt presidenten visse hva som skjedde i Ukraina.</p>
      <p>- Presidentens helt private interesser (å skade the Bidens, journ.anm) ble avgjørende i USAs utenrikspolitiske politikk. Sondlands vitneprov har lagt bort all tvil i saken, så da tror jeg bare det er et spørsmål om tid før et flertall i Senatet vil oppfatte dette som så alvorlig at en riksrettsak blir startet, sier Melby.</p>
      <h3>Uenige om utfall</h3>
      <p>Ukraina-saken har herjet i amerikansk media i måneder og år. Men blir egentlig den amerikanske opinionen endret av de nye opplysningene?</p>
      <p>- I det øyeblikk det blir reist en riksrettsak, vil saken prege mediebildet på en enklere måte enn timelange høringer. Da tror jeg opinionen blir påvirket, og at det vil svinge til en fordel for demokratene, mener Melby.</p>
      <p>
        <b>Mjelde er mer tvilende til akkurat det.</b>
      </p>
      <p>- Riksrett er mer politikk enn juss. Mange vurderinger kommer inn bildet for de som skal stemme i en eventuell Senat-rettsak mot Trump. For eksempel oppfatninger om saksganger, og om byråkratiet ute etter å ta Trump, som republikanerne pleier å påstå. Snart kommer også en rapport som er ventet å kritisere FBIs etterforskning av Russland-forbindelsene, som republikanerne vil bruke for det den er verdt, sier han.</p>
      <p>Ting tar tid, og en mulig rettssak i senatet mot Trump vil muligens holdes våren 2020.</p>
      <p>- Da vil mange tenke at Trump bare har noen måneder igjen av presidentperioden, så da bør folket avgjøre hans skjebne i valget, tenker Mjelde.</p>
      <h3>To virkeligheter</h3>
      <p>Men er det sånn at Trump kan gjøre akkurat hva han vil, og likevel kunne fortsette som president?</p>
      <p>- Nei, men problemet er at det finnes to virkeligheter i amerikansk politikk nå. En republikansk, og en demokratisk. Folk ser og hører det de vil, langt på vei. Partisympati preger veldig hvordan partene oppfatter det som skjer nå, både hva gjelder fakta og hvor alvorlige de er. Velgerne sitter ikke og ser på dette med åpent sinn, sier Mjelde.</p>
      <p>Han viser til at republikanerne hele tida har justert sin argumentasjon, etter hva som tjener Trump.</p>
      <p>
        <b>- Det viser at det som gjelder er å beskytte Trump, ikke å vurdere begivenhetene kjølig og objektivt. Husk hvor mange «bombshells» det har vært de siste tre årene. Likevel er oppslutningen om Trump nærmest dønn stabil, sier Mjelde.</b>
      </p>
    </article>
  </body>
</html>