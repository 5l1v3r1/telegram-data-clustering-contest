<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/amd-zen-3-nuova-architettura-norrod/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T06:45:00+00:00"/>
    <meta property="og:title" content="AMD Zen 3, novità così importanti da renderla &quot;una nuova architettura&quot;? | Tom's Hardware"/>
    <meta property="og:description" content="Il general manager della divisione datacenter di AMD, Forrest Norrod, ha parlato di Zen 3 affermando che si tratterà di un'architettura totalmente nuova."/>
  </head>
  <body>
    <article>
      <h1>AMD Zen 3, novità così importanti da renderla "una nuova architettura"? | Tom's Hardware</h1>
      <address>
        <time datetime="2019-11-21T06:45:00+00:00">21 Nov 2019, 06:45</time>
      </address>
      <p>Di recente AMD ha <a href="https://www.tomshw.it/hardware/amd-focus-sullarchitettura-per-le-future-cpu-zen/">promesso</a> per il prossimo futuro un maggiore focus sulle architetture più che sui processi produttivi  e sembra che questo “fioretto” interesserà già <b>Zen 3</b>, l’architettura a bordo delle CPU del 2020 in ambito consumer e server.</p>
      <p>Parlando delle future <b>CPU EPYC di terza generazione </b>(nome in codice <b>Milan</b>) con il sito economico <a href="https://realmoney.thestreet.com/investing/technology/amd-inks-new-server-cpu-deals-15170073">The Street</a>, il general manager della divisione datacenter di AMD, Forrest Norrod, ha affermato che il nuovo processore <b>sarà basato su un’architettura completamente nuova.</b></p>
      <figure>
        <img src="https://www.tomshw.it/images/images/2019/03/amd-epyc-cover-25741.768x432.jpg"/>
      </figure>
      <p>Una dichiarazione che appare un po’ forte, ma che probabilmente vuol semplicemente indicare che assisteremo a un “lifting” più marcato dell’architettura Zen rispetto a quanto visto finora, non a qualcosa di totalmente nuovo.</p>
      <p>Il dirigente ha spiegato che Zen 2 ha garantito un aumento dell’IPC maggiore (15%) rispetto a un normale aggiornamento evoluzionario perché implementava alcune idee che AMD aveva originariamente partorito per Zen ma poi aveva accantonato. Con Zen 3 però vedremo “<b>miglioramenti prestazionali in linea con quelli che potreste aspettarvi da un’architettura completamente nuova</b>”.</p>
      <p>Gli EPYC Milan dovrebbero beneficiare di frequenze più alte rispetto ai modelli attuali, anche grazie all’uso del processo produttivo a 7 nanometri di seconda generazione di TSMC. In termini di aspettatevi prestazionali, Norrod ha dichiarato che AMD “<b>è fiduciosa di poter offrire miglioramenti significativi dell’IPC a ogni generazione</b>”.</p>
      <p>Il dirigente ha anche aggiunto che AMD ha deciso di affidarsi a una cadenza “<b>tick-tock</b>” per quanto riguarda il mondo delle CPU server. Se ben ricordate “tick-tock” è la cadenza che un tempo segnava i lanci delle CPU Intel, con il “tick” a rappresentare il passaggio a un nuovo processo produttivo e il “tock” a una nuova architettura prodotta con il medesimo processo.</p>
      <p>In tale scenario gli EPYC di seconda generazione “Rome” rappresenterebbero un “tick”, con l’adozione del processo a 7 nanometri, mentre la prossima generazione “Milan” sarebbe un “tock”, grazie alla nuova architettura, prodotta di nuovo a 7 nanometri (seppur migliorati). Di conseguenza la quarta generazione di CPU EPYC, nota come Genoa e attesa per il 2021, rappresenterà un altro tick, e quindi dovrebbe essere prodotta a 5 nanometri.</p>
      <p>Non resta che attendere all’incirca metà 2020 per sapere come sarà Zen 3, a meno che AMD non ne parli prima. Ricordiamo che <a href="https://www.tomshw.it/hardware/ryzen-4000-miglioramenti-superiori-alle-attese/">indiscrezioni</a> delle scorse settimane indicavano progressi superiori alle iniziali previsioni per la futura gamma di CPU Ryzen, che salvo sorprese sarà proprio basata su architettura Zen 3.</p>
      <p>Non bisogna infine dimenticare quanto emerso dalla conferenza HPC-AI Advisory Council UK, in cui AMD ha parlato di <a href="https://www.tomshw.it/hardware/amd-epyc-milan-zen3-no-smt4/">una modifica dell’architettura Zen 3 in ambito server</a> che potrebbe portare grandi miglioramenti.</p>
    </article>
  </body>
</html>