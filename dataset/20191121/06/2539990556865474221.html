<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1293473,Jan-Sniadecki-medrca-szkielko-i-oko"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Jan Śniadecki - &quot;mędrca szkiełko i oko&quot;"/>
    <meta property="og:description" content="Matematyk, astronom, filozof i reformator oświaty. Zasłużony dla uniwersytetów w Krakowie i Wilnie. Udowadniał, że patriotą jest nie tylko ten, kto walczy szablą, ale i ten, który oświeca rozumem."/>
  </head>
  <body>
    <article>
      <h1>Jan Śniadecki - "mędrca szkiełko i oko"</h1>
      <address>
        <time datetime="2019-11-21T06:00:00+00:00">21 Nov 2019, 06:00</time>
      </address>
      <p>
        <b>Matematyk, astronom, filozof i reformator oświaty. Zasłużony dla uniwersytetów w Krakowie i Wilnie. Udowadniał, że patriotą jest nie tylko ten, kto walczy szablą, ale i ten, który oświeca rozumem.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/814c8b71-cb55-4760-9ee4-8e6fc8e6dcca.mp3"/>
          </figure>
          <p>Audycja z cyklu "Ludzie nauki w anegdocie" Tadeusza Bonika poświęcona postaci Jana Śniadeckiego. (PR, 24.08.1976)</p>
        </li>
      </ul>
      <p><b>21 listopada 1830 roku zmarł Jan Śniadecki</b>, polski uczony epoki oświecenia. To jego Adam Mickiewicz skrytykował w balladzie "Romantyczność".</p>
      <p>
        <b>Wyrodny wychowanek jezuitów</b>
      </p>
      <p>Jan przyszedł na świat <b>29 sierpnia 1756</b>, w ubogiej rodzinie mieszczańskiej w Żninie.</p>
      <p>- Miał zaledwie 8 lat, gdy zaczął naukę w kolegium jezuickim w Poznaniu - słyszymy w audycji Tadeusza Bonika z cyklu <b>"Ludzie nauki w anegdocie". </b>- A jezuici mieli wówczas walne prawidło, którego nigdy z oka nie spuszczali, żeby całymi siłami zachęcać i przybierać do swojego zgromadzenia dobrą głową obdarzonych ludzi.</p>
      <p>Tak też próbowali zrobić z młodym Janem. Tego jednak zbyt ciągnęło do akademickich ław: Śniadecki studiował w Krakowie, Getyndze i Paryżu. Później uczony stał się zagorzałym przeciwnikiem jezuitów, upatrując w prowadzonej przez nich działalności oświatowej źródła ciemnoty i zacofania.</p>
      <p>
        <b>Organizator i obrońca oświaty</b>
      </p>
      <p>- Będąc Polakiem, winienem moje usługi ojczyźnie - miał odpowiedzieć na propozycję objęcia stanowiska na uniwersytecie madryckim, które padło w Paryżu.</p>
      <p>Do kraju wrócił w 1781 roku na wezwanie Komisji Edukacji Narodowej, by objąć Katedrę Matematyki i Astronomii w Szkole Wyższej Koronnej (obecnie Uniwersytet Jagielloński). Zaczął reformę i rozbudowę uniwersytetu. Organizatorską pracę przerwał upadek Rzeczpospolitej: musiał bronić dóbr uczelni przed targowiczanami. Dzięki Śniadeckiemu udało się uniknąć grabieży.  </p>
      <p>Patriotą był nie tylko z mowy, ale i z czynu. W czasie <b>powstania kościuszkowskiego </b>objął funkcję członka komisji odpowiedzialnej za zbiórkę funduszy i prowiantu oraz rekrutację do powstańczej armii. Jako jeden z nielicznych nie został objęty amnestią przez władze zaborcze.</p>
      <p>W latach 1807-15 pełnił funkcję rektora Uniwersytetu Wileńskiego. Na Wileńszczyźnie starał się zunifikować oświatę.</p>
      <p>- Wprowadził jednolity program, jednolite podręczniki i zalecił weryfikację nauczycieli-zakonników - słyszymy w audycji z 1976 roku.</p>
      <p>
        <b>Osiągnięcia naukowe</b>
      </p>
      <p>Śniadeckiemu nauka zawdzięcza nie tylko sprawną organizację oświaty. To on opracował polską terminologię matematyczną i astronomiczną.</p>
      <p>- Był autorem najlepszego wówczas podręcznika algebry - słyszymy w audycji Tadeusza Bonika.</p>
      <p>Odkrył, niezależnie od Heinricha Wilhelma Olbresa planetoidę Pallas. Był też popularyzatorem nauki: napisał popularnonaukową rozprawę dotyczącą teorii heliocentrycznej Kopernika. Wraz z młodszym bratem, Jędrzejem, w 1784 roku (a więc w rok po pionierskim locie braci Montgolfier) zbudował jeden z pierwszych na ziemiach polskich balonów.</p>
      <p>
        <b>"Mędrca szkiełko i oko"</b>
      </p>
      <p>Od 1819 roku Śniadecki zaczął krytykować rodzący się romantyzm. Upatrywał w nim powrotu do ciemnoty i zabobonności. Krytyka nie pozostała bez odzewu. Naukowy światopogląd Śniadeckiego skrytykował Mickiewicz w balladzie "Romantyczność" pisząc: "Czucie i wiara silniej mówi do mnie/ Niż mędrca szkiełko i oko".</p>
      <p>bm</p>
      <related>
        <a href="https://www.polskieradio.pl/39/156/Artykul/1090540,Zwyciestwo-pod-Raclawicami"/>
      </related>
      <related>
        <a href="https://www.polskieradio.pl/39/156/Artykul/1252290,Emanuel-Rostworowski-%E2%80%93-wybitny-badacz-dziejow-oswiecenia"/>
      </related>
      <related>
        <a href="https://www.polskieradio.pl/39/156/Artykul/1277961,Stanislaw-Staszic-oswieceniowy-mysliciel-naiwny-polityk"/>
      </related>
    </article>
  </body>
</html>