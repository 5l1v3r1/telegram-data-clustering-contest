<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/nem-ker-a-kiralyi-csaladosdibol-ii-erzsebet-fia"/>
    <meta property="og:site_name" content="infostart"/>
    <meta property="article:published_time" content="2019-11-21T06:06:13+00:00"/>
    <meta property="og:title" content="Nem kér a királyi családosdiból II. Erzsébet fia"/>
    <meta property="og:description" content="Hiába magyarázta kapcsolatát Jeffrey Epstein elítélt szexuális bűnözővel, csak nagyobb botrány lett belőle."/>
  </head>
  <body>
    <article>
      <h1>Nem kér a királyi családosdiból II. Erzsébet fia</h1>
      <address><time datetime="2019-11-21T06:06:13+00:00">21 Nov 2019, 06:06</time> by <a rel="author">Infostart / MTI</a></address>
      <h3>Hiába magyarázta kapcsolatát Jeffrey Epstein elítélt szexuális bűnözővel, csak nagyobb botrány lett belőle.</h3>
      <p>Visszavonul a brit királyi család magas rangú tagjaként végzett közéleti tevékenységétől András yorki herceg, II. Erzsébet királynő fia, aki a minap egy mind nagyobb botrányt kavaró interjúban igyekezett magyarázni kapcsolatát egy elítélt szexuális bűnözővel. A herceg egyenes utalást tett arra, hogy kész jogi eljárásnak is alávetni magát.</p>
      <p>András hercegről már évekkel ezelőtt kiderült, hogy közeli üzleti és baráti viszonyt ápolt egy amerikai pénzemberrel, Jeffrey Epsteinnel, aki a börtönt is megjárta fiatalkorú lányok sérelmére elkövetett szexuális visszaélések miatt.</p>
      <p>Epsteint a nyáron ismét őrizetbe vették hasonló vádakkal, de augusztusban öngyilkosságot követett el börtöncellájában.</p>
      <p>Az 59 éves András - a brit uralkodó harmadik gyermeke, aki</p>
      <p>
        <mark>jelenleg a nyolcadik a brit trónutódlási sorban</mark>
      </p>
      <p>- a BBC televízió szombat este sugárzott interjúműsorában tagadta azt a vádat, hogy neki is szexuális kapcsolata lett volna egy fiatalkorú lánnyal.</p>
      <p>Epstein szexuális üzelmeinek egyik korábbi áldozata, a jelenleg 35 éves floridai Virginia Giuffre - akkori nevén Virginia Roberts - szerint Epstein 2001-ben és 2002-ben több alkalommal is szexuális kapcsolatra kényszerítette őt András herceggel.</p>
      <p>A nő 2001-ben 17 éves volt, és a floridai törvények szerint akkor még kiskorúnak számított.</p>
      <p>András herceg a BBC-interjúban kategorikusan tagadta, hogy valaha is szexuális kapcsolata lett volna Virginia Roberts-Giuffre-val. Kijelentette: arra sem emlékszik, hogy egyáltalán bármikor is találkozott volna a fiatal nővel.</p>
      <blockquote>A brit uralkodó fia tagadta azt is, hogy bármit tudott volna Epstein bűncselekményeiről, mielőtt a néhai mágnást elítélték ezek miatt.</blockquote>
      <p>A herceg udvari forrásokból származó nem hivatalos médiaértesülések szerint azért egyezett bele az interjúba, hogy tisztázza magát a hosszú évek óta parázsló ügyben.</p>
      <p>Kijelentései azonban pontosan az ellenkező hatást érték el: az interjú egyre nagyobbra dagadó botrányt kavart.</p>
      <blockquote>Részévé vált a december 12-ére kiírt előre hozott brit parlamenti választások kampányának,</blockquote>
      <p>és a héten több globális óriásvállalat - köztük a BT távközlési konglomerátum, a Standard Chartered Bank és a KPMG üzleti tanácsadó cégcsoport - bejelentette, hogy kivonul a yorki herceg nevéhez kötődő vállalkozástámogatási programokból.</p>
      <p>Egy neves amerikai ügyvéd, Gloria Allred, aki Epstein szexuális bűncselekményeinek több áldozatát képviseli, a The Guardian című brit napilapnak azt mondta: az lenne a tisztességes eljárás András herceg részéről, ha önként jelentkezne kihallgatásra az amerikai Szövetségi Nyomozó Irodánál (FBI) és az illetékes New York-i ügyészi hivatalnál, amely Epstein halála ellenére folytatja a vizsgálatot a néhai elítélt mágnás szexuális visszaéléseinek ügyében.</p>
      <p>A yorki herceg szerda esti bejelentésében utalást tett arra, hogy erre hajlandó lenne. Közölte: "ha szükséges", kész segítséget nyújtani bármely illetékes bűnüldöző hatóságnak az ügy kivizsgálásához.</p>
      <p>Bejelentette azt is: engedélyt kért a királynőtől, hogy "belátható időre" visszavonulhasson közéleti tevékenységétől.</p>
      <p>A nyilatkozatban sajnálkozásának adott hangot amiatt, hogy "helytelen ítélőképességről" tanúságot téve kapcsolatot tartott fenn Jeffrey Epsteinnel, és "mélységes" együttérzéséről biztosította Epstein szexuális bűncselekményeinek áldozatait.</p>
      <p>A BBC-nek nyilatkozó szakértők szerint a brit monarchia újkori történetében példátlan ügy egyértelműen károsította a királyi család intézményi megítélését.</p>
      <p>Hasonló botrány legutóbb 1995-ben rázta meg a brit királyi családot, amikor Diana hercegnő, Károly trónörökös 1997-ben autószerencsétlenségben elhunyt első felesége egy világszerte megdöbbenést keltő BBC-interjúban nyíltan megkérdőjelezte Károly uralkodói képességeit, és közölte: tudja, hogy férje - András herceg bátyja - megcsalta őt.</p>
      <p>
        <i>Nyitókép: MTI/EPA/Neil Hall</i>
      </p>
    </article>
  </body>
</html>