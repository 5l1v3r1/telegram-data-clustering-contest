<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111750"/>
    <meta property="og:site_name" content="MGR Online"/>
    <meta property="article:published_time" content="2019-11-21T06:01:00+00:00"/>
    <meta property="og:title" content="&quot;ธ.ก.ส.-สวทช.&quot; ลงนามร่วมพัฒนานวัตกรรมเกษตรดิจิทัล"/>
    <meta property="og:description" content="ธ.ก.ส.จับมือ สวทช.พัฒนาระบบนิเวศนวัตกรรมการเกษตรดิจิทัล ส่งเสริมเกษตรกร วิสาหกิจชุมชน และเอสเอ็มอีเกษตร นำเทคโนโลยีเพิ่มผลผลิต ลดต้นทุน เพิ่มขีดความสามารถการแข่งขัน"/>
  </head>
  <body>
    <article>
      <h1>"ธ.ก.ส.-สวทช." ลงนามร่วมพัฒนานวัตกรรมเกษตรดิจิทัล</h1>
      <address><time datetime="2019-11-21T06:01:00+00:00">21 Nov 2019, 06:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011562301.JPEG"/>
      </figure>
      <p><b>ธ.ก.ส.จับมือ สวทช.พัฒนาระบบนิเวศนวัตกรรมการเกษตรดิจิทัล ส่งเสริมเกษตรกร วิสาหกิจชุมชน และเอสเอ็มอีเกษตร นำเทคโนโลยีเพิ่มผลผลิต ลดต้นทุน เพิ่มขีดความสามารถการแข่งขัน</b><br/><br/>ธนาคารเพื่อการเกษตรและสหกรณ์การเกษตร (ธ.ก.ส.) และสำนักงานพัฒนาวิทยาศาสตร์และเทคโนโลยีแห่งชาติ (สวทช.) จัดพิธีลงนามบันทึกความเข้าใจว่าด้วย “ความร่วมมือทางวิชาการและถ่ายทอดเทคโนโลยี” เพื่อร่วมมือส่งเสริมการสร้างระบบนิเวศด้านนวัตกรรมการเกษตรดิจิทัล สุขภาพการแพทย์สาธารณสุข สังคม และองค์กร โดยใช้กลุ่มเทคโนโลยีเป้าหมาย หรือ Technology Development Groups (TDGs) นำไปวิเคราะห์เชิงยุทธศาสตร์ข้อมูลต่อยอด เพื่อสร้างความยั่งยืนและความสามารถในการแข่งขันให้แก่อุตสาหกรรมภาคเกษตรไทย<br/><br/>ทั้งนี้ นายอภิรมย์ กล่าวว่า ความร่วมมือครั้งนี้จะทำให้เกษตรกรและผู้ประกอบการด้านการเกษตรสามารถนำเทคโนโลยีและนวัตกรรมจากงานวิจัยมาใช้เพิ่มผลผลิต ลดต้นทุน ลดการนำเข้าเทคโนโลยีจากต่างประเทศได้ นอกจากนี้ ธ.ก.ส.และ สวทช. ยังร่วมแลกเปลี่ยนและเผยแพร่ข้อมูลข่าวสารการเกษตรที่เกี่ยวข้องกับภารกิจของทั้ง 2 ฝ่าย ผ่านสื่อต่างๆ เป็นประโยชน์ต่อสังคม ทั้งภาคอุตสาหกรรมการเกษตร การผลิต การบริการทางการเงิน และบริการทางการแพทย์และสาธารณสุข เพื่อให้บริการแก่ประชาชนและเกษตรกรลูกค้า ธ.ก.ส. นำไปสู่การยกระดับคุณภาพชีวิตที่ดีขึ้นของเกษตรกรไทยและสร้างความยั่งยืนให้แก่ประเทศต่อไป<br/><br/>ด้าน นายณรงค์ ศิริเลิศวรกุล ผู้อำนวยการ สวทช. กล่าวเพิ่มเติมว่า การลงนามความร่วมมือกับ ธ.ก.ส. ในการดำเนินงานระยะแรก สวทช. ได้สนับสนุนเทคโนโลยีให้แก่เกษตรกรลูกค้า ธ.ก.ส. รวมถึงเทคโนโลยีเพื่อการบริหารจัดการให้แก่ ธ.ก.ส. เช่น ด้านการเกษตร ได้แก่ การพัฒนาแอปพลิเคชันระบบบริหารจัดการปฏิทินการเพาะปลูก “ชาวเกษตร” ระบบ AquaGrow ซึ่งประกอบด้วย เครื่องวัดออกซิเจนละลายในน้ำ (DO Meter) เครื่องมินิมอลแล็บ สำหรับใช้ติดตามสมดุลแบคทีเรีย และอุปกรณ์สำหรับวัดสารเคมีในน้ำ (ChemEye) รวมทั้งระบบโรงเรือนอัจฉริยะ ซึ่งเป็นการใช้เทคโนโลยีเซ็นเซอร์ ระบบ IoT และระบบควบคุม เพื่อเพิ่มประสิทธิภาพในการผลิตพืชผัก ด้านการเงิน ได้พัฒนาเครื่องสุ่มเชิงควอนตัม (RandomQ) สำหรับใช้ในการจับรางวัลพิเศษของกิจกรรมการจับรางวัลเงินฝากออมทรัพย์ทวีโชค และด้านสารสนเทศ นำระบบ TPMAP (Thai People Map and Analytics Platform : TPMAP) ซึ่งเป็นระบบบริหารจัดการข้อมูลการพัฒนาคนแบบชี้เป้า สำหรับใช้ในการพัฒนาคนตลอดทุกช่วงวัย โดยเริ่มที่การระบุปัญหาความยากจนและขยายเป็นเรื่องการพัฒนาคนมาใช้ เป็นต้น <br/><br/>ด้วยประสิทธิภาพและศักยภาพของกลุ่มเทคโนโลยีเป้าหมาย หรือ Technology Development Groups (TDGs) รวมทั้งการผสานความร่วมมือจากภาคีเครือข่าย หน่วยงานภาครัฐ ภาคเอกชน กลุ่มเกษตรกร และผู้ประกอบการเทคโนโลยีการเกษตร จะช่วยเพิ่มขีดความสามารถในการแข่งขันของห่วงโซ่คุณค่า และสร้างการเติบโตของภาคเกษตรและอุตสาหกรรมชีวภาพ ทั้งพัฒนาสมรรถนะความสามารถและกระบวนการเรียนรู้ของเกษตรกรและชุมชน สร้างการเชื่อมโยงเครือข่ายความร่วมมือจากภาคการผลิตสู่ภาคการตลาดและความยั่งยืนให้แก่ประเทศในมิติต่างๆ เช่น การพัฒนานวัตกรรมการเกษตร พัฒนานวัตกรรมบริการดิจิทัล (Digital Service Innovation) และการวิเคราะห์เชิงยุทธศาสตร์ด้วยข้อมูล (Strategic Data Analysis) เพื่อเพิ่มมูลค่าการบริการลูกค้าของ ธ.ก.ส. ให้ได้รับประโยชน์และเกิดการต่อยอดต่อไป</p>
    </article>
  </body>
</html>