<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361715/teska-sudbina-majke-dece-s-daunovim-sindromom-rekli-su-mi-da-ce-deca-u-dom-a-ja-u-ludnicu"/>
    <meta property="og:site_name" content="kurir.rs"/>
    <meta property="article:published_time" content="2019-11-21T06:57:00+00:00"/>
    <meta property="og:title" content="TEŠKA SUDBINA MAJKE DECE SA DAUNOVIM SINDROMOM: Rekli su mi da će deca u dom, a ja u ludnicu!"/>
    <meta property="og:description" content="Sara Prelević (31) iz Podgorice govorila je o svim poteškoćama s kojima se susretala tokom odrastanja i borbe za normalan život njenih bliznakinja Irme i Ilde (11)"/>
  </head>
  <body>
    <article>
      <h6 class="kicker">tuga</h6>
      <h1>TEŠKA SUDBINA MAJKE DECE SA DAUNOVIM SINDROMOM: Rekli su mi da će deca u dom, a ja u ludnicu!</h1>
      <address>
        <time datetime="2019-11-21T06:57:00+00:00">21 Nov 2019, 06:57</time>
      </address>
      <p>
        <b>Sara Prelević (31) iz Podgorice govorila je o svim poteškoćama s kojima se susretala tokom odrastanja i borbe za normalan život njenih bliznakinja Irme i Ilde (11)</b>
      </p>
      <p>„Kad su se Irma i Ilda rodile, svekrva mi je rekla: ‘Ostavi to u porodilištu!’ Rekla sam joj da su ‘to’ njene unuke, koje je njen sin napravio, njena krv. Pričali su mi da su deca sa Daunovim sindromom nesposobna za život, da neće hodati, pričati... Nisu rekli da će moći da me ludo vole, grle i ljube.“</p>
      <p>Ovako priča Sara Prelević (31) iz Podgorice, koja je pre 11 godina postala ponosna majka prelepih bliznakinja Irme i Ilde, koje su rođene sa Daunovim sindromom. Sara je o svojoj borbi za normalan život svojih ćerkica posvedočila na seminaru „Iz prvog lica - da iz žrtve prerastete u uspešne borce“, koji je održan u utorak povodom Svetskog dana deteta, u organizaciji Udruženja za pomoć osobama sa Daunovim sindromom Beograd i Centra za brigu o starima, deci i osobama sa invaliditetom „Novi Beograd“.</p>
      <p>
        <b>Osuda okoline</b>
      </p>
      <p>- Ildu i Irmu sam rodila sa 20 godina i rekli su mi da devojčice imaju Daunov sindrom. Zbog reči lekara i okoline ja se svojim ćerkama tada nisam obradovala... Savetovali su me potom da ćerkice treba da idu u dom ili ću ja završiti na psihijatriji. Nikada nisam pomislila da ih napustim. Eto, niti sam ja završila u ludnici, niti su one u domu - ponosno priča Prelevićeva, koja danas ima podršku celog regiona.</p>
      <p>Sara priznaje da su često nailazili na osude okoline.</p>
      <figure>
        <img src="https://www.kurir.rs/data/images/2019/11/20/22/2058989_0602-damir-dervisagic_ff.jpg?ver=1574284509"/>
        <figcaption>Zahvalna publika... Seminar „Iz prvog lica - da iz žrtve prerastete u uspešne borce“<cite>foto: Damir Dervišagić</cite></figcaption>
      </figure>
      <p>
        <b>Anđeo čuvar</b>
      </p>
      <p>- Ildi i Irmi su često sva vrata bila zatvorena, teško su primljene u vrtić, a druga deca su zbog njih napuštala igraonice jer su majke smatrale da su one vanzemaljci. Onda je došao izbor za mis 2014. Prijavila sam svoju devojčicu, kao i svaka druga majka svoje dete. Iza leđa sam čula: „Šta će ova s bolesnom detetom ovde?“ Ilda je kasnije postala mis interneta i princeza Crne Gore - ponosna je Sara.</p>
      <p>Kada se posle 10 godina braka razvela, bivši suprug joj je govorio da je niko neće hteti sa dvoje bolesne dece. Ipak, Sara je našla svog anđela čuvara, kako ga naziva, koji je u potpunosti prihvatio njene devojčice i kome je nedavno rodila ćerku Inu. - Kada se jedna vrata zatvore, druga se otvore. Najviše nam znači vaša podrška. Zato, kada sretnete neku majku sa detetom koje ima smetnje u razvoju - nasmešite se, pomilujte ga. Vama to neće značiti mnogo, ali njima hoće - kaže Sara.</p>
      <blockquote><b>Marija Pavlović NAJVAŽNIJA JE PODRŠKA<br/></b>Marija Pavlović, predsednica Udruženja dece sa Daunovim sindromom, kaže za Kurir da su ovim seminarom želeli da poruče svim roditeljima koji imaju decu sa smetnjama u razvoju da nisu sami. - Nama je najvažnija podrška, to znam iz ličnog iskustva, jer imam Teodoru (9), koja ima Daunov sindrom. Zahvalna sam Sari što je došla, nas roditelje dece sa smetnjama u razvoju karakteriše dosta istih stvari bez obzira na oboljenja naše dece. Na početku smo svi osećali bes i neprihvatanje, zatim tugu, da bismo se na kraju suočili sa istinom i dobili dodatnu snagu za borbu. Posebno mi je drago što su tu i studenti defektologije kako bi iz prvog lica sa roditeljima uvideli naše probleme - kaže Pavlovićeva za Kurir.</blockquote>
      <p>
        <b>Kurir.rs/ Jelena Pronić  Foto: Damir Dervišagić</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3233408/rodila-dete-sa-daunovim-sindromom-a-ovako-su-je-docekali-u-srbiji-nasa-glumica-ocitala-lekciju-svima-koji-skrenu-pogled-kada-vide-bolesno-dete-video"/>
        <a href="https://www.kurir.rs/vesti/drustvo/3225001/ljubav-ne-broji-hromozomeobelezen-svetski-dan-daunovog-sindroma"/>
        <a href="https://www.kurir.rs/region/bosna-i-hercegovina/3241065/decak-sa-daunovim-sindromom-je-ceo-zivot-imao-san-jedan-prilog-na-radiju-i-humani-vlasnik-restorana-su-bili-dovoljni-da-ga-ostvari-audio"/>
        <a href="https://www.kurir.rs/vesti/drustvo/3282793/scena-sa-beogradskog-parkinga-koja-je-rasplakala-srbiju-devojcica-sa-daunovim-sindromom-prisla-je-motoru-nekoliko-minuta-kasnije-vristala-je-od-srece"/>
      </related>
    </article>
  </body>
</html>