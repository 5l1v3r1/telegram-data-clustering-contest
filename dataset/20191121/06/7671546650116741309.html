<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914650"/>
    <meta property="og:site_name" content="Dnevnik"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Meja Luke Dončića je le sončno nebo"/>
    <meta property="og:description" content="Našega košarkarja, ki je dosegel svoj novi strelski rekord, že omenjajo celo med kandidati za najboljšega igralca lige NBA, a ga za zdaj zanima predvsem uvrstitev v končnico."/>
  </head>
  <body>
    <article>
      <h1>Meja Luke Dončića je le sončno nebo</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Bojan Glavič</a></address>
      <p>
        <b>Našega košarkarja, ki je dosegel svoj novi strelski rekord, že omenjajo celo med kandidati za najboljšega igralca lige NBA, a ga za zdaj zanima predvsem uvrstitev v končnico.</b>
      </p>
      <p>Potem ko je v prejšnji sezoni osvojil naslov najboljšega novinca leta v ligi NBA in odkljukal svoj prvi napovedani cilj, je <b>Luka Dončić </b>začel uresničevati še tisto, kar je v očitno le napol šaljivem posnetku za znani ameriški spletni medij Bleacher Report ob začetku svoje ameriške kariere napovedal za svojo drugo sezono. »V drugem letu se želim uvrstiti v play-off, na tekmo vseh zvezd in v eno najboljših treh peterk NBA,« je tedaj z nasmeškom povedal Luka.</p>
      <p>Po dobrem ducatu tekem v letošnji sezoni se to zdi ne le povsem uresničljivo, ampak že skoraj zanesljivo. Še več, Luko vse glasneje omenjajo celo kot enega resnih kandidatov za najboljšega igralca lige – cilj, ki si ga je v istem posnetku zadal »šele« za svojo četrto sezono.</p>
      <h3>Skesani komentator</h3>
      <p>»Dallasovemu čudežnemu dečku prejšnji teden nisem namenil toliko pozornosti, kot bi si je zaslužil. To je bil spodrsljaj, na katerega so me upravičeno in nič kaj prijazno opozorili navijači, ki so zasuli mojo elektronsko pošto in profile na družbenih medijih. Naj mi bo v opravičilo, da nosim očala in sem zato potreboval nekaj časa, da sem uvidel, kar je očitno: Luka Dončić je zvezda, ki si zasluži biti med elitno deseterico kandidatov za najboljšega igralca lige,« se je potem, ko je 20-letnega Ljubljančana v svoji prvi letošnji lestvici uvrstil tik pod deseterico, posipal s pepelom <b>Sekou Smith</b>, ugledni ameriški športni komentator, ki na spletni strani in televiziji NBA vsak teden objavlja lestvico najboljših. Na novi lestvici se je Luka že pojavil na 9. mestu, a glede na navdušenje, ki ga je Smith minuli teden v svoji oddaji kazal nad našim košarkarjem, se mu ob dobrih igrah obeta še nadaljnje napredovanje. »Temu fantu sploh ne morem določiti meja. Že prejšnjo sezono je bil fantastičen kot novinec leta, v novi sezoni pa je še toliko boljši, da je to neverjetno. Kar strašljivo je pomisliti, kako dober bo šele čez dve leti. Edina njegova omejitev je sončno nebo,« je bil ves razvnet Smith.</p>
      <p>Pohvale na Lukov račun v zadnjih tednih kar dežujejo. »Luka je pravi košarkarski bog. Ne morem verjeti, da so ga na naboru izbrali šele kot tretjega. Blagor Dallasu,« je bil le eden od zapisov, ki je v minulih dneh tudi zaradi množice všečkov padel v oči na spletnih forumih ameriških navijačev. Pa ni šlo za navijača Dallasa, ampak za forum navijačev enega od klubov (Cleveland Cavaliers), ki so tekmo izgubili prav zaradi Lukove odlične predstave. Polni hvale so tudi trenerji drugih moštev. »Luka bo prevzel naziv najboljšega evropskega košarkarja v vsej zgodovini,« je drzno izjavil <b>David Fizdale</b>, trener New Yorka. <b>Rick Carlisle</b>, trener Dallasa, kjer so po trenutno najslavnejšem Evropejcu v zgodovini NBA, letos upokojenem Nemcu <b>Dirku Nowitzkem</b>, nedavno celo poimenovali mestno ulico, kaj takega seveda še ni mogel reči, a je bila njegova izjava o Luki pred dnevi vseeno dovolj zgovorna: »Prav za nikogar ga ne bi zamenjal. Še plačal bi, da bi ga lahko gledal.«</p>
      <h3>LeBronova pohvala</h3>
      <p>Našemu košarkarju je od vseh letošnjih pohval, ki jih je slišal, gotovo najbolj godila tista, ki mu jo je namenil njegov vzornik <b>LeBron James</b>. Še lani je bil eden najboljših košarkarjev vseh časov ob prvem srečanju z Luko, ki ni skrival velikega spoštovanja, precej zadržan in nekoliko hladen, po tekmi pa mu podpisanega dresa, za katerega je prosil naš najstnik, niti ni izročil osebno, ampak prek posrednika. Čez nekaj tednov si je Luka kljub statusu novinca že prislužil toliko spoštovanja, da ga je LeBron izrecno omenil kot enega od košarkarjev, ki bi jih želel imeti v svojem moštvu. Res iskreno priznanje, da ga je LeBron že sprejel za sebi enakega, pa je sledilo po razburljivi letošnji tekmi med Dallasom in Los Angelesom, v kateri sta oba blestela in postavila nove mejnike. Luka je dosegel 31 točk, 13 skokov in 15 podaj ter postal najmlajši igralec, ki je dosegel več kot 30 točk, 10 skokov in 15 podaj. LeBron je zbral 39 točk, 12 skokov in 16 podaj ter pri 34 letih postal najstarejši košarkar s trojnim dvojčkom (dvomestnim številom v treh statističnih kategorijah) prek 30 točk, 10 skokov in 15 podaj. Prvič se je tudi zgodilo, da sta košarkarja kaj takega dosegla na isti tekmi. Po tekmi je LeBron prisrčno objel Luko, ga potrepljal in občudujoče izustil besede (»You are a bad motherfucker«), ki v prevodu resda ne zvenijo kot največja pohvala, a so v ameriškem košarkarskem žargonu natanko to.</p>
      <p>Malo zatem je v izjavi za TV LeBron James vendarle zmogel tudi nekaj bolj domišljenih stavkov, ki jih ni bilo treba cenzurirati. »Vedno upaš, da boš lahko s svojo igro navdihnil koga iz nove generacije. Vesel sem, da sem lahko navdihnil fanta, ki tedaj niti ni bil v ZDA. To je res nekaj posebnega. In zdaj lahko vidimo, česa je ta fant sposoben. Igra ne le zase, ampak tudi za soigralce, uživa v igri in čudovito ga je gledati,« je kar malce ganjen povedal LeBron.</p>
      <h3>Novi mejniki</h3>
      <p>Luka je tudi tedaj ostal skromen in zavrnil primerjave z vzornikom: »Daleč je še do tja, kjer je on. Ne morem se primerjati z njim.« Je pa že na naslednji tekmi spet navdušil in postal celo prvi v zgodovini NBA, ki je na dveh zaporednih tekmah dosegel vsaj 29 točk, 13 skokov in 15 podaj. Hkrati je postal še najmlajši košarkar, ki je nanizal zaporedna trojna dvojčka z vsaj 25 doseženimi točkami. Minuli teden je v New Yorku, kjer je po lastnih besedah sicer »slabo igral, zlasti v obrambi«, s 33 točkami, 10 skoki in 11 podajami dosegel svoj peti letošnji trojni dvojček. Šestega (in že 14. v karieri, s čimer jih je nabral doslej največ med igralci do 20. leta) je dosegel v ponedeljek, ko je pred domačimi gledalci proti San Antoniu postavil tudi svoj novi strelski rekord z 42 doseženimi točkami. S tem je postal poleg LeBrona edini v zgodovini, ki se še pred 21. letom lahko pohvali s trojnim dvojčkom z več kot 40 točkami. A svojemu idolu ne stoji le ob boku, ampak ga je z nekaterimi dosežki pri svoji mladosti celo prekosil. Luka je kot novinec v povprečju dosegel po 21,2 točke, 7,8 skoka in šest podaj na tekmo, LeBron pa je svojo prvo sezono zaključil s povprečjem 20,9 točke, 5,5 skoka in 5,9 podaje. Tudi v svoji drugi sezoni, v kateri je LeBron pred 14 leti v povprečju dosegal po 27,2 točke, 7,4 skoka in 7,2 podaje, Luka trenutno dosega boljše številke: po 13 tekmah ima povprečje 29,5 točke, 10,7 skoka in 9,3 podaje, kar ga uvršča na četrto mesto med strelci, deseto med skakalci in drugo med podajalci. Luka je celo edini, ki je v vseh treh kategorijah v prvi deseterici. Vodilni v ligi je tudi po številu letošnjih trojnih dvojčkov, sledita mu LeBron s štirimi in <b>Russell Westbrook</b> s tremi.</p>
      <p>A bolj kot številke našega zvezdnika zanimajo zmage in nastopanje v končnici, kamor se uvrsti po osem moštev iz vzhodne in zahodne konference lige NBA. Lukov Dallas je z osmimi zmagami in petimi porazi (vsi po vrsti so bili sila tesni) trenutno na petem mestu, zaradi odličnih iger Dončića in vzpenjajoče se forme njegovega soigralca <b>Kristapsa Porzingisa</b> pa strokovnjaki moštvu pripisujejo lepe možnosti za cilj, ki se je LeBronu v njegovi drugi sezoni pri Clevelandu za las izmuznil. »Če bi Dončiću in Dallasu to uspelo, bi bil resen kandidat za najboljšega igralca rednega dela lige,« je pred dnevi zapisal <b>Mike Mazzeo </b>na Yahoo Sports. A Luka je na vprašanje o možnosti za tak naziv ostal skromen: »Ne verjamem. Veliko je odličnih, izvrstnih igralcev. Ne razmišljam o tem. Lepo je sicer slišati kaj takega, a želim predvsem igrati v končnici. To bi bilo tako zabavno.«</p>
      <p>Luka se očitno torej za zdaj drži svojega uvodoma omenjenega petletnega načrta, v katerem je naslov najboljšega igralca predvidel za svojo četrto sezono, v peti pa naj bi sledil še naslov prvaka NBA.</p>
      <p>_______</p>
      <p>
        <b>
          <i>Luka Dončić trenutno dosega boljše številke od LeBrona Jamesa: po 13 tekmah ima povprečje 29,5 točke, 10,7 skoka in 9,3 podaje, kar ga uvršča na četrto mesto med strelci, deseto med skakalci in drugo med podajalci. Luka je celo edini, ki je v vseh treh kategorijah v prvi deseterici.</i>
        </b>
      </p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914689/sport/kosarka/doncicu-z-vsako-tekmo-zraste-cena"/>
        <a href="https://www.dnevnik.si/1042914027/sport/kosarka/video-doncic-ze-s-petim-trojnim-dvojckom"/>
        <a href="https://www.dnevnik.si/1042912851/sport/kosarka/video-doncic-z-novim-trojnim-dvojckom-junak-zmage-dallasa-proti-clevelandu"/>
        <a href="https://www.dnevnik.si/1042911690/sport/kosarka/kaj-lahko-naredita-doncic-in-porzingis"/>
      </related>
    </article>
  </body>
</html>