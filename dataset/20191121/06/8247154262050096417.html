<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/deputat-vid-vo-batkivshchina-gorzhiy-podav-dokumenti-na-posadu-golovi-derzhekoinspekciyi"/>
    <meta property="og:site_name" content="Кременчугская газета"/>
    <meta property="article:published_time" content="2019-11-21T06:35:00+00:00"/>
    <meta property="og:title" content="Депутат Полтавської облради від ВО «Батьківщина» Горжій подав документи на посаду голови Держекоінспекції України"/>
    <meta property="og:description" content="Він обіймає посаду начальник територіального управління Державної інспекції з енергозбереження в Полтавській області.  "/>
  </head>
  <body>
    <article>
      <h1>Депутат Полтавської облради від ВО «Батьківщина» Горжій подав документи на посаду голови Держекоінспекції України</h1>
      <address>
        <time datetime="2019-11-21T06:35:00+00:00">21 Nov 2019, 06:35</time>
      </address>
      <figure>
        <img src="https://kg.ua/sites/default/files/styles/news_style_3/public/news3/maxresdefault_65.jpg?itok=atwhgQqY"/>
      </figure>
      <p>
        <b>Він обіймає посаду начальник територіального управління Державної інспекції з енергозбереження в Полтавській області.</b>
      </p>
      <p> </p>
      <p>19 листопада депутат Полтавської обласної ради Ігор Горжій подав декларацію, як претендент на посаду голови Державної екологічної інспекції. Конкурс був <a href="https://www.kmu.gov.ua/news/uryad-proviv-pozachergove-zasidannya-klyuchovi-rishennya">оголошений</a> Кабінетом Міністрів 3 листопада.</p>
      <p>Ігор Горжій є членом партії «Батьківщина» та депутатом Полтавської обласної ради 7-го скликання. Він голова постійної депутатської комісії з питань екології. На чергових парламентських виборах політик висунувся в народні депутати по 145 округу, але <a href="https://poltava.to/news/51947/">посів 5 позицію</a> з 4,63% голосів виборців.</p>
      <p>Крім депутатства в облраді він обіймає посаду начальник територіального управління Державної інспекції з енергозбереження в Полтавській області.</p>
      <p>Ігор Горжій володіє 95% капіталу ТОВ «Газонафтовий промисловий комплекс», та має дивіденди — 587 тисяч гривень. У своїй декларації він вказав, що позичив третім особам 300 тисяч доларів та 300 тисяч гривень.</p>
      <p>Бажання Горжія сісти в крісло керівника Держекоінспекції, можливо, пов’язане із недавньою публічною перепалкою між Президентом України Володимиром Зеленським і головою парламентської фракції «Батьківщина» Юлією Тимошенко.</p>
      <p>19 листопада Володимир Зеленський на своїй сторінці у Facebook <a href="https://www.facebook.com/zelenskiy95/posts/2384758235107872">заявив</a> наступне:</p>
      <figure>
        <img src="https://kg.ua/sites/default/files/inline/images/screenshot_3_72.png"/>
      </figure>
      <p>
        <i>«Є дуже давня українська традиція. Раз на 5 років Юлія Володимирівна Тимошенко йде в опозицію до чинного Президента, імітуючи турботу про народ.</i>
      </p>
      <p>
        <i>Вчора подивився «Свободу слова» на ICTV. Там Юлія Володимирівна розповідала, що пропонувала нам нових людей на різні посади. Людей, які «принесуть інвестиції».</i>
      </p>
      <p>
        <i>Хотів би, щоб усі ми були чесними до кінця. Так, Юлія Володимирівна справді пропонувала. Вона принесла список своїх людей для призначення на «солодкі» місця. А натомість обіцяла протягом року голосувати за всі закони разом зі «Слугою Народу» у Верховній Раді. Звісно, ми відмовили. Адже епоха договорняків скінчилася назавжди.</i>
      </p>
      <p>
        <i>Але подивіться, який гарний вигляд має зараз «опозиція». Така фігура! А знаєте, чому? Тому що зараз їй просто не дають «солоденького».</i>
      </p>
      <p>
        <i>Відповідь Юлії Володимирівні про можливе повернення Зеленського ведучим вечірок, де він зіграє на піаніно, — наводити не будемо. Бо бажання Ігоря Горжія збігається саме із фразою про «солодкі» місця.»</i>
      </p>
      <p>А «мед» там є. Нагадаємо, що структура Держекоінспекції пронизана корупційними історіями. Наприклад, у липні на хабарі в 100 тисяч гривень <a href="https://poltava.to/news/52034/">затримали</a> начальника відділу Держекоінспекції Полтавщини Вячеслава Заярського. Однак, вже у листопаді суд <a href="https://poltava.to/news/53292/">призначив</a> йому всього 25 тисяч гривень штрафу.</p>
      <p><b>Микола ЛИСОГОР</b>, <a href="https://poltava.to/news/53361/">«Полтавщина»</a></p>
      <p> </p>
    </article>
  </body>
</html>