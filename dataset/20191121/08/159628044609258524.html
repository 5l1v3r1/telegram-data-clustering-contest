<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/timsal-karabekir-ataturku-ve-babasi-kazim-karabekiri-anlatti/"/>
    <meta property="og:site_name" content="Denizli Haber"/>
    <meta property="article:published_time" content="2019-11-21T08:47:00+00:00"/>
    <meta property="og:title" content="Timsal Karabekir, Atatürk’ü ve babası Kazım Karabekir’i anlattı"/>
    <meta property="og:description" content="Denizli, İstiklal Savaşı kahramanlarından Kazım Karabekir ‘in kızı Timsal Karabekir’i ağırladı. Kazım Karabekir Paşa ve Milli Mücadele kahramanlarının anıldığı duygu dolu program büyük beğeni topladı. Timsal Karabekir, ilk gününden itibaren kurtuluşa giden yolun kilometre taşlarını anlattı."/>
  </head>
  <body>
    <article>
      <h1>Timsal Karabekir, Atatürk’ü ve babası Kazım Karabekir’i anlattı</h1>
      <h2>Denizli, İstiklal Savaşı kahramanlarından Kazım Karabekir ‘in kızı Timsal Karabekir’i ağırladı. Kazım Karabekir Paşa ve Milli Mücadele kahramanlarının anıldığı duygu dolu program büyük beğeni topladı. Timsal Karabekir, ilk gününden itibaren kurtuluşa giden yolun kilometre taşlarını anlattı.</h2>
      <address><time datetime="2019-11-21T08:47:00+00:00">21 Nov 2019, 08:47</time> by <a rel="author">Haber Merkezi</a></address>
      <p>Denizli Büyükşehir Belediyesi, Milli Mücadele’nin 100. yıldönümü etkinlikleri kapsamında İstiklal Savaşı kahramanlarından Kazım Karabekir Paşa’nın kızı Timsal Karabekir’i ağırladı.</p>
      <p>Nihat Zeybekci Kongre ve Kültür Merkezi’nde Türk Ocakları Denizli Şubesi işbirliğinde gerçekleştirilen “Milli Mücadelenin 100. Yıldönümü Anısına Kazım Karabekir Paşa’nın Milli Mücadele Hatıraları” adlı programa, Büyükşehir Belediye Başkanı Osman Zolan, Meclis Başkanvekili Ali Değirmenci, Genel Sekreter Yardımcısı Mustafa Gökoğlan, Türk Ocakları Denizli Şubesi Başkanı Prof. Dr. Turgut Tok, Kazım Karabekir Paşa’nın kızı Timsal Karabekir, davetliler ve çok sayıda vatandaş katıldı.</p>
      <p>Türk Ocakları Denizli Şubesi Başkanı Prof. Dr. Turgut Tok, Milli Mücadele Kahramanı Kazım Karabekir’in biyografisini davetlilere aktarmasının ardından Kazım Karabekir Paşa’nın kızı Timsal Karabekir, babasının hayatı ve milli mücadele dönemini fotoğraf ve anılarla Denizlililere aktardı.</p>
      <figure>
        <img src="https://www.denizlihaber.com/medya/2019/11/denizli-kazim-karabekir-haber.jpg"/>
      </figure>
      <p><b>DUYGU DOLU ANLAR YAŞANDI</b><br/>Zaman zaman duygu dolu anların yaşandığı programda, Kazım Karabekir Paşa’nın,15. Kolordu Komutanı iken Mustafa Kemal Atatürk’ün yanına gelip kendisi ve kolordu komutanlığının İstiklal mücadelesinde Türk milletinin yanında olduklarını söylediği anların anlatımı oldukça dikkat çekti.</p>
      <p>Cemal Kutay’ın Anadolu’ya ilk çıkan ve Milli Mücadele’yi başlatan Mustafa Kemal Atatürk, Kazım Karabekir, Ali Fuat Cebesoy, Rauf Orbay ve Rafet Bele için “Beşi bir yerde altınlar” dediğini ifade eden Timsal Karabekir, ilk günden itibaren kurtuluşa giden yolun kilometre taşlarını tek tek anlattı.</p>
      <p>Amasya Genelgesi ile tüm Dünya’ya “Vatan bir bütündür. bölünemez” diyerek haykırıldığını belirten Timsal Karabekir, “Amasya Genelgesi imzalanırken, İngilizler aciz İstanbul Hükümeti’ne baskı yaptı, Mustafa Kemal Paşa’nın derhal tutuklanmasını istedi. Bu gelişmenin ardından Mustafa Kemal Paşa istifa eder. Paşa’nın tutuklanma yazısı ise Kazım Karabebekir’e verilir. Karabekir’e, ‘Rafet Bele ve Mustafa Kemal’i tutuklayacaksın’ derler. Kazım Karabekir bu talebe ret cevabı verir ve ‘Hayır, ben onu tutuklamam. O vatan için çalışmakta’ der” diye konuştu.</p>
      <p>Kazım Karabekir Paşa’nın kızı Timsal Karabekir’in özgün ve duygulu sunumunun ardından bir konuşma yapan Büyükşehir Belediye Başkanı Osman Zolan, programa katılan Timsal Karabekir’e teşekkür ederek, “Duygu yüklü bir akşam yaşadık. İyi ki geldiniz, ayağınıza sağlık. Allah’ım sizlerden, babanızdan ve tüm şehitlerimizden razı olsun. İnşallah ülkemiz, cumhuriyetimiz ilelebet var olsun” diye konuştu.</p>
      <figure>
        <img src="https://www.denizlihaber.com/medya/2019/11/denizli-kazim-karabekir-haber1.jpg"/>
      </figure>
      <p><b>“ÜLKEMİZİ VE CUMHURİYETİMİZİ İLELEBET YAŞATACAĞIZ”</b><br/>Başkan Osman Zolan, “İyi ki sizleri gördük. Değerlerimizi, Cumhuriyetimizin kurucusu Gazi Mustafa Kemal Atatürk’ümüzü, Kazım Karabekir büyüğümüzü, tüm şehit ve gazilerimizi anma imkanı bulduk. Ruhları şad olsun. Onlara çok şey borçluyuz. Onlar vatanımızı ve bayrağımızı bize emanet ettiler. İnşallah biz de onlara layık torunlar olabilmek için ülkemizi ve cumhuriyetimizi ilelebet yaşatacağız. Bunun için gerektiğinde her türlü fedakârlıkta bulunacağız” diye konuştu.</p>
    </article>
  </body>
</html>