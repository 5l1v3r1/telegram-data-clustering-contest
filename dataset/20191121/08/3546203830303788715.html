<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1212439473_Nova_seriya_ot_predlojeniya_i_izmeneniya_pri_bolnichnite"/>
    <meta property="og:site_name" content="webcafé"/>
    <meta property="article:published_time" content="2019-11-21T08:01:00+00:00"/>
    <meta property="og:title" content="Нова серия от предложения и изменения при болничните"/>
    <meta property="og:description" content="Министърът на труда и социалната политика Бисер Петков, както и синдикатите излязоха с нова серия от предложения относно изплащането на болнични."/>
  </head>
  <body>
    <article>
      <h1>Нова серия от предложения и изменения при болничните</h1>
      <address><time datetime="2019-11-21T08:01:00+00:00">21 Nov 2019, 08:01</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/08/09/biserpetkov929/1170x750.jpg"/>
        <figcaption>Като мярка за справяне с проблема с фалшивите болнични министър Петков предложи работодателите да плащат не повече от 15 дни болничен годишно<cite>Снимка: © Webcafe</cite></figcaption>
      </figure>
      <p>Министърът на труда и социалната политика Бисер Петков, както и синдикатите излязоха с нова серия от предложения относно изплащането на болнични.</p>
      <p>Като мярка за справяне с проблема с фалшивите болнични министър Петков предложи работодателите да плащат не повече от 15 дни болничен годишно, както и личните лекари да имат право да издават по-малко дни отсъствие по болест.</p>
      <p>Социалният министър уточни, че подобно предложение идва и от лекарските среди, като някои медици предлагат броят дни болничен, който личният лекар може да издава, да се сведе до 7 дена.</p>
      <p>Той допълни, че предложението му тепърва ще се разисква на тристранния съвет. В същото време той призова към обществен дебат по темата.</p>
      <p>Синдикатите от КТ "Подкрепа" предлагат първите пет дена болничен да се поемат от работодателя, а не от Националния осигурителен институт. Това ще е увеличение на дните, които работодателят плаща, тъй като в момента той поема само първите три дни.</p>
      <p>Синдикалистите остават категорично против първоначалната идея първият ден болничен да се поема от служителя. По тази причина и КТ "Подкрепа", и КНСБ са в готовност за протестни действия.</p>
      <p>Асоциацията на индустриалния капитал в България (АИКБ) поддържа позицията, че болничните изобщо не трябва да се поемат от работодателя и трябва да са изцяло задължение на Осигурителния институт.</p>
      <p>Ивелин Желязков от АИКБ заяви, че бизнесът очаква работещи мерки и по-строг контрол върху болничните листове, които в последните години се увеличават чувствително.</p>
      <p>И Асоциацията, и омбудсманът Диана Ковачева са категорични, че трябва да бъде изграден механизъм, чрез който да се следи и контролира спазват ли се предписанията в болничните листове.</p>
      <p>Припомняме, че <a href="https://www.webcafe.bg/newscafe/politika/id_637821882_Borisov_othvarli_predlojenieto_za_bolnichnite">на 19 ноември лично премиерът Борисов отхвърли предложението</a> първият ден от болничния да не се заплаща, тоест да остане за сметка на служителя.</p>
      <p>"Тази тема няма да бъде вкарвана в парламента. Със синдикатите и работодателите в тристранката този проблем ще се гледа. Лекарската гилдия трябва да разбере, че не може да се толерират тарикати. Това с фалшивите болнични не може да продължава. Не може да проверяваме дали всеки е болен. Демокрацията е хубаво нещо, но ние трябва да я подпомогнем", заяви Борисов.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_637821882"/>
        <a href="https://www.webcafe.bg/newscafe/obshtestvo/id_862695672"/>
        <a href="https://www.webcafe.bg/webcafe/caffeine/id_1372218167"/>
        <a href="https://www.webcafe.bg/newscafe/politika/id_341493481"/>
      </related>
    </article>
  </body>
</html>