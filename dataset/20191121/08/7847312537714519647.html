<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/473957-merkel-przyjedzie-do-niemieckiego-obozu-zaglady-auschwitz"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T08:50:56+00:00"/>
    <meta property="og:title" content="Merkel przyjedzie po raz pierwszy do niemieckiego obozu zagłady Auschwitz. &quot;SZ&quot; spekuluje: Nie wie, jak długo będzie u władzy"/>
    <meta property="og:description" content="Najważniejszym powodem ma być jednak - według gazety - kurcząca się liczba osób, którym udało się przeżyć pobyt w niemieckim obozie i które mogą osobiście opowiedzieć o tym kanclerz."/>
  </head>
  <body>
    <article>
      <h1>Merkel przyjedzie po raz pierwszy do niemieckiego obozu zagłady Auschwitz. "SZ" spekuluje: Nie wie, jak długo będzie u władzy</h1>
      <address><time datetime="2019-11-21T08:50:56+00:00">21 Nov 2019, 08:50</time> by <a rel="author">Dookoła świata</a></address>
      <p>
        <b>Kanclerz Niemiec Angela Merkel 6 grudnia po raz pierwszy odwiedzi były niemiecki obóz zagłady Auschwitz - poinformował w czwartek dziennik „Sueddeutsche Zeitung”. Merkel decyduje się na ten krok jako dopiero trzeci w historii szef niemieckiego rządu.</b>
      </p>
      <p>CZYTAJ TAKŻE: <a href="https://wpolityce.pl/polityka/471243-skandal-niemcy-wydali-ulotke-o-polskim-obozie-zaglady">Skandal! Niemcy wydali ulotkę, w której piszą o „polskim obozie zagłady” Auschwitz-Birkenau. Ambasada RP już podjęła interwencję</a></p>
      <p>
        <a href="https://wpolityce.pl/swiat/473178-swiatowe-media-pisza-o-reakcji-netflixa-na-list-premiera">Światowe media piszą o reakcji Netflixa na list premiera! „Polska nie stworzyła i nie prowadziła nazistowskich obozów”</a>
      </p>
      <p>
        <a href="https://wpolityce.pl/kosciol/471296-droga-krzyzowa-w-auschwitz-wierni-modlili-sie-za-ofiary">Droga krzyżowa w Auschwitz. Tysiące wiernych modliło się za ofiary niemieckich obozów zagłady i sowieckich łagrów. ZDJĘCIA</a>
      </p>
      <p>Z ustaleń „SZ” wynika, że Merkel przyjęła zaproszenie Fundacji Auschwitz-Birkenau i weźmie udział w obchodach 10. rocznicy założenia tej instytucji. 6 grudnia kanclerz odwiedzi zarówno obóz Auschwitz, jak i Birkenau.</p>
      <p>Merkel będzie dopiero trzecim kanclerzem Niemiec, który zdecyduje się na podróż do tego dawnego obozu zagłady. Wcześniej - w trakcie swojego urzędowania - zrobili to tylko Helmut Schmidt (SPD) i Helmut Kohl (CDU).</p>
      <p>Szefowa niemieckiego rządu czterokrotnie odwiedzała instytut Yad Vashem w Jerozolimie. W 2009 roku towarzyszyła prezydentowi USA Barackowi Obamie w Buchenwaldzie - dziadek cioteczny amerykańskiego przywódcy brał udział w wyzwoleniu tego obozu. W 2013 roku odwiedziła też Dachau w Bawarii.</p>
      <p>27 stycznia 2020 roku przypada 75. rocznica wyzwolenia obozu w Auschwitz. Na uroczystościach z tym związanych oczekiwany jest prezydent RFN Frank-Walter Steinmeier. „SZ” spekuluje, że Merkel zdecydowała się na wizytę, ponieważ nie wie, jak długo pozostanie jeszcze szefową rządu. Najważniejszym powodem ma być jednak - według gazety - kurcząca się liczba osób, którym udało się przeżyć pobyt w niemieckim obozie i które mogą osobiście opowiedzieć o tym kanclerz.</p>
      <p>wkt/PAP</p>
    </article>
  </body>
</html>