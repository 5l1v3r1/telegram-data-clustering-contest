<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/21/sveriges-riksbank-tar-klimagrep-vil-kvitte-seg-med-brune-obligasjoner/"/>
    <meta property="og:site_name" content="Document"/>
    <meta property="article:published_time" content="2019-11-21T08:54:46+00:00"/>
    <meta property="og:title" content="Sveriges Riksbank tar klimagrep – vil kvitte seg med «brune» obligasjoner"/>
    <meta property="og:description" content="Sveriges Riksbank vil ikke lenger investere i stater og selskaper som etterlater seg et stort klimaavtrykk. Foto: Leif R. Jansson / NTB scanpix"/>
  </head>
  <body>
    <article>
      <h1>Sveriges Riksbank tar klimagrep – vil kvitte seg med «brune» obligasjoner</h1>
      <address><time datetime="2019-11-21T08:54:46+00:00">21 Nov 2019, 08:54</time> by <a rel="author">NTB-Bibiana Piene</a></address>
      <figure>
        <img src="https://www.document.no/wp-content/uploads/2019/11/w1lpiludslc-1024x682.jpg"/>
      </figure>
      <p>
        <i>Sveriges Riksbank vil ikke lenger investere i stater og selskaper som etterlater seg et stort klimaavtrykk. Foto: Leif R. Jansson / NTB scanpix</i>
      </p>
      <p>Sveriges Riksbank vil slutte å investere i statsobligasjoner fra land som etterlater et stort klimaavtrykk som et tiltak for å få ned klimautslippene.</p>
      <p>Det går fram av et nyhetsbrev som DNB Markets denne uka sendte ut til kunder og investorer.</p>
      <p>I en tale Riksbankens visepresident Martin Flodén holdt i forrige uke, slo han fast at Riksbanken vil kvitte seg med såkalte «brune» obligasjoner – det vil si obligasjoner fra land og andre obligasjonsutstedere som setter store klimaavtrykk.</p>
      <p>Med andre ord vil banken vil bruke investeringer som brekkjern for å kutte klimautslippene.</p>
      <p><b>Solgt seg ut i Canada og Australia</b><br/>Til nå har Riksbanken solgt obligasjoner utstedt av den oljerike provinsen Alberta i Canada og de australske delstatene Queensland og Western Australia, går det fram av nyhetsbrevet.</p>
      <p>Beslutningen er ifølge Flodén tatt som et ledd i en satsing på en langsiktig, bærekraftig utvikling og etter en helhetsvurdering av hvordan landene jobber for å bevare klimaet.</p>
      <p>Både Australia og Canada topper en statistikk over direkte utslipp av klimagasser som Riksbanken har utarbeidet, basert på kilder som FNs klimapanel og Climate Watch.</p>
      <p><b>Får betydning for avkastning</b><br/>Obligasjoner fra disse landene har utgjort 8 prosent av Sveriges valutareserver, og at dette vil få betydning for avkastningen, er det lite tvil om, ifølge DNB Markets.</p>
      <p>I talen gjorde Flodén det klart at høy avkastning ikke vil påvirke beslutningen.</p>
      <blockquote>– Australia og Canada er land som ikke er kjent for sitt gode klimaarbeid. Deres utslipp per capita er blant de høyeste i verden, sa han i talen, ifølge den australske avisa Financial Review.</blockquote>
      <p>En obligasjon er en form for lån som vanligvis blir utstedt av en stat. Den som kjøper en obligasjon, låner i praksis ut penger til staten eller eventuelt selskapet. Pengene skal etter en viss tid tilbakebetales med renter.</p>
      <p><b>Norge ikke nevnt</b><br/>Trass i utslippene fra oljeindustrien er Norge blant landene med lavest utslipp på statistikken, og Flodén skal heller ikke ha nevnt Norge i sin tale.</p>
      <blockquote>– Basert på denne grafen alene virker det tvilsomt at Riksbanken vil se på mulighetene for å selge seg ned på norske statsobligasjoner med det første, skriver DNB Markets i nyhetsbrevet.</blockquote>
      <p>Som en parallell til den svenske Riksbankens nye grep har partiene Ap, SV, MGD og Rødt tatt til orde for å bruke midlene i oljefondet mer aktivt for klima. Blant annet mener de at oljefondet i større grad bør investere i fornybar energi.</p>
      <blockquote>– Oljefondet med sine tusenvis av milliarder bør bli en maskin for forandring, sa SV-nestleder Torgeir Knag Fylkesnes til E24 i forrige uke.</blockquote>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2018/03/07/men-atomparaplyen-til-nato-skal-vi-nyte-godt-av/"/>
        <a href="https://www.document.no/2012/03/03/scam/"/>
        <a href="https://www.document.no/2008/08/07/et_schizosamfunn/"/>
        <a href="https://www.document.no/2019/10/18/oljefondet-naermer-seg-10-000-milliarder-kroner/"/>
        <a href="https://www.document.no/2015/03/25/argumentet-man-gjor-som-alle-andre-trodde-vi-ikke-det-var-mulig-a-bruke/"/>
        <a href="https://www.document.no/2015/08/25/begynnelsen-pa-noe-men-hva/"/>
        <a href="https://www.document.no/2019/09/30/mdg-vil-gi-bort-65-milliarder-kroner-arlig-av-vart-felles-pensjonsfond-til-klimatiltak-i-u-land/"/>
        <a href="https://www.document.no/2018/11/28/hvorfor-er-ikke-regjeringen-interessert-i-tall-som-viser-hvordan-vindmoller-odelegger-kraftforsyningen/"/>
        <a href="https://www.document.no/2010/06/04/oslo_kommune_vurderer_a_politi/"/>
        <a href="https://www.document.no/2017/12/22/norge-tok-avstand-fra-usas-anerkjennelse-av-jerusalem/"/>
      </related>
    </article>
  </body>
</html>