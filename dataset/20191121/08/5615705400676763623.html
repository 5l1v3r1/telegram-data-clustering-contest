<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204693-vhid-zaboroneno-abo-komu-poshchastit-iz-internetom"/>
    <meta property="og:site_name" content="Mind UA"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="«Вхід заборонено», або Кому пощастить із інтернетом"/>
    <meta property="og:description" content="Як забезпечити безперешкодний доступ до інфраструктури"/>
  </head>
  <body>
    <article>
      <h1>«Вхід заборонено», або Кому пощастить із інтернетом</h1>
      <h2>Як забезпечити безперешкодний доступ до інфраструктури</h2>
      <address><time datetime="2019-11-21T08:30:00+00:00">21 Nov 2019, 08:30</time> by <a rel="author" href="https://mind.ua/author/884-andrij-kalenskij" target="_blank">Андрій Каленський</a></address>
      <p>
        <i>Верховна Рада 12 листопада затвердила у першому читанні законопроєкт щодо доступу до інфраструктури об'єктів будівництва, транспорту, електроенергетики <a href="http://w1.c1.rada.gov.ua/pls/zweb2/webproc4_1?pf3511=66660">№2042</a>. Раніше <b>Mind </b>розбирався з тим, що передбачає зазначена ініціатива. Детальніше про це – у матеріалі <a href="https://mind.ua/publications/20202398-derzhava-u-smartfoni-stop-yak-municipaliteti-ta-deputati-pidstavlyayut-zelenskogo">«Держава в смартфоні – стоп»: як муніципалітети та депутати підставляють Зеленського»</a>.</i>
      </p>
      <p><i>Що саме затвердили народні обранці під час голосування у Раді та як цей документ вплине на окремі ринки, зокрема телекомунікацій, пояснив <b>Mind </b>директор департаменту регуляторного забезпечення ПАТ «Укртелеком» <b>Андрій Каленський</b>.</i><br/><br/>Тема врегулювання доступу до об'єктів інфраструктури досить складна, ґрунтовна і багатогранна. Ринок давно обговорював її проблеми. Законопроєкт №2042 зрештою засвідчив, що його автори почули гравців ринку і намагаються їм допомогти. Він на часі.</p>
      <h3>Про перешкоди та проблеми із доступом</h3>
      <p>Законодавство про доступ до інфраструктури порівняно молоде і практику його ефективного застосування ще не вироблено.</p>
      <p>До того ж були (поки що все ще є) певні колізії, невизначеності, недомовки і ще низка «не…». Як от, наприклад: через відсутність у законі чіткого розмежування між власником і балансоутримувачем, керуючі компанії (ОСББ та ін.), що не були фактичними власниками об'єктів, мали можливість ухилятися від підписання відповідних договорів з операторами телекомунікацій, обмежуючи таким чином права мешканців на доступ до телекомунікаційних послуг, наприклад, оптичного високошвидкісного інтернету, IP-телебачення та інших послуг.</p>
      <p>Згідно з ухваленим у першому читанні законопроєктом, відтепер керуюча компанія зобов'язана укладати договір з доступу. Вартість плати за доступ, у свою чергу, не має перевищувати граничного розміру. Відповідно до статті 17 нового закону, така плата має обов'язково враховувати пропорційний розподіл витрат на утримання елементів інфраструктури об'єкта доступу, пов'язаних з наданим власником доступом, між всіма замовниками, що використовують одні й ті самі елементи інфраструктури об'єкта доступу.</p>
      <h3>Що передбачає законопроєкт</h3>
      <p>Для «Укртелекому» та інших операторів, можливо, він і не врегулює вмить всі суперечливі моменти і спірні питання щодо доступу до інфраструктури, але однозначно – це важливий крок до впорядкування ринку. Вказане, у свою чергу, сприятиме добросовісній конкуренції на ринку телекомунікаційних послуг, подальшому розвитку доступу до них, а зрештою – допоможе і в подоланні цифрової нерівності в нашій країні. До речі, у країні тисячі сіл, навчальних та медичних закладів, як і майже 6 млн українців (понад 40% сільського населення) не мають можливості підключитися до швидкісного інтернету. І щоб це подолати, треба підключити до фіксованого швидкісного інтернету 5300 сіл, де мешкає 3,8 млн українців. Та й чимало містян також хочуть мати вдома високошвидкісний волоконно-оптичний інтернет.</p>
      <p>Провайдерам саме час починати розробляти та реалізовувати проєкти. А їм часто доводиться замість того, аби займатися забезпеченням громадян послугами зв’язку, витрачати час, і не тільки, на те, щоб «вибити» доступ до необхідної їм для цього інфраструктури.</p>
      <p>Балансоутримувачі, особливо багатоквартирних будинків, полюбляють обмежувати цей доступ. І в результаті – унеможливлюється доступ мешканців цих же будинків до сучасних телекомунікаційних послуг. «Укртелеком», як й інші провайдери, теж стикався з подібними ситуаціями. Витрачав час на їх вирішення. А клієнти все чекали – коли ж у них будуть послуги. Один з нещодавніх прикладів з міста Дніпра, де балансоутримувач багатоквартирного будинку обмежував доступ до інфраструктури, що унеможливило отримання мешканцями телекомунікаційних послуг і порушувало стандарти чесної конкуренції. Отже сподіваємось, що новий закон запобігатиме подальшим «вивертам» з боку обслуговуючих компаній, які працюють на свою кишеню і зневажають інтереси власників квартир у своєчасному отриманні якісних та доступних телекомунікаційних послуг.</p>
      <h3>Хто виграє від нового закону</h3>
      <p>Закон встановлює правила ефективного використання наявної інфраструктури. Розбудова інфраструктури – це час та значні кошти. Виконання норм закону – це запорука швидшого та за менший кошт розгортання проводових мереж доступу до інтернету та мереж мобільного зв’язку 4G або 5G у майбутньому. Тобто в першу чергу від виконання вимог закону виграє споживач, який зможе отримувати якісніший інтернет за доступнішою ціною. Звичайно, виграє також і оператор телекомунікацій, який отримує можливість інвестувати в розгортання мереж. Крім того, спільне використання інфраструктури дозволяє зберігати природні ресурси та наявну архітектуру міст. Зрештою, від виконання закону виграє і держава, яка поставила собі за мету швидку діджиталізацію країни та активно впроваджуватиме надання адміністративних послуг через мережу інтернет.</p>
      <related>
        <h4>Також читайте</h4>
        <a href="https://mind.ua/news/20204727-blogeriv-mozhut-pririvnyati-do-media-ta-zmusyat-platiti-podatki"/>
        <a href="https://mind.ua/news/20204692-bilshe-32-000-ukrayinciv-perenesli-mobilni-nomeri-mizh-operatorami-zvyazku"/>
        <a href="https://mind.ua/news/20204613-realne-vikoristannya-5g-zyavitsya-v-ukrayini-cherez-tri-roki-shelest"/>
      </related>
    </article>
  </body>
</html>