<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198094/toyrkiko-ypex-avasimes-kai-atyxeis-oi-diloseis-mitsotaki-gia-to-prosfygiko"/>
    <meta property="og:site_name" content="CNN.gr"/>
    <meta property="article:published_time" content="2019-11-21T08:00:49+00:00"/>
    <meta property="og:title" content="Τουρκικό ΥΠΕΞ: Αβάσιμες και ατυχείς οι δηλώσεις Μητσοτάκη για το προσφυγικό"/>
    <meta property="og:description" content="Σφοδρή επίθεση στον Κυριάκο Μητσοτάκη εξαπολύει ο εκπρόσωπος του τουρκικού υπουργείου Εξωτερικών Χαμί Ασκόι , με «φόντο» τις δηλώσεις του πρωθυπουργού για το..."/>
  </head>
  <body>
    <article>
      <h1>Τουρκικό ΥΠΕΞ: Αβάσιμες και ατυχείς οι δηλώσεις Μητσοτάκη για το προσφυγικό</h1>
      <h2>Σφοδρή επίθεση στον Κυριάκο Μητσοτάκη εξαπολύει ο εκπρόσωπος του τουρκικού υπουργείου Εξωτερικών Χαμί Ασκόι, με «φόντο» τις δηλώσεις του πρωθυπουργού για το προσφυγικό. Ο εκπρόσωπος του τουρκικού υπουργείου μιλάει για «χειραγώγηση» της κοινής γνώμης και «στρέβλωση» των γεγονότων ενώ χαρακτηρίζει τις δηλώσεις του Κυριάκου Μητσοτάκη «ατυχείς».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:00 , 21 November 2019 - 10:47</p>
      <p><b>Ανεβάζοντας</b> ακόμη <b>περισσότερο</b> τους τόνους -και μάλιστα σε μια περίοδο που οι ελληνοτουρκικές σχέσεις είναι ταραχώδεις- ο Τούρκος αξιωματούχος κατηγορεί την Ελλάδα για <b>παράνομες πρακτικές</b>, βάναυση αντιμετώπιση των προσφύγων και χρήση όπλων εναντίον τους.</p>
      <p>«Σε σχέση με την <b>προσφυγική</b> κρίση του <b>2015</b>, όταν 850.000 μετανάστες έφτασαν στην Ευρώπη, οι αφίξεις σήμερα έχουν μειωθεί κατά 94% χάρις στα μέτρα που έλαβε η Τουρκία» τονίζει ο Ακσόι, και συμπληρώνει:</p>
      <blockquote>«Είναι <b>απάνθρωπο</b> οι χώρες που βρίσκονται πάνω στους μεταναστευτικούς διαδρόμους, μεταξύ των οποίων και η Ελλάδα, να υιοθετούν “<b>μηδενική μεταναστευτική πολιτική</b>” και να αγνοούν τα δικαιώματα αυτών των ανθρώπων. Η Ελλάδα και οι χώρες που ταλανίζονται από το προσφυγικό πρέπει να επικεντρωθούν στην αντιμετώπιση των αιτιών που προκαλούν την μετανάστευση από τις χώρες προέλευσης (σ.σ. προσφύγων και μεταναστών)».</blockquote>
      <p>Ο <b>Τούρκος</b> <b>αξιωματούχος</b> στρέφει τα «<b>πυρά</b>» του και κατά της Ευρώπης, λέγοντας πως η Ελλάδα αλλά και η διεθνής κοινότητα πρέπει να κατανοήσουν ότι δεν είναι δίκαιο για την Τουρκία να επωμιστεί το συνολικό βάρος του προσφυγικού, που αποτελεί παγκόσμιο πρόβλημα.</p>
      <p>Τονίζει δε, ότι η χώρα φιλοξενεί ήδη <b>4 εκατομμύρια εκτοπισμένους.</b></p>
      <figure>
        <img src="https://cdn.cnngreece.gr/images/news/2019/11/21/foreign_affairs.JPG"/>
      </figure>
      <p>
        <i>Οι δηλώσεις Ακσόι αναρτήθηκαν στην ιστοσελίδα του τουρκικού ΥΠΕΞ</i>
      </p>
      <p>Μάλιστα, ο εκπρόσωπος του <b>τουρκικού υπουργείου</b> κατηγορεί για ακόμη μια φορά τη χώρα μας για push back αλλά και απάνθρωπη αντιμετώπιση των <b>προσφύγων</b>.</p>
      <p>«Παρότι ο Έλληνας πρωθυπουργός αρνείται να δει και να αντιληφθεί την κατάσταση, συνεχίζεται το push back των μεταναστών από τις ελληνικές Αρχές. Αγνοώντας τις ευρωπαϊκές αξίες, οι άνθρωποι αυτοί υποβάλλονται σε απάνθρωπη μεταχείριση» τονίζει χαρακτηριστικά ο Χαμί Ακσόι.</p>
      <p>Ο ίδιος προτρέπει, μάλιστα, την Ελλάδα να συνεργαστεί με την Άγκυρα για την αντιμετώπιση του προσφυγικού και όχι να επιδίδεται σε «προπαγάνδα» κατά της Τουρκίας.</p>
      <p>Κλείνοντας, ο <b>Τούρκος αξιωματούχος</b> προχωρά σε σειρά συστάσεων προς την <b>ελληνική κυβέρνηση, </b>κατηγορώντας για ακόμη μια φορά τη χώρα μας για <b>βάναυση</b> <b>συμπεριφορά</b> κατά των μεταναστών και <b>υιοθέτηση</b> <b>παράνομων</b> πρακτικών. </p>
      <blockquote>«Προτρέπουμε την ελληνική κυβέρνηση να: -Αντιμετωπίσει τις απάνθρωπες συνθήκες που βιώνουν οι μετανάστες, που καταγράφονται επίσης από διεθνείς οργανισμούς. -Να αποτρέπει τους θανάτους βρεφών, ανηλίκων και μεταναστών που δεν μπορούν να λάβουν την απαραίτητη βοήθεια. – Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο. – Να τερματίσει την πρακτική push back που είναι παράνομη και αντιβαίνει στο Διεθνές Δίκαιο. – Να μην χρησιμοποιούν όπλα εναντίον μεταναστών και να μην τους αντιμετωπίζουν απάνθρωπα – Να δείχνουν σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας»</blockquote>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198112/mitsotakis-h-ellada-mpike-ston-dromo-tis-viosimis-anaptyxis">Μητσοτάκης: Η Ελλάδα μπήκε στον δρόμο της βιώσιμης ανάπτυξης</a>
        </li>
        <li>
          <a href="https://www.cnn.gr/news/ellada/story/198089/prosfygiko-sto-limani-toy-peiraia-metanastes-apo-mytilini-xio-ko-rodo">Προσφυγικό: Στο λιμάνι του Πειραιά μετανάστες από Μυτιλήνη, Χίο, Κω &amp; Ρόδο</a>
        </li>
        <li>
          <a href="https://www.cnn.gr/news/politiki/story/198083/to-mesimeri-i-kentriki-omilia-toy-prothypoyrgoy-sto-synedrio-toy-elk">Το μεσημέρι η κεντρική ομιλία του πρωθυπουργού στο συνέδριο του ΕΛΚ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/23027/toyrkiko-ypex">ΤΟΥΡΚΙΚΟ ΥΠΕΞ</a>
        </li>
        <li>
          <a href="https://www.cnn.gr/eidhseis/tag/79411/xami-aksoi">ΧΑΜΙ ΑΚΣΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198107/snapshot/AP_342048715656.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198105/snapshot/2613919-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198082/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198097/snapshot/2621273.jpg"/>
      </figure>
    </article>
  </body>
</html>