<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/grodzki-chce-wprowadzic-nowa-zasade-w-senacie/"/>
    <meta property="og:site_name" content="Polsat News"/>
    <meta property="article:published_time" content="2019-11-21T08:51:00+00:00"/>
    <meta property="og:title" content="Grodzki zapowiada zmiany w Senacie. To powrót do tradycji"/>
    <meta property="og:description" content="Kolejne posiedzenie Senatu odbędzie się prawdopodobnie w pierwszej połowie grudnia - poinformował w czwartek marszałek Senatu Tomasz Grodzki. Zaznaczył, że będzie chciał wprowadzić zasadę, że przez jeden tydzień nad sejmowymi ustawami pracują komisje, a w kolejnym odbywa się posiedzenie plenarne."/>
  </head>
  <body>
    <article>
      <h1>Grodzki zapowiada zmiany w Senacie. To powrót do tradycji</h1>
      <address>
        <time datetime="2019-11-21T08:51:00+00:00">21 Nov 2019, 08:51</time>
      </address>
      <p>
        <b>Kolejne posiedzenie Senatu odbędzie się prawdopodobnie w pierwszej połowie grudnia - poinformował w czwartek marszałek Senatu Tomasz Grodzki. Zaznaczył, że będzie chciał wprowadzić zasadę, że przez jeden tydzień nad sejmowymi ustawami pracują komisje, a w kolejnym odbywa się posiedzenie plenarne.</b>
      </p>
      <related>
        <a href="https://www.polsatnews.pl/wiadomosc/2019-11-12/prezydent-o-senacie-wierze-ze-dyskusje-i-spory-beda-prowadzone-w-dobrej-atmosferze/"/>
      </related>
      <p>- Spotkałem się z panią marszałek (Sejmu, Elżbietą) Witek i uzgodniliśmy, że będziemy starali się koordynować prace. Podstawowym zadaniem Senatu jest praca nad ustawami sejmowymi, a dotąd żadna ustawa do nas nie dotarła, więc prawdopodobnie będzie to pierwsza połowa grudnia - powiedział Grodzki pytany w czwartek w Polskim Radiu 24, kiedy będzie kolejne posiedzenie Senatu.</p>
      <p>Pierwsze posiedzenie Senatu nowej kadencji odbyło się w dniach 12-13 listopada.</p>
      <p>Marszałek Senatu zaznaczył, że chce wrócić do tradycji, że przez jeden tydzień sejmowymi ustawami zajmują się senackie komisje, a w kolejnym odbywają się obrady plenarne. - Poza ewidentnymi wyjątkami nie będzie spotkań komisji w przeddzień albo rano przed posiedzeniem, bo to jest niezgodne z regulaminem i nie sprzyja dobrej legislacji - podkreślił.</p>
      <p>
        <a href="https://www.polsatnews.pl/wiadomosc/2019-11-14/oredzie-marszalka-senatu-t-grodzkiego-uczynie-wszystko-by-senat-byl-kuznia-najlepszego-prawa/?ref=wyszukiwarka">PRZECZYTAJ: Orędzie marszałka Senatu T. Grodzkiego. "Uczynię wszystko, by Senat był kuźnią najlepszego prawa"</a>
      </p>
      <p>
        <b>"Check and balance"</b>
      </p>
      <p>Grodzki mówił, że zależy mu, by nowy parlament funkcjonował według filozofii "check and balance". - To naród w swojej mądrości zdecydował, że dominanta jednej formacji, czy z lewa czy z prawa nie służy demokracji. W związku z tym zdecydował - Sejm dla rządzących, Senat dla demokratycznie wybranej większości - zaznaczył.</p>
      <p>Dodał, że "ma nieodparte wrażenie, że jeżeli obie strony zachowają odpowiedzialność za swoje słowa, czyny i decyzje, to będzie to dobrze służyło demokracji".</p>
      <p>Zasada "check and balance" miałaby polegać na tym, mówił, że Senat będzie wysyłał do Sejmu swoje inicjatywy ustawodawcze. "Uważam, że to powinien być w ogóle pewien sztandar tej kadencji" - powiedział. Przypomniał, że już został przygotowany pierwszy projekt - dotyczący wyrównania emerytur dla kobiet urodzonych w 1953 roku, który w Sejmie nie powinien wzbudzać większych kontrowersji, bo "nie ma w tym żadnej polityki i żadnej ideologii".</p>
      <p>
        <b>"Trzeba podążać za marzeniami i ideałami"</b>
      </p>
      <p>Pytany czy takie myślenie to nie jest przejaw "pięknoduchostwa" i zbytniego idealizmu, Grodzki odpowiedział, że trzeba podążać za marzeniami i ideałami, "choćby one się zderzały z brudną polityką".</p>
      <p>Przekonywał, że jeżeli zgodzimy się na brudną politykę, która w Polsce jest szczególnie brutalna, to "utoniemy w tym". - Jeżeli jednak znajdą się idealiści, a są tacy i siebie za takiego uważam, to pokażemy, że trochę lepiej można tę politykę uprawiać - powiedział marszałek Senatu.</p>
      <p>Grodzki przyznał też, że po wyborze na marszałka Senatu otrzymał ok. 7 tysięcy esemesów. - Na wszystkie esemesy odpowiedziałem, choćby emotikonem - dodał.</p>
      <p>
        <a href="https://www.polsatnews.pl/wideo/fragmenty-cudownej-broni-hitlera-znalezione-w-polsce_6759887/">WIDEO - Fragmenty "cudownej broni" Hitlera znalezione w Polsce</a>
      </p>
      <figure>
        <img src="https://r.dcs.redcdn.pl/http/o2/redefine/cp/ky/ky2qsnaowjgpoehcuv6yqxsfx71u4jr8.jpg"/>
      </figure>
    </article>
  </body>
</html>