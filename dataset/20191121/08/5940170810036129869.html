<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/nea-salamina/nea-salamina-bainoun-ekskafos-sto-meneou"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="Νέα Σαλαμίνα: Μπαίνουν εκσκαφείς στο Μενεού!"/>
    <meta property="og:description" content="«Ο μεγάλος στόχος είναι το αθλητικό κέντρο στο Μενεού. Θα είναι υπερσύγχρονο κέντρο με ξενώνες, τζακούζι και όλες τις ανέσεις"/>
  </head>
  <body>
    <article>
      <h1>Νέα Σαλαμίνα: Μπαίνουν εκσκαφείς στο Μενεού!</h1>
      <h2>Αντίστροφα μετράει ο χρόνος για το αθλητικό κέντρο, αφού την ερχόμενη βδομάδα αρχίζει η δουλειά</h2>
      <address><time datetime="2019-11-21T08:30:00+00:00">21 Nov 2019, 08:30</time> by <a rel="author">Πέτρος Παπαγιώργης</a></address>
      <p>«Ο μεγάλος στόχος είναι το αθλητικό κέντρο στο Μενεού. Θα είναι υπερσύγχρονο κέντρο με ξενώνες, τζακούζι και όλες τις ανέσεις. Θα το παρουσιάσουμε τις επόμενες μέρες. Όπως φαίνεται μέσα στον Δεκέμβριο θα ξεκινήσει το έργο. Επενδύουμε στις ακαδημίες». Αυτά είπε μεταξύ άλλων ο επί του Τύπου εκπρόσωπος της Νέας Σαλαμίνας που μίλησε στον ΣΠΟΡFM 95.0.</p>
      <p>Η ανέγερση του αθλητικού κέντρου στο Μενεού, που αποτελεί το όνειρο του κάθε Σαλαμιναίου μετατρέπεται σε πραγματικότητα. Αν έλεγες στο Σαλαμιναίο, πριν από πέντε για παράδειγμα χρόνια, ότι η ομάδα του θα έφτιαχνε σύγχρονο αθλητικό κέντρο ασφαλώς και δεν θα το πίστευε. Τώρα όμως το πιστεύει. Γιαυτό και η αναφορά περί ονείρου και πραγματικότητας.</p>
      <p><b>Θεμέλιος λίθος</b> <br/>Αντίστροφα φαίνεται ότι μετράει ο χρόνος για το…όνειρο. Σύμφωνα με έγκυρες πληροφορίες μας από βδομάδας αναμένεται να μπουν οι εκσκαφείς στο χώρο στο αθλητικό κέντρο στο Μενεού ενώ υπολογίζεται ότι ο θεμέλιος λίθος του έργου θα τεθεί κατά το πρώτο δεκαπενθήμερο του Δεκεμβρίου. Αν όλα πάνε καλά αρχές της νέας σεζόν οι ποδοσφαιριστές θα προπονούνται στο σύγχρονο αθλητικό κέντρο.</p>
      <p>Έχει συσταθεί ειδική επιτροπή αποτελούμενη από μέλη του ΔΣ και άτομα φίλους της ομάδας που το επάγγελμα τους έχει σχέση με την ανέγερση του αθλητικού κέντρου και… τρέχει το θέμα.</p>
      <p>Το κέντρο, (ήδη η σχετική άδεια έχει εκδοθεί ενώ έχουν ετοιμαστεί και τα σχέδια), θα αποτελείται από τρία κανονικά γήπεδα και ένα γήπεδο προθέρμανσης – αυτά υπάρχουν και τώρα- αποδυτήρια, γυμναστήριο, εστιατόριο, ξενώνες, σάουνα, τζακούζι, γραφεία και γενικά θα περιέχει όλο τον εξοπλισμό που απαιτείται για ένα σύγχρονο αθλητικό κέντρο.</p>
      <p>Το κόστος του έργου υπολογίζεται να ανέβει γύρω στις 800 χιλιάδες ευρώ. Όπως έχει ήδη λεχθεί ένα μέρος των λεφτών θα δοθούν αυτά που θα λάβει η ομάδα από τον Ολυμπιακό για τη μετεγγραφή του Ιωάννη Κωστή.</p>
      <p><b>Φουστάρ και Κορντέιρο</b><br/>Ο Ιβάν Φουστάρ προπονείται σε φουλ ρυθμό όμως καμία σιγουριά δεν υπάρχει για τη συμμετοχή του στην ενδεκάδα . Εδώ καιν μήνες περιμένουν όλοι να τον δουν στην ενδεκάδα αλλά εις μάτην.</p>
      <p> Εκτός πλάνου για το παιχνίδι με τους κιτρινοπράσινους, που θα διεξαχθεί το ερχόμενο Σάββατο στο «Αμμόχωστος» βρίσκεται ο Μαουρίσιο Κορντέιρο, ο οποίος αποκόμισε τραυματισμό.. Όσο για τον Τόνια Τίσντελ, βρίσκεται στη διάθεση του Σάββα Πουρσαϊτίδη.</p>
      <p>Σήμερα αναμένεται να ενταχθούν και οι διεθνείς Φαρσάντ Νουρ, Ιωάννης Κωστή, Κύπρος Χριστοφόρου, Τάσος Κίσσας Γιώργος Ποντικός, Θωμάς Νικολάου Λεύτερης Χατζηκωνσταντή Θεοδόσης Σιαθάς ( αυτός έχει ενταχθεί).</p>
    </article>
  </body>
</html>