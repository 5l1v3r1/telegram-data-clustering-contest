<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111851"/>
    <meta property="og:site_name" content="MGR Online"/>
    <meta property="article:published_time" content="2019-11-21T08:31:00+00:00"/>
    <meta property="og:title" content="อดใจรอ รัฐบาลเตรียมออกแพกเกจกระตุ้นเศรษฐกิจเป็นของขวัญปีใหม่"/>
    <meta property="og:description" content="“สมคิด” รองนายกรัฐมนตรี เรียกหน่วยงานสังกัดกระทรวงการคลัง หารือแพ็คเกจกระตุ้นเศรษฐกิจเป็นของขวัญปีใหม่ ย้ำเศรษฐกิจไทยไม่ได้ชะลอตัว"/>
  </head>
  <body>
    <article>
      <h1>อดใจรอ รัฐบาลเตรียมออกแพกเกจกระตุ้นเศรษฐกิจเป็นของขวัญปีใหม่</h1>
      <address><time datetime="2019-11-21T08:31:00+00:00">21 Nov 2019, 08:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011572501.JPEG"/>
      </figure>
      <p><b>“สมคิด” รองนายกรัฐมนตรี เรียกหน่วยงานสังกัดกระทรวงการคลัง หารือแพกเกจกระตุ้นเศรษฐกิจเป็นของขวัญปีใหม่ ย้ำเศรษฐกิจไทยไม่ได้ชะลอตัว</b><br/><br/>นายสมคิด จาตุศรีพิทักษ์ รองนายกรัฐมนตรี เปิดเผยภายหลังการประชุมหน่วยงานภายใต้สังกัดกระทรวงการคลัง เช่น สำนักงานเศรษฐกิจการคลัง (สศค.) กรมสรรพากร ธนาคารเพื่อการเกษตรและสหกรณ์การเกษตร (ธ.ก.ส.) เพื่อพิจารณาแพกเกจกระตุ้นเศรษฐกิจแจกของขวัญปีใหม่ประชาชน โดยระบุว่า ขอให้รอติดตามผลงาน พร้อมชื่นชมว่ากระทรวงการคลังทำงานอย่างมุ่งมั่นอยู่แล้ว ขณะที่ปีนี้เป็นปีสำคัญต้องรักษาระดับการเติบโตของเศรษฐกิจไม่ให้ชะลอไปมากกว่านี้ ซึ่งต้องดูแลทั้งเรื่องการเติบโตของระบบเศรษฐกิจควบคู่กับการปฏิรูป เพราะช่วงเวลานี้ถือเป็นช่วงสำคัญที่ทุกคนต้องช่วยกัน<br/><br/>พร้อมย้ำว่า เศรษฐกิจปีนี้ไม่ได้ชะลอตัวมากแบบที่หลายฝ่ายกังวล หลังสำนักงานสภาพัฒนาการเศรษฐกิจและสังคมแห่งชาติ (สศช.) ประกาศตัวเลขจีดีพีของไทยไตรมาส 3 เติบโต 2.4% ต่ำกว่านักวิเคราะห์คาดไว้ ส่วนตัวมองว่าถ้าประเมินจากสถานการณ์ทั่วโลกถือว่าไทยสามารถรักษาการเติบโตได้ดีแล้ว แต่ไตรมาส 4 ยังต้องทำให้ดียิ่งขึ้น เพื่อสร้างแรงส่งต่อเนื่องไปยังปีหน้า เพราะคนยังไม่แน่ใจว่าปีหน้าจะเป็นยังไง ต้องดูแลเศรษฐกิจให้แข็งแกร่ง<br/><br/>ขณะที่การส่งออกนั้น นายสมคิด กล่าวว่า เป็นเรื่องที่โทษใครไม่ได้ เพราะเศรษฐกิจโลกเป็นแบบนี้ ทุกประเทศส่งออกได้น้อยลง การนำเข้าก็น้อยลง ทุกฝ่ายต้องช่วยกันและสู้ไปด้วยกัน อย่างไรก็ตาม มองว่าขณะนี้กระทรวงการคลังรู้อยู่แล้วต้องทำอย่างไร กระทรวงการคลังกำลังคิดมาตรการเพื่อรองรับสถานการณ์ที่เกิดขึ้น ซึ่งขณะนี้ยอมรับว่าสิ่งที่กระทบต่อเศรษฐกิจไทย นอกจากการส่งออกแล้ว ยังมีเรื่องของการเชื่อมั่นที่ยังไม่ฟื้นตัว</p>
    </article>
  </body>
</html>