<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/probleme-in-bloc-din-120-de-blocuri-inscrise-in-programul-de-reabilitare-termica-doar-unul-a-reusit-sa-atraga-constructor-152935.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T08:01:00+00:00"/>
    <meta property="og:title" content="Probleme în bloc: Din 120 de blocuri înscrise în programul de reabilitare termică, doar unul a reușit să atragă constructor"/>
    <meta property="og:description" content="Au fost înscrise în programul de reabilitare 120 de blocuri, au primit finanțare europeană 47, dar numai pentru unul singur s-a și găsit un constructor! Oradea riscă să piardă finanțări europene în valoare de 5 milioane euro, după ce OUG 114 a majorat salariile și tarifele în construcții atât de mult încât prețurile oferite de oraș sunt neatractive chiar și după majorarea la 25% a contribuției proprietarilor."/>
  </head>
  <body>
    <article>
      <h1>Probleme în bloc: Din 120 de blocuri înscrise în programul de reabilitare termică, doar unul a reușit să atragă constructor</h1>
      <address><time datetime="2019-11-21T08:01:00+00:00">21 Nov 2019, 08:01</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/07_Malan.jpg"/>
        <figcaption>LA COLINDAT. Viceprimarul Mircea Mălan bate asociațiile prinse în program ca să îi convingă pe orădeni să accepte majorarea contribuțiilor proprii. „Uniunea Europeană nu ne suplimentează suma alocată. Dacă nu acceptați creșterea contribuției proprii, riscăm să pierdem finanțarea”</figcaption>
      </figure>
      <p>Au fost înscrise în programul de reabilitare 120 de blocuri, au primit finanțare europeană 47, dar numai pentru unul singur s-a și găsit un constructor!</p>
      <p>„Avem toate documentele aprobate, finanțarea asigurată, angajamentul orădenilor că își vor acoperi contribuția de 25%, dar ne-am blocat la licitațiile pentru desemnarea constructorilor. Dacă anii trecuți pentru reabilitarea unui bloc se depuneau și 5 oferte, acum nu vine nimeni”, spune viceprimarul Mircea Mălan.</p>
      <p>
        <b>Pe bani europeni...</b>
      </p>
      <p>Din cele peste 2.000 de blocuri orădene ridicate în comunism, abia dacă au fost reabilitate termic 85. Imobilele cenușii, cu tâmplăria veche și pereții umezi pierd iarna căldură, iar vara se încălzesc. „Investiția în reabilitare termică a unui apartament se amortizează în circa 5-7 ani numai din prețul încălzirii”, declară Mălan. Degeaba...</p>
      <p>Municipalitatea a contractat în primăvară finanțări europene de 5 milioane euro pentru reabilitarea a 47 de blocuri. Bugetul comunitar asigură 60% din costurile lucrărilor, municipalitatea 15%, iar proprietarii apartamentelor diferența de 25%. Aceștia își pot plăti contribuția inclusiv în rate, cu condiția să adune 30% din sumă până la începerea lucrărilor și diferența până la încheierea lor. Ele cuprind placarea cu polistiren, izolarea acoperișului cu vată bazaltică, reabilitarea tâmplăriei și înlocuirea coloanelor de apă caldă și încălzire din beciul clădirii. Investiții care, odată făcute, ridică prețul apartamentelor...</p>
      <figure>
        <img src="https://www.ebihoreanul.ro/user_files/Reabilitare_blocuri_oradea.jpg"/>
      </figure>
      <p>
        <b>Fără căutare</b>
      </p>
      <p>Cu banii în mână, Primăria este însă incapabilă să atragă constructori. „Majoritatea lucrărilor au fost scoase la licitație de două ori și tot n-a venit nimeni”, spune Mălan.</p>
      <p>Scumpirea materialelor și a manoperei în construcții, ca urmare a creșterii salariului minim în domeniu la 3.000 lei impusă la începutul anului de OUG 114/2018, criza de personal și numărul mare de lucrări mai bănoase și puțin migăloase au făcut reabilitările de blocuri neatractive pentru constructori. „Am actualizat prețurile prin majorarea contribuției orașului și a sumei pe care o au de plătit orădenilor, și tot nu vine nimeni”, zice vicele.</p>
      <p>Singurul bloc pentru care s-a depus o ofertă este G6 din Aleea Rogerius. Asta, în condițiile în care constructorul Compila, care a mai reabilitat blocuri în străzile Bumbacului și Cazaban, nu doar că nu a ofertat sub valoarea estimată de 2 milioane lei, dar a cerut majorarea acesteia cu 14,30%!</p>
      <p>
        <b>Tot mai mult</b>
      </p>
      <p>Cererea companiei i-a luat prin surprindere pe orădeni, cu atât mai mult cu cât aceștia abia acceptaseră o majorare a contribuției proprii. „Ce vină am eu că s-au majorat salariile în construcții? Nu mai dau niciun leu în plus!”, a spus un bărbat în cadrul dezbaterii organizate joi seară de viceprimarul Mălan cu locatarii în scara blocului. „Pentru mine, care mi-am amânat plata întreținerii pe săptămâna viitoare pentru că n-am bani, 8.900 lei pe apartament cu trei camere este prea mult”, a protestat o femeie.</p>
      <p>Părerile sunt însă împărțite. Există orădeni care susțin că reabilitarea termică a blocului este o șansă ce nu trebuie ratată. „Nu se poate să îți plouă în casă iar tu să nu vrei să faci un efort. Decât să bag banii în medicamente, mai bine îi bag în reabilitarea blocului”, a afirmat o tânără.</p>
      <p>Oamenii au acceptat actualizarea devizului abia la intervenția convingătoare a unui vecin: „Dacă nu putem reabilita blocul când plătim un sfert din valoarea lucrărilor, n-o să putem niciodată”. În final, locatarii blocului au hotărât să rămână în program. Cu condiția să accepte și constructorul...</p>
      <p>
        <b>Acum ori niciodată!</b>
      </p>
      <figure>
        <img src="https://www.ebihoreanul.ro/user_files/07_Cristian_Ile.jpg"/>
      </figure>
      <p>Adevărul e că orădenii și-au cam pierdut răbdarea. „Noi suntem de 7 ani în program, încă din fosta perioadă de finanțare. Fiecare locatar și-a adunat în contul asociației peste 3.000 lei și oamenii și-ar dori să vadă lucrările măcar începute”, spune Cristian Ile <i>(foto).</i> Bărbatul administrează 18 asociații de proprietari și a reușit să înscrie în program 27 de scări de bloc. „O să căutăm și noi constructori pe care să îi invităm la licitație. Nu putem rata ocazia asta. Pe lângă confortul sporit, reabilitarea termică crește prețul apartamentului cu circa 5.000 euro”, spune Ile.</p>
      <p>Situația este cu atât mai complicată cu cât, dacă nu folosește banii, Oradea riscă să îi piardă. Municipalitatea are la dispoziție doi ani pentru cheltuirea banilor, lucrările putând să se  prelungească cel mult până în 2023. Locuitorii altor 300 de blocuri și-au manifestat deja intenția de a intra şi ei în program. Doar că, în condiţiile descrise mai sus, nu există nicio certitudine că aceasta va continua și pe viitor!</p>
    </article>
  </body>
</html>