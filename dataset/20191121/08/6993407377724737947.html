<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/demdebates-atlanta/30284113.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T08:45:41+00:00"/>
    <meta property="og:title" content="Імпічмент, марихуана, Путін: основне з нових дебатів демократів"/>
    <meta property="og:description" content="Джо Байден: «Трамп не хоче бачити мене своїм суперником. Він затримав військову допомогу Україні в той час, коли невинні люди на Донбасі вмирають від рук російських солдатів. І Володимир Путін теж не хоче бачити мене президентом США»"/>
  </head>
  <body>
    <article>
      <h1>Імпічмент, марихуана, Путін: основне з нових дебатів демократів</h1>
      <address><time datetime="2019-11-21T08:45:41+00:00">21 Nov 2019, 08:45</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>
        <b>Ввечері 20 листопада в Атланті відбулись нові дебати кандидатів у президенти від Демократичної партії. Між собою змагались 10 учасників, протягом дебатів зі сцени лунало багато жартів і гострих зауважень в бік одне одного. Коротко і по суті розповідаємо, про що говорили кандидати і що вони сказали про Україну.</b>
      </p>
      <p>Цього разу дебати відбувались через декілька годин після публічних слухань у Конгресі в справі імпічменту Дональда Трампа. Як і в попередні рази, дебати почали саме з цієї теми.</p>
      <p>Сенаторка <b>Елізабет Воррен</b>, одна з лідерок перегонів, натякнула, що Конгресу слід було оголосити процедуру імпічменту ще раніше: «Почитайте звіт Мюллера, там на 450 сторінках написано, що президент перешкоджав правосуддю. Але тоді Конгрес втратив можливість для дії, тож президент порушує закон знову».</p>
      <p>Також сенаторка розкритикувала посла США до ЄС Гордона Сондленда, який свідчив у Конгресі: «Як він взагалі став послом? У нього нема жодної кваліфікації, окрім його грошей. Це ще одне підтвердження корупції, яка існує у Вашингтоні».</p>
      <aside>Трамп не хоче бачити мене своїм суперником. Він затримав військову допомогу Україні в той час, коли невинні люди на Донбасі вмирають від рук російських солдатів. І Володимир Путін теж не хоче бачити мене президентом США<cite>Джо Байден</cite></aside>
      <p><b>Джо Байден</b> зі сцени згадав про війну на сході України: «Протягом цих розслідувань про імпічмент я вивчив для себе дві речі. Перша: Трамп не хоче бачити мене своїм суперником. Він затримав військову допомогу Україні в той час, коли невинні люди на Донбасі вмирають від російських солдатів. І друга річ: Володимир Путін теж не хоче бачити мене президентом США».</p>
      <p>Згодом у Байдена запитали, чи вважає він, що в разі відставки або програшу на виборах Дональда Трампа слід буде посадити у в’язницю. «Я не керуватиму Міністерством юстиції так, як робить це нинішній президент. Я не вказуватиму, проти кого має бути розслідування. Це повноваження генпрокурора, і він прийматиме незалежне рішення, чи здійснив президент злочин, перебуваючи на посаді. І генпрокурор США – не приватний юрист президента. Але я не думаю, що посадити Трампа за ґрати – це хороша ідея, адже нам треба поєднати народ. Розслідування про імпічмент – це одна річ. Розслідування вже після іпмічменту, якщо Трампа відправлять у відставку – це зовсім інше»,<i> – </i>відповів Байден.</p>
      <p>З ним погодився сенатор <b>Берні Сандерс</b>.</p>
      <p>Сенаторка <b>Камала Гарріс</b> з Каліфорнії була гострішою на язик:<i> «</i>Ми маємо злочинця в Білому домі. І він очолює злочинне угруповання, яке включає в себе віцепрезидента, держсекретаря і голову адміністрації президента».</p>
      <aside>Перше, що я б сказав Путіну: «Вибачте, що я переміг вашого хлопця. Або не вибачте»<cite>Ендрю Янг</cite></aside>
      <p>Після цього перейшли до обговорень внутрішніх питань: податків, охорони здоров’я, проблеми із цінами на житло. Згодом торкнулись і питань зовнішньої політики. Відповідаючи на запитання про Північну Корею, Джо Байден сказав: «Трамп дав Північній Кореї все, що вони хотіли, в тому числі легітимізацію через зустріч із бандитом Кім Чен Ином. Він обіймається з бандитами. Дивіться, що Путін робить у Європі. Він кинув всі зусилля, щоб розсварити НАТО і зміцнити себе».</p>
      <p>Ведуча запитала в кандидата в президенти і підприємця <b>Ендрю Янга</b>, що б він сказав у своєму першому дзвінку до Путіна в разі перемоги. «Перше, що я б сказав: «Вибачте, що я переміг вашого хлопця. Або не вибачте», – відповів Янг, чим викликав сміх у залі.</p>
      <p>Взагалі цього разу зі сцени лунало багато жартів. Сенаторка <b>Емі Клобучар</b> пожартувала, що зібрала 17 тисяч доларів на свою передвиборчу кампанію в своїх колишніх хлопців. Кандидат <b>Піт Бутиджедж</b> пообіцяв, що не літатиме на гелікоптері над своїми полями для гольфу і додав: «Я навіть не граю в гольф!». Сенатор <b>Корі Букер</b> наголосив, що має великий досвід, коли йдеться про темношкірих виборців: «Я був одним з них, починаючи з 18 років».</p>
      <aside>Минулого тижня Джо Байден сказав, що ми не маємо легалізувати марихуану. Вибачте, але я думаю, що треба було накуритися, щоб таке сказати<cite>Корі Букер</cite></aside>
      <p>Після цього сенатор Букер, що на минулих дебатах закликав кандидатів не «мочити» один одного, саркастично звернувся до Джо Байдена: «Минулого тижня Джо Байден сказав, що нам не слід легалізувати марихуану. Вибачте, але я думаю, що треба було накуритися, щоб таке сказати». Після того, як в залі вщух сміх, Букер продовжив: «В Конгресі є люди, які визнають, що вони курили марихуану. В той час як темношкірі діти за це сидять у тюрмах».</p>
      <p>Байден відповів: «Я вважаю, що марихуану слід декриміналізувати, крапка. Але водночас ми маємо дослідити, які є довгострокові наслідки від її вживання».</p>
      <p>Це не єдина словесна дискусія, яка виникла між кандидатами. Конгресвумен <b>Тулсі Габбард </b>звинуватила свого суперника Піта Бутиджеджа у тому, що він має намір розширити військову присутність США у світі. Далі між ними відбувся такий діалог:</p>
      <p>Габбард: «Ви казали, що США мають послати свою армію в Мексику для боротьби з картелями».</p>
      <p>Бутиджедж: «Не казав. Але ви зустрічались з Башаром аль-Асадом у Сирії. Я б не сів за стіл переговорів із таким вбивцею-диктатором, як він».</p>
      <p>Габбард: «Це означає, що у вас забракло б сміливості зробити це задля нашої нацбезпеки. Як це робив Кеннеді, коли бачився з Хрущовим. Як це робив Рузвельт, коли бачився зі Сталіним. Як Рейган, який бачився з Горбачовим…»</p>
      <p>Бутиджедж: «Як Трамп, який бачився з Кім Чен Ином».</p>
      <p>Серед інших тем, кандидати в президенти від демократів звернули також увагу на права жінок та афроамериканців, мігрантів у США та боротьбу зі змінами клімату. Наступні дебати демократів відбудуться вже наступного місяця.</p>
    </article>
  </body>
</html>