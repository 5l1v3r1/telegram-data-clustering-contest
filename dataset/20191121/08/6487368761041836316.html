<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/legjobb-krumplis-koretek/"/>
    <meta property="og:site_name" content="FEMINA"/>
    <meta property="article:published_time" content="2019-11-21T08:46:03+00:00"/>
    <meta property="og:title" content="8 fantasztikus krumplis köret: a Hasselback-krumplitól a rösztiig"/>
    <meta property="og:description" content="Ne csak sült krumplival vagy a hagyományos pürével dobd fel a főfogásokat! Ezekkel az izgalmas köretekkel garantált a siker."/>
  </head>
  <body>
    <article>
      <h1>8 fantasztikus krumplis köret: a Hasselback-krumplitól a rösztiig</h1>
      <h2>Ne csak sült krumplival vagy a hagyományos pürével dobd fel a főfogásokat! Ezekkel az izgalmas köretekkel garantált a siker.</h2>
      <address><time datetime="2019-11-21T08:46:03+00:00">21 Nov 2019, 08:46</time> by <a rel="author">Papp Cecília</a></address>
      <p>Hozd ki a maximumot az egyszerű krumpliból! Szinte biztos, hogy mindenki szereti a belőle készülő ételeket. Bár nem a legegészségesebb zöldség, ha nem tocsog az olajban, bátran engedhetsz a csábításnak. Arról nem beszélve, hogy még mindig a legolcsóbb alapanyagok közé tartozik, és sokféle izgalmas változatban elkészítheted. </p>
      <p>A krumpli kiváló sütve, főzve, pürésítve, de néha elég, ha csak a formáján változtatsz egy kicsit. Mondjuk bevagdosod, megtöltöd, esetleg rácsozod, nagyobb szeletekben sütöd meg. Feldobhatod fokhagymával, zöldfűszerekkel, sajttal és a legkülönbözőbb szószokkal. Sült, rántott, szaftos húsok mellé is kiváló. Összegyűjtöttük a legfinomabb recepteket, ezekben nem fogsz csalódni. </p>
      <figure>
        <img src="https://kep.index.hu/1/0/3042/30422/304224/30422481_077c2095ab175f322b3fcf808ca08719_x.jpg"/>
        <figcaption>Ha igazán elegáns, különleges sült krumplira vágysz, <a href="http://femina.hu/recept/sajtos-tejfolos-harmonikakrumpli">készítsd el Hasselback módon</a>. Annyira egyszerű, csak be kell vagdosni harmonikaszerűen az egész krumplit, és mehet is a sütőbe. Érdemes fűszerekkel, tejföllel, sajttal, esetleg baconnel tovább fokozni az élvezetet.</figcaption>
      </figure>
      <figure>
        <img src="https://kep.index.hu/1/0/3042/30422/304225/30422577_c0ef66d6e0a02469c4ce23027cdef173_x.jpg"/>
        <figcaption>Nem kell mirelitet vásárolni, otthon is készíthetsz <a href="http://femina.hu/recept/steakburgonya-martogatossal">tökéletes steakburgonyát</a>. A sült krumplival szemben az az előnye, hogy mivel tepsiben készül, nem szívja magát tele olajjal. A fűszerezés nagyon változatos lehet. Kínálj hozzá mártogatóst is!</figcaption>
      </figure>
      <figure>
        <img src="https://kep.cdn.indexvas.hu/1/0/3042/30422/304227/30422745_ddde42575fa2d65fa163da07e0c248f3_wm.jpg"/>
        <figcaption>Az csak jó lehet, ha sok hagymát is pakolsz a krumplira. <a href="http://femina.hu/recept/hagymaval-sult-krumpli">A lyoni specialitás olaj helyett vajon</a>, serpenyőben sül. A kicsit édeskés, karamellizált hagymától még élvezetesebb lesz a krumpli.</figcaption>
      </figure>
      <figure>
        <img src="https://kep.index.hu/1/0/3042/30422/304228/30422813_16f1e7f2d795c8c95bf25401228b5d63_x.jpg"/>
        <figcaption><a href="http://femina.hu/recept/hejaban-sult-tort-krumpli">Az egyszerre sült és tört krumpli</a> nagyon csábító külsejű, és az íze is csodás. Főleg baconnel turbózva. Előbb főzd héjában félpuhára, majd kicsit megtörve tedd a sütőbe. Rántott és sült húsok mellé remek választás.</figcaption>
      </figure>
      <figure>
        <img src="https://kep.cdn.indexvas.hu/1/0/3042/30423/304230/30423065_8c3092e29286d43ea05410f3aa113000_wm.jpg"/>
        <figcaption>A krumplipüré nagy kedvenc, ám néha már unalmas. Épp ezért dobd fel egy kicsit! Jól mennek hozzá a zöldfűszerek, a sajtok, sőt a fokhagyma is. <a href="http://femina.hu/recept/fokhagymas-krumplipure">A görögök még olívaolajjal is</a> meglocsolják.</figcaption>
      </figure>
      <figure>
        <img src="https://kep.cdn.indexvas.hu/1/0/3042/30422/304228/30422833_d2f853adb1f4577aa2e4d81d594cf0a1_wm.jpg"/>
        <figcaption>Akár maradék <a href="http://femina.hu/recept/krokett">krumplipüré újrahasznosítására is tökéletes a krokett</a>. Csak formálj belőle kisebb rudakat, bundázd, és süsd ki. Leginkább a szaftos húsok mellé tálald a kívül ropogós, belül puha falatokat.</figcaption>
      </figure>
      <figure>
        <img src="https://kep.index.hu/1/0/3042/30422/304225/30422547_4f3091337ea3017fd6b26321556f974a_x.jpg"/>
        <figcaption><a href="http://femina.hu/recept/fokhagymas-roszti">A ropogós, ízletes röszti</a> a legtöbb főfogás mellé illik. Vannak, akik főtt, mások nyers krumpliból készítik. A formája sokféle lehet, a háromszögektől a kisebb palacsintákig. Fokhagymával, szalonnával igazán extrává teheted.</figcaption>
      </figure>
      <figure>
        <img src="https://kep.cdn.indexvas.hu/1/0/3042/30422/304226/30422639_0c497e84c2cd2e8d4cf1b97733eba64e_wm.jpg"/>
        <figcaption>A krumplit más zöldségekkel együtt is megsütheted. <a href="http://femina.hu/recept/zelleres-tepsis-krumplis">A zellerrel remek párost alkot</a>. A krémesen lágy, sajtos mártástól válik igazán ínyenccé. Fontos, hogy ne vágd túl vastagra a krumplit, mert akkor nehezen sül át.</figcaption>
      </figure>
    </article>
  </body>
</html>