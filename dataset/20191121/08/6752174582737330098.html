<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-egyedul-a-nemzeti-intezmenyek-kepesek-megvedeni-a-kozossegeket-a-globalizacio-karos-hatasaitol/"/>
    <meta property="og:site_name" content="lokál"/>
    <meta property="article:published_time" content="2019-11-21T08:33:12+00:00"/>
    <meta property="og:title" content="Egyedül a nemzeti intézmények képesek megvédeni a közösségeket a globalizáció káros hatásaitól"/>
    <meta property="og:description" content="Egyedül a nemzeti intézmények képesek arra, hogy megvédjenek egy közösséget a globalizáció káros hatásaitól - hangoztatta a Miniszterelnökség parlamenti államtitkára szerdán Budapesten, a Nemzeti Közszolgálati Egyetemen (NKE) rendezett pódiumbeszélgetésen."/>
  </head>
  <body>
    <article>
      <h1>Egyedül a nemzeti intézmények képesek megvédeni a közösségeket a globalizáció káros hatásaitól</h1>
      <address><time datetime="2019-11-21T08:33:12+00:00">21 Nov 2019, 08:33</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/04/orban-balazs_7183_MK-1280x853.jpg"/>
      </figure>
      <p>
        <b>Egyedül a nemzeti intézmények képesek arra, hogy megvédjenek egy közösséget a globalizáció káros hatásaitól – hangoztatta a Miniszterelnökség parlamenti államtitkára szerdán Budapesten, a Nemzeti Közszolgálati Egyetemen (NKE) rendezett pódiumbeszélgetésen.</b>
      </p>
      <p>Orbán Balázs a Humanitárius kötelesség – biztonsági kockázat? című, a társadalmi integráció németországi helyzetéről és európai lehetőségeiről szóló rendezvényen úgy fogalmazott: “ha jól mennek a dolgaink, képesek vagyunk a globalizációból eredő előnyöket a magunk javára fordítani, probléma akkor van, ha +elromlik az idő+”.</p>
      <p>Utóbbira példaként a 2008-2009-es gazdasági világválságot és a migrációs válságot említette. Ezekkel szemben csak a nemzeti intézmények, a nemzeti kormányok és a nemzetállamok képesek megvédeni egy adott közösséget – jelentette ki.</p>
      <p>A korábban a Migrációkutató Intézet vezetőjeként dolgozó politikus a migráció kibocsátó országaiban szerzett tapasztalatait is felidézve arról beszélt, hogy a kulturális, gazdasági és politikai szempontból rendkívül eltérő térségekben egyvalami közös: az instabilitás, ami miatt ezeknek a területeknek a népességmegtartó ereje csökken, ezzel párhuzamosan pedig népességrobbanást is kénytelenek elszenvedni.</p>
      <p>Az ott élő emberek kényszer hatására el fogják hagyni az otthonukat – mondta, hozzátéve: ez nem néhány millió vagy tízmillió, hanem több száz millió embert jelent. Hangsúlyozta: ennyi embert “nem ésszerű” befogadni Európába, mert ennek többi között destabilizálódás a következménye.</p>
      <p>Orbán Balázs a migráció kezelésében minden uniós ország közös érdekének nevezte, hogy helyben segítsenek és határozottan lépjenek fel az illegális migráció ellen.</p>
      <p>Balog Zoltán református lelkész, az emberi erőforrások volt minisztere a migrációval kapcsolatos morális vita egyik alaptévedésének nevezte az “érzületika” és a “felelősségetika” összekeverését.</p>
      <p>Úgy fogalmazott: “A migránsok Isten teremtményei, vagyis felebarátaink, a migráció pedig egy olyan rossz folyamat, amely tönkre fogja tenni egész Európát.”</p>
      <p>Arról is beszélt, hogy Magyarország Németország nélkül nem fogja tudni megoldani a migrációs válságot.</p>
      <p>Azt mondta: a migrációval kapcsolatban a kormány arra “a politikai, történelmi és erkölcsi döntésre” jutott, hogy Magyarország állampolgárainak érdeke a társadalom “viszonylagos homogenitásának” megőrzése. Emlékeztetett arra, hogy Magyarország az 1990-t megelőző 500 évben csupán 50 évig volt független, ezért a külső hatásokkal szembeni ellenállás sokkal erősebben fejlődött, mint egy nagyobb országban.</p>
      <p>Balog Zoltán kitért arra is, hogy fontos az európai identitás megerősítése és a szellemi, lelki és kulturális megújulás.</p>
      <p>A Prőhle Gergely, az NKE Stratégiai Tanulmányok Intézetének igazgatója, korábbi berlini nagykövet által vezetett pódiumbeszélgetés előtt Hans-Georg Maassen, a német szövetségi alkotmányvédelmi hivatal korábbi elnöke tartott csaknem egyórás előadást, több aspektusból ismertetve a menekültügy történetét, jogi szabályozásának változásait és kihívásait, valamint az integráció nehézségeit.</p>
      <p>A többi között szólt arról, hogy a migrációs válság szakadást okozott az EU-n belül az északi és déli országok, valamint a visegrádi államok (Szlovákia, Csehország, Lengyelország és Magyarország) és a többi tagállam között. Számokkal is alátámasztva érzékeltette a németországi iszlamista szélsőségesek jelentette kockázatot, valamint aggodalomra okot adónak nevezte a jobboldali szélsőségesek megerősödését, valamint a német lakosság egy részének radikalizálódását és az állam iránti bizalmának csökkenését.</p>
      <p>Hans-Georg Maassen a közbiztonságról is beszélt, azt mondta, hogy a tavaly Németországban elkövetett emberölések 43 százalékát külföldiek követték el, és hasonló az arány a szexuális bűncselekmények esetében is.</p>
      <p>Úgy vélekedett, hogy a közép-európai országok határvédelmének jelentősebb szerepe volt a nyugat-balkáni migráció csökkenésében, mint az EU-török megállapodásnak. Hans-Georg Maassen azt is hangsúlyozta, hogy a migrációval kapcsolatban nem “vágyalmokat kergető”, hanem a realitásokat figyelembe vevő politikára van szükség.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-penzugyi-biztonsag-lesz-az-idei-tanevben-a-penz7-kiemelt-temaja/">A pénzügyi biztonság lesz az idei tanévben a Pénz7 kiemelt témája</a>
        </li>
        <li>
          <a href="https://www.lokal.hu/2019-11-moodys-robusztus-novekedes-varhato-a-magyar-gazdasagban/">Robusztus növekedés várható a magyar gazdaságban</a>
        </li>
        <li>
          <a href="https://www.lokal.hu/2019-11-160-millio-dollaros-programot-inditanak-magyar-cegeknek/">160 millió dolláros programot indítanak magyar cégeknek</a>
        </li>
        <li>
          <a href="https://www.lokal.hu/2019-11-magyarorszag-fejlodik-a-leggyorsabban-az-unioban/">Magyarország fejlődik a leggyorsabban az unióban</a>
        </li>
        <li>
          <a href="https://www.lokal.hu/2019-11-folytatodnak-a-gazdasagosztonzo-adointezkedesek/">Folytatódnak a gazdaságösztönző adóintézkedések</a>
        </li>
      </ul>
    </article>
  </body>
</html>