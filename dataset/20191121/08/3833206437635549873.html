<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Maket-na-Vitruvianskiya-chovek-ni-napomnya-che-zatuvame-v-otpaduci-915619"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T08:28:00+00:00"/>
    <meta property="og:title" content="Макет на Витрувианския човек ни напомня, че затъваме в отпадъци"/>
    <meta property="og:description" content="Утре в Пловдив на ъгъла на ул. Гладстон и ул. Иван Андонов ще бъде поставена арт-инсталация, пълна с..."/>
  </head>
  <body>
    <article>
      <h1>Макет на Витрувианския човек ни напомня, че затъваме в отпадъци</h1>
      <address>
        <time datetime="2019-11-21T08:28:00+00:00">21 Nov 2019, 08:28</time>
      </address>
      <p>Утре в Пловдив на ъгъла на ул. Гладстон и ул. Иван Андонов ще бъде поставена арт-инсталация, пълна с битови отпадъци. Копието на Витрувианския човек на Леонардо да Винчи, високо почти три метра, днес беше напълнено с опаковки и ежедневни отпадъци от ученици от Националната художествена гимназия в Пловдив и доброволци от Еразъм+. Пърформансът по повод Европейската седмица за намаляване на отпадъците премина под мотото "Човек #БезОтпадъци“ и отправя апел, че вместо да затъваме в отпадъци можем да опитаме да бъдем отговорни и да живеем на чисто.  </p>
      <p>Автор на провокативната инсталация е пловдивският художник и общественик Жорж Трак, който отправя тревожно послание за прекъснатата хармонична връзка между човека и природата, и между духовния и физическия ни свят.</p>
      <p>"500 години след смъртта на Леонардо да Винчи търсеният от него идеал чрез фигурата на Витрувианския човек е компрометиран с нашето безотговорно отношение към физическия свят, който обитаваме, и скъсаната връзка с природната хармония.“ – коментира Жорж Трак по време на пърформанса.</p>
      <p>Композицията Човек #БезОтпадъци е обемна фигура - реплика на Витрувианския човек и е създадена от метал. Инсталацията е снабдена със светлини, така че да се вижда дори и нощем. Тя ще остане на място до 31 януари 2020г., за да напомня да бъдем отговорни в поведението си като консуматори и граждани.</p>
      <p>Според активистите от "АЗ, ТИ, ПЛОВДИВ“, партньори в организирането на тази арт-провокация, темата за отговорното ни потребителско поведение е особено важна покрай Коледните и Новогодишните празници.</p>
      <p>"Времето около празниците е свързано и с неразумни покупки, масово замърсяване и безотговорно изхвърляне на отпадъци. Хиляди опаковки от подаръци ще се озоват на улицата или в общите контейнери, вместо да бъдат рециклирани. Време е да осъзнаем, че като граждани всички ние носим отговорност към средата, в която живеем.“ – каза Ласка Ненова от сдружение БГ Бъди активен, инициатор на платформата за чиста градска среда "АЗ, ТИ, ПЛОВДИВ!“.</p>
      <p> Човек #БезОтпадъци кореспондира и с друго събитие, което ще се проведе в близост - форумът Град #БезОтпадъци  на  29 ноември в Дом на културата “Борис Христов". Основна тема на форума е възможността за по-добро сътрудничество между граждани, общини и бизнес за създаването на устойчиви, чисти и удобни за хората градове. Български и чуждестранни експерти от граждански и доброволчески организации, местна администрация и представители на компании ще споделят успешни практики за партньорства за подобряване на качеството на живот в градовете. </p>
      <p>"АЗ, ТИ, ПЛОВДИВ!“ е инициатива на пловдивското сдружение БГ Бъди активен и обединява усилията на доброволци, граждани, артисти, компании и институции, за промяна в отношението на хората в Пловдив към отпадъците, и за създаване на чиста и приветлива градска среда. От началото на годината тя подпомогна разделното събиране на опаковките от храна и напитки над 20 мащабни събития в града, създаде насоки за организиране на чисто събитие и проведе редица акции и арт-провокации, за да привлече вниманието на пловдивчани към темата за чистотата в града. Платформата е подкрепена от Фондация Кока-Кола и работи в партньорство с Община Пловдив и ЕКОПАК България. Дейностите са асоциирани с програмата на Пловдив – Европейска столица на културата 2019.</p>
    </article>
  </body>
</html>