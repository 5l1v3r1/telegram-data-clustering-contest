<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/galatasaray/2019/11/21/galatasaray-seriyi-surdurmek-istiyor"/>
    <meta property="og:site_name" content="FotoMaç"/>
    <meta property="article:published_time" content="2019-11-21T08:15:05+00:00"/>
    <meta property="og:title" content="Galatasaray seriyi sürdürmek istiyor"/>
    <meta property="og:description" content="Galatasaray, Süper Lig'in 12. haftasında yarın sahasında Medipol Başakşehir ile karşılaşacak. Türk Telekom Stadı'nda oynanacak maç saat 20.30'da başlayacak. Karşılaşmayı hakem Yaşar Kemal Uğurlu yönetecek."/>
  </head>
  <body>
    <article>
      <h1><u><a href="https://www.fotomac.com.tr/haberleri/galatasaray?id=7ee000f1-c426-40df-a1b1-da9cd165c102">Galatasaray</a></u> seriyi sürdürmek istiyor</h1>
      <h2><u><a href="https://www.fotomac.com.tr/haberleri/galatasaray?id=7ee000f1-c426-40df-a1b1-da9cd165c102">Galatasaray</a></u>, <u><a href="https://www.fotomac.com.tr/haberleri/super-lig?id=9198d716-c5e4-4b0f-84d7-c7955c662dd8">Süper Lig</a></u>'in 12. haftasında yarın sahasında <u><a href="https://www.fotomac.com.tr/haberleri/medipol-basaksehir?id=b36488f3-fb07-4392-9cc7-2894df244015">Medipol Başakşehir</a></u> ile karşılaşacak. <u><a href="https://www.fotomac.com.tr/haberleri/turk-telekom?id=823fd4db-1343-4cc1-9ea1-5be656b7e605">Türk Telekom</a></u> Stadı'nda oynanacak maç saat 20.30'da başlayacak. Karşılaşmayı hakem <u><a href="https://www.fotomac.com.tr/haberleri/yasar-kemal-ugurlu?id=3156797e-8812-4030-8fe3-e38e13094ae4">Yaşar Kemal Uğurlu</a></u> yönetecek.</h2>
      <address>
        <time datetime="2019-11-21T08:15:05+00:00">21 Nov 2019, 08:15</time>
      </address>
      <p>Sezona istediği gibi başlayamayan sarı-kırmızılı futbol takımı, geride kalan 11 maçta 5 galibiyet, 4 beraberlik ve 2 yenilgi yaşadı. 19 puan toplayan <u><a href="https://www.fotomac.com.tr/haberleri/galatasaray?id=7ee000f1-c426-40df-a1b1-da9cd165c102">Galatasaray</a></u>, haftaya lider Demir Grup Sivasspor'un 2 puan gerisinde averajla 6. sırada girdi.</p>
      <p>Galatasaray ile aynı performansı sergileyen turuncu-lacivertli takım da 12. hafta öncesinde averajla 5. sırada yer buldu.</p>
      <p><b>SON 2 MAÇTA NEFES ALDI</b><br/>Galatasaray, <u><a href="https://www.fotomac.com.tr/haberleri/super-lig?id=9198d716-c5e4-4b0f-84d7-c7955c662dd8">Süper Lig</a></u>'de son 2 haftada elde ettiği galibiyetlerle girdiği olumsuz havayı dağıttı.</p>
      <p><u><a href="https://www.fotomac.com.tr/haberleri/uefa?id=fc10adcd-3263-4cd6-ab10-429757eaaf86">UEFA</a></u> <u><a href="https://www.fotomac.com.tr/haberleri/sampiyonlar-ligi?id=ce99cabc-8f9a-45b7-abfc-96448ac3a609">Şampiyonlar Ligi</a></u>'nde 4 maçta 1 puan toplayabilen sarı-kırmızılı ekip, kötü başladığı Süper Lig'de ise son 2 haftayı 6 puanla kapattı.</p>
      <p>Ligin 9. haftasında deplasmanda Beşiktaş'a 1-0 yenilen Galatasaray, 10. haftada sahasında <u><a href="https://www.fotomac.com.tr/haberleri/caykur-rizespor?id=277aa26f-70d3-4a76-a04a-294d6c0f6af7">Çaykur Rizespor</a></u>'u, 11. haftada ise deplasmanda Gaziantep Futbol Kulübü'nü 2-0'lık skorlarla yenerek zirve yarışına ortak oldu.</p>
      <p><b>İÇ SAHADA BİLEĞİ BÜKÜLMÜYOR</b><br/>Galatasaray, Süper Lig'de sahasında çıktığı son 41 lig maçında mağlup olmadı.</p>
      <p>Ligde <u><a href="https://www.fotomac.com.tr/haberleri/turk-telekom?id=823fd4db-1343-4cc1-9ea1-5be656b7e605">Türk Telekom</a></u> Stadı'nda son yenilgisini 2016-2017 sezonunun 30. haftasında, 6 Mayıs 2017'de 3-1'lik skorla Kasımpaşa karşısında yaşayan sarı-kırmızılı ekip, sonrasında çıktığı 41 müsabakada da yenilgi yüzü görmedi.</p>
      <p>Galatasaray, söz konusu süreçte 34 galibiyet, 7 beraberlik yaşadı.</p>
      <related>
        <a href="https://www.fotomac.com.tr/galeri/galatasaray/galatasarayda-belhanda-krizi-yonetime-olay-cevap"/>
      </related>
      <p>Sarı-kırmızılı takımda uzun süreli aşil tendonundan sakatlığı bulunan ve İspanya'da tedavi gören <u><a href="https://www.fotomac.com.tr/haberleri/radamel-falcao?id=20882d27-9d39-4bef-9821-e0ab234486ac">Radamel Falcao</a></u> bir süre daha formasından uzak kalacak.</p>
      <p>Milli takımlarından sakat dönen <u><a href="https://www.fotomac.com.tr/haberleri/fernando-muslera?id=3abd8a7e-9914-4d53-a028-8f162b510deb">Fernando Muslera</a></u>, <u><a href="https://www.fotomac.com.tr/haberleri/ryan-babel?id=3f254ab9-9ec6-4ef6-a53f-f48a1f5edb3d">Ryan Babel</a></u> ve Christian Luyindama'nın durumları belirsizliğini koruyor.</p>
      <p>Şener Özbayraklı, Younes <u><a href="https://www.fotomac.com.tr/haberleri/belhanda?id=4daef53f-db22-4007-9372-4d95f557d56c">Belhanda</a></u> ve Florin Andone'nin de sakatlıkları sürüyor.</p>
      <p>Galatasaray'da <u><a href="https://www.fotomac.com.tr/haberleri/medipol-basaksehir?id=b36488f3-fb07-4392-9cc7-2894df244015">Medipol Başakşehir</a></u> mücadelesi öncesi tek iyi haber Mario Lemina'dan geldi. Milli takımından sağ diz iç yan bağındaki zorlanma şikayetiyle dönen Gabonlu futbolcu, Medipol Başakşehir'e karşı forma giyebilecek.</p>
      <p><b>KRİTİK CLUB BRUGGE MAÇI ÖNCESİ MORAL ARIYOR</b><br/>Galatasaray, taraftarının önünde güçlü rakibi Medipol Başakşehir'i yenerek UEFA Şampiyonlar Ligi'nde Belçika temsilcisi <u><a href="https://www.fotomac.com.tr/haberleri/club-brugge?id=32d91327-541f-4e22-9362-ebc8b6400b9b">Club Brugge</a></u> ile yapacağı maça moralli çıkmak istiyor.</p>
      <p>UEFA Şampiyonlar Ligi'nde Club Brugge'ün yanı sıra Fransa'nın Paris Saint-Germain ve İspanya'nın Real Madrid takımlarıyla A Grubu'nda yer alan sarı-kırmızılılar, 4. hafta maçlarının ardından gruptan çıkma şansını kaybetti.</p>
      <p>Sarı-kırmızılı ekip, 26 Kasım Salı günü İstanbul'da ağırlayacağı Club Brugge'ü mağlup ederek UEFA Avrupa Ligi ümitlerini sürdürmeye çalışacak.</p>
      <p><b>BELHANDA VE BABEL CEZA SINIRINDA</b><br/>Galatasaray'da Younes Belhanda ile Ryan Babel, <u><a href="https://www.fotomac.com.tr/haberleri/sari-kart?id=8a75226e-b8d7-4223-8548-c91f331b9541">sarı kart</a></u> ceza sınırında bulunuyor.</p>
      <p>Bu sezon Galatasaray'ın tüm lig maçlarında forma giyen Hollandalı hücum oyuncusu Babel ile ligde 7 karşılaşmaya çıkan Faslı Belhanda, gördükleri üçer sarı kartla ceza sınırına geldi.</p>
      <p>Sakatlıkları bulunan iki futbolcunun da Medipol Başahşehir maçında forma giymesi beklenmiyor. Durumları maç saatinde netleşecek futbolcular, kadroda yer almaları ve sarı kart görmeleri halinde 13. haftadaki Trabzonspor müsabakasında forma giyemeyecek.</p>
      <related>
        <a href="https://www.fotomac.com.tr/galeri/galatasaray/galatasarayda-belhanda-krizi-yonetime-olay-cevap"/>
      </related>
    </article>
  </body>
</html>