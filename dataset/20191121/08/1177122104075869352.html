<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/klaus-iohannis-se-bucura-pentru-alegerea-lui-donald-tusk-in-functia-de-presedinte-al-ppe-un-semn-vizibil-ca-falia-est-vest-dispare-148750.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T08:39:00+00:00"/>
    <meta property="og:title" content="Klaus Iohannis se bucură pentru alegerea lui Donald Tusk în funcţia de preşedinte al PPE: Un semn vizibil că falia Est-Vest dispare"/>
    <meta property="og:description" content="Preşedintele Klaus Iohannis a participat, miercuri, la summitul PPE care a avut loc la Zagreb. În cadrul întâlnirii şefilor de stat şi guvern din PPE, a fost ales şi noul preşedinte al formaţiunii europene. Donald Tusk a devenit primul est-european care conduce un partid european."/>
  </head>
  <body>
    <article>
      <h1>Klaus Iohannis se bucură pentru alegerea lui Donald Tusk în funcţia de preşedinte al PPE: Un semn vizibil că falia Est-Vest dispare</h1>
      <address>
        <time datetime="2019-11-21T08:39:00+00:00">21 Nov 2019, 08:39</time>
      </address>
      <p>
        <b>Preşedintele Klaus Iohannis a participat, miercuri, la summitul PPE care a avut loc la Zagreb. În cadrul întâlnirii şefilor de stat şi guvern din PPE, a fost ales şi noul preşedinte al formaţiunii europene. Donald Tusk a devenit primul est-european care conduce un partid european.</b>
      </p>
      <p>„Este o premieră şi e o premieră frumoasă. Îl cunosc bine pe domnul Donald Tusk şi sunt foarte bucuros că a fost ales cu o majoritate covârşitoare.</p>
      <p>Arată o deschidere semnificativă către membrii noi în UE, lucru care ne bucură şi e un semn vizibil, un semn evident că falia Est-Vest dispare tot mai mult şi asta este ce ne dorim şi noi pentru România şi pentru români: Să ajungem şi la un nivel de trai şi la o societate de maturitatea vechilor state ale Uniunii Europene”, a declarat preşedintele României după summitul PPE de la Zagreb.</p>
      <p>Polonezul Donald Tusk, în vârstă de 62 de ani, a devenit miercuri primul est-european ales, în cadrul Congresului Partidului Popular European (PPE) de la Zagreb, să conducă familia popularilor din Uniunea Europeană, relatează Agerpres.</p>
    </article>
  </body>
</html>