<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/svietimas/numatoma-tiekti-nemokama-maitinima-priesmokyklinukams-ir-pirmokams/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T08:23:02+00:00"/>
    <meta property="og:title" content="Numatoma tiekti nemokamą maitinimą priešmokyklinukams ir pirmokams"/>
    <meta property="og:description" content="Nuo 2020 metų pradžios planuojama pradėti tiekti nemokamus pietus priešmokyklinukams savivaldybių pasirinktose bendrojo ugdymo mokyklose, o nuo kitų metų rugsėjo mėn. nemokamus pietus ketinama pasiūlyti visiems Lietuvos priešmokyklinukams ir pirmokams. Socialinės paramos mokiniams įstatymo pakeitimo projektu numatoma, kad pirmajame etape nuo sausio iki rugpjūčio mėn. pietūs priešmokyklinukams būtų patiekiami švediško..."/>
  </head>
  <body>
    <article>
      <h1>Numatoma tiekti nemokamą maitinimą priešmokyklinukams ir pirmokams</h1>
      <address><time datetime="2019-11-21T08:23:02+00:00">21 Nov 2019, 08:23</time> by <a rel="author">Made in Vilnius</a></address>
      <p>Nuo 2020 metų pradžios planuojama pradėti tiekti nemokamus pietus priešmokyklinukams savivaldybių pasirinktose bendrojo ugdymo mokyklose, o nuo kitų metų rugsėjo mėn. nemokamus pietus ketinama pasiūlyti visiems Lietuvos priešmokyklinukams ir pirmokams.</p>
      <p>Socialinės paramos mokiniams įstatymo pakeitimo projektu numatoma, kad pirmajame etape nuo sausio iki rugpjūčio mėn. pietūs priešmokyklinukams būtų patiekiami švediško stalo principu. Kaip anksčiau yra minėjęs socialinės apsaugos ir darbo ministras Linas Kukuraitis, sprendimą dalyvauti šiame etape jau yra išreiškusios 49 savivaldybės ir 251 mokykla (apie 4,5 tūkst. mokinių).</p>
      <p>Jeigu Seimas pritartų siūlymui nuo 2020 m. nemokamai maitinti priešmokyklinukus ir pirmokus, nemokamus pietus papildomai gautų 49,6 tūkst. mokinių. Tokiu būdu būtų užtikrinta sveikesnė mityba didesniam vaikų skaičiui, mažinama socialinė atskirtis ir jauniausių mokinių diferenciacija, sudarytos palankesnės sąlygos tėvams derinti darbą su įsipareigojimais šeimai.</p>
      <p>Šiuo metu nemokamas maitinimas užtikrinamas tik vaikams iš nepasiturinčių šeimų, jeigu šeimos pajamos vienam asmeniui per mėnesį neviršija 183 eurų, neįskaičiuojant vaiko pinigų ir dalies darbo užmokesčio. Kitąmet pajamų riba, nuo kurios priklausys nemokamas maitinimas, pakils iki 187,5 eurų.</p>
      <p>Preliminariais skaičiavimais 2020 metais priešmokyklinukų ir pirmokų nemokamiems pietums papildomai reikės apie 8,6 mln. eurų, vėliau kasmet papildomai reikės apie 17,4 mln. eurų.</p>
      <p>Visuotinio nemokamo maitinimo teikimas etapais leistų visoms savivaldybėms tinkamai pasirengti visų pradinukų nemokamo maitinimo įteisinimui ateityje.</p>
      <p>Po svarstymo dėl šių Socialinės paramos mokiniams įstatymo pataisų (projektas Nr. <a href="http://www3.lrs.lt/pls/inter/dokpaieska.rezult_l?p_nr=XIIIP-4023*&amp;p_nuo=&amp;p_iki=&amp;p_org=&amp;p_drus=&amp;p_kalb_id=1&amp;p_title=&amp;p_text=&amp;p_pub=&amp;p_met=&amp;p_lnr=&amp;p_denr=&amp;p_es=0&amp;p_tid=&amp;p_tkid=&amp;p_t=0&amp;p_tr1=2&amp;p_tr2=2&amp;p_gal=&amp;p_rus=1">XIIIP-4023</a>(2) Seimas sutarė bendru sutarimu. Tam, kad naujos nuostatos būtų priimtos, Seimas turės balsuoti dar kartą.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/svietimas/sostines-vaikai-bus-itraukti-i-viesaji-miesto-kurima/"/>
        <a href="https://madeinvilnius.lt/naujienos/svietimas/skelbiamas-mokyklos-kuriai-bus-perduota-2019-m-gedimino-pilies-boksto-valstybine-veliava-atranka/"/>
        <a href="https://madeinvilnius.lt/naujienos/svietimas/bbc-pristate-dokumentini-filma-apie-mykolo-romerio-universiteta/"/>
        <a href="https://madeinvilnius.lt/naujienos/svietimas/vilniuje-duris-atvere-dyslexia-centras/"/>
        <a href="https://madeinvilnius.lt/naujienos/svietimas/vilniaus-mokslininkai-prisidejo-prie-naujo-paveldimo-kruties-vezio-geno-atradimo/"/>
        <a href="https://madeinvilnius.lt/naujienos/svietimas/vgtu-studente-prisideda-prie-nasa-kuriamo-jutiklio-nustatysiancio-zmogaus-hidratacijos-lygi/"/>
      </related>
    </article>
  </body>
</html>