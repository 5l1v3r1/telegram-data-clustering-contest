<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/turnu-severin/administratia-parcului-natural-portile-fier-pastreaza-ti-calmul-condu-grija-1_5dd646d85163ec42713f7f3a/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T08:14:15+00:00"/>
    <meta property="og:title" content="Administraţia Parcului Natural Porţile de Fier: Păstrează-ţi calmul şi condu cu grijă"/>
    <meta property="og:description" content="Administraţia Parcului Natural Porţile de Fier îi îndeamnă pe conducătorii auto să circule cu prudenţă pe DN57 pentru evitarea unor posibile accidente."/>
  </head>
  <body>
    <article>
      <h1>Administraţia Parcului Natural Porţile de Fier: Păstrează-ţi calmul şi condu cu grijă</h1>
      <address><time datetime="2019-11-21T08:14:15+00:00">21 Nov 2019, 08:14</time> by <a rel="author">Alexandra Georgescu</a></address>
      <h4>Administraţia Parcului Natural Porţile de Fier îi îndeamnă pe conducătorii auto să circule cu prudenţă pe DN57 pentru evitarea unor posibile accidente.</h4>
      <p>În cele mai multe cazuri, reptilele sunt cele care mor strivite de roţile autoturismelor, dar pot ieşi în stradă şi alte vieţuitoare din parc.</p>
      <p>”În ultimele zile a fost foarte mult discutată situaţia ursului lovit de maşină. Accidente se întâmplă, uneori este de preferat să fie coliziune, decât evitare (pentru siguranţa pasagerilor). Problema intervine atunci când aceste accidente se produc intenţionat, aşa cum se întâmplă de cele mai multe ori în cazul reptilelor. DN57 este un drum cu asfalt bun, nu foarte intens circulat, iar pe unele porţiuni de drum, şoferii apasă mai tare acceleraţia, fapt ce face aproape imposibil uneori evitarea unor astfel de accidente”, se arată pe pagina oficială de Facebook a Parcului Natural Porţile de Fier.</p>
      <p>Pădurile din Parcul Natural Porţile de Fier asigură un habitat sănătos pentru numeroase specii de mamifere, păsări, reptile, amfibieni şi nevertebrate.</p>
      <p>Romsilva - Parcul Natural Porţile de Fier, unul dintre cele 22 de parcuri naţionale şi naturale administrate de Regia Naţională a #Pădurilor - #Romsilva, este situat în sud-vestul României, în judeţele Caraş Severin şi Mehedinţi, şi este unul dintre cele mai spectaculoase parcuri din punct de vedere al biodiversităţii, al diversităţii geologice, dar şi al vestigiilor istorice.</p>
      <p>Parcul are o suprafaţă totală de 115.656 de hectare, din care peste 75 de mii de hectare sunt păduri.</p>
      <p>Pe raza Parcului Natural Porţile de Fier sunt amenajate 15 trasee turistice.</p>
      <hr/>
    </article>
  </body>
</html>