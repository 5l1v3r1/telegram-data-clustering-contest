<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000111872"/>
    <meta property="og:site_name" content="MGR Online"/>
    <meta property="article:published_time" content="2019-11-21T08:58:00+00:00"/>
    <meta property="og:title" content="น้ำใจคนไทยไม่ทอดทิ้งกัน สาวใจดีทำอาหารแจกเจ้าหน้าที่ดับไฟป่าออสเตรเลีย"/>
    <meta property="og:description" content="แห่ชื่นชม คนไทยในออสเตรเลีย ร่วมกันทำอาหารไทยและของหวาน แจกเจ้าหน้าที่ดับเพลิง เป็นน้ำใจช่วยเจ้าหน้าที่หลังออสเตรเลียเผชิญวิกฤตไฟไหม้ป่าอย่างต่อเนื่อง"/>
  </head>
  <body>
    <article>
      <h1>น้ำใจคนไทยไม่ทอดทิ้งกัน สาวใจดีทำอาหารแจกเจ้าหน้าที่ดับไฟป่าออสเตรเลีย</h1>
      <address><time datetime="2019-11-21T08:58:00+00:00">21 Nov 2019, 08:58</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011574701.JPEG"/>
      </figure>
      <p><b>แห่ชื่นชม คนไทยในออสเตรเลีย ร่วมกันทำอาหารไทยและของหวาน แจกเจ้าหน้าที่ดับเพลิง เป็นน้ำใจช่วยเจ้าหน้าที่หลังออสเตรเลียเผชิญวิกฤตไฟไหม้ป่าอย่างต่อเนื่อง</b><br/><br/>วันนี้ (21 พ.ย.) รายงานข่าวแจ้งว่า เมื่อวันที่ 16 พ.ย. ผู้ใช้บัญชี ella040210 ได้บอกเล่าเรื่องราวน่าประทับใจผ่านกระทู้พันทิปที่ชื่อว่า <a href="https://pantip.com/topic/39413377"><u>เมื่อไฟไหม้ป่าที่ออสเตรเลีย สิ่งที่ฉันและเพื่อนทำคือ....</u></a> ระบุว่า วันนี้ขอบอกเล่าสิ่งดีๆ ที่เหมียวกับเพื่อนๆ ได้ทำร่วมกัน เพื่อเจ้าหน้าที่ดับเพลิงในชุมชนที่อาศัยอยู่ที่ ลิสมอร์ รัฐนิวเซาท์เวลส์ (Lismore NSW) แต่เมืองที่นำอาหารที่ช่วยกันทำไปแจกเจ้าหน้าที่ดับเพลิง อยู่ในพื้นที่ใกล้จุดไฟไหม้ป่า จุดรับของบริจาค คือ นิมบิน รัฐนิวเซาท์เวลส์ (Nimbin NSW) ซึ่งอยู่ห่างกันประมาณ 30 กิโลเมตร <br/><br/>จนกระทั่งแถวบ้านก็มีจุดที่เกิดไฟไหม้บริเวณ Mt.Nardi NP ซึ่งห่างจากบ้านประมาณ 15 กิโลเมตร ทำให้มีหมอกควันปกคลุมตลอดทั้งวัน จะมากหรือน้อยแล้วแต่ทิศทางลม หลังจากเฝ้าติดตามสถานการณ์ในพื้นที่ก็ได้ข้อมูลว่า ต้องการรับบริจาคน้ำดื่ม น้ำผลไม้ ขนมทานเล่น และอื่นๆ เพื่อแจกจ่ายเจ้าหน้าที่ในแต่ละมื้อที่ออกไปทำงานในป่าเพื่อกันไฟไม่ให้ลุกลามมากขึ้น<br/><br/>เหมียวจึงมีความคิดอยากทำอาหารให้เจ้าหน้าที่ดับเพลิง และได้ติดต่อไปยัง CWA Nimbin เพื่อขอทำอาหารเลี้ยงเจ้าหน้าที่ จนได้รับแจ้งว่า มีเจ้าหน้าที่ประมาณ 170 คน เหมียวเลยขอทำอาหารไทยเลี้ยงเจ้าหน้าที่มื้อเย็นวันที่ 16 พ.ย.ที่ผ่านมา เวลา 18.00 น. จากนั้นได้พูดคุยกับเพื่อนร่วมงาน และชักชวนคนสนิทมาช่วยกันทำขนม ทำอาหาร ร่วมซื้อน้ำดื่ม และบริจาคเป็นเงินมาสมทบค่าทำอาหารในครั้งนี้<br/><br/>สำหรับเมนูที่จะทำในครั้งนี้เป็นเมนูอาหารไทย คือ แกงเขียวหวานไก่ มัสมั่นเนื้อ ลาบไก่ ไข่ต้ม ข้าวผัดไก่ ข้าวผัดเจใส่เต้าหู้ สเต็กเต้าหู้ รวมถึงของหวานอย่างข้าวเหนียวมะม่วงและขนมอบ บราวนี่ เค้กกล้วยหอม และคุกกี้ เป็นอาหารว่าง จากนั้นก็นำกับข้าวพร้อมข้าวหอมมะลิและข้าวกล้องแพคใส่กล่องเป็นชุดๆ แล้วเรียงใส่กล่องโฟม เพราะจะต้องนำไปส่งเจ้าหน้าที่ดับเพลิงตามจุดต่างๆ ที่ควบคุมไฟป่าอยู่ <br/><br/>“วันนี้เจ้าหน้าที่จัดอาหารไม่ได้แจ้งเจ้าหน้าที่ดับเพลิงที่กำลังทำงานอยู่ว่าจะได้รับประทานอะไรเป็นมื้อเย็น เก็บเป็นเซอร์ไพส์ คนมารับพอรู้เป็นอาหารไทยเย็นนี้ยิ้มหน้าบานเลย สุขใจที่พวกเราได้ทำ อยากให้เจ้าหน้าที่ทุกท่านเติมพลังกับอาหารที่เราเตรียมไว้ให้ ”<br/><br/>หลังจากนั้นก็ได้พูดคุยกับประธาน CWA ตลอด ซึ่งเขารู้สึกขอบคุณมากๆ ที่ช่วยทำอาหารให้เจ้าหน้าที่กันขนาดนี้ เพราะทุกคนใน CWA ต้องช่วยกันจัดอาหาร 3 มื้อ อาหารว่างระหว่างวัน รวมถึงมื้อดึกสำหรับเจ้าหน้าที่ตลอดเวลา ซึ่งไม่รู้ว่าไฟไหม้ครั้งนี้จะยาวนานแค่ไหน <br/><br/>“สุดท้ายมาช่วยกันภาวนา ส่งแรงใจขอให้ฝนตก หยุดไฟป่าครั้งนี้ ดับให้หมดและกลับมาคืนสู่สภาวะปกติในเร็ววันด้วย คิดถึงโคอาล่า จิงโจ้ นกและสัตว์ป่าต่างๆ ต้นไม้ อุทยานแห่งชาติ บ้านเรือน ผู้คนในออสเตรเลีย ”</p>
      <figure>
        <img src="https://mpics.mgronline.com/pics/Images/562000011574702.JPEG"/>
      </figure>
      <figure>
        <img src="https://mpics.mgronline.com/pics/Images/562000011574703.JPEG"/>
      </figure>
      <figure>
        <img src="https://mpics.mgronline.com/pics/Images/562000011574704.JPEG"/>
      </figure>
      <figure>
        <img src="https://mpics.mgronline.com/pics/Images/562000011574705.JPEG"/>
      </figure>
      <figure>
        <img src="https://mpics.mgronline.com/pics/Images/562000011574706.JPEG"/>
      </figure>
      <figure>
        <img src="https://mpics.mgronline.com/pics/Images/562000011574707.JPEG"/>
      </figure>
      <figure>
        <img src="https://mpics.mgronline.com/pics/Images/562000011574708.JPEG"/>
      </figure>
      <figure>
        <img src="https://mpics.mgronline.com/pics/Images/562000011574709.JPEG"/>
      </figure>
      <figure>
        <img src="https://mpics.mgronline.com/pics/Images/562000011574710.JPEG"/>
      </figure>
      <figure>
        <img src="https://mpics.mgronline.com/pics/Images/562000011574711.JPEG"/>
      </figure>
      <figure>
        <img src="https://mpics.mgronline.com/pics/Images/562000011574712.JPEG"/>
      </figure>
      <figure>
        <img src="https://mpics.mgronline.com/pics/Images/562000011574713.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000111872"/>
      </related>
    </article>
  </body>
</html>