<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/donbas-pytin-vladimir-1618455.html"/>
    <meta property="og:site_name" content="Cross"/>
    <meta property="article:published_time" content="2019-11-21T08:29:00+00:00"/>
    <meta property="og:title" content="Путин: Зеленски искрено иска да подобри ситуацията в Донбас"/>
    <meta property="og:description" content="/КРОСС/ &quot;Президентът на Украйна Володимир Зеленски искрено иска да подобри ситуацията в Донбас&quot;, заяви руският президент Владимир Путин, като същевременно изрази опасенията си, че определени неправилни действия от страна на Киев могат да доведат до задънена улица."/>
  </head>
  <body>
    <article>
      <h1>Путин: Зеленски искрено иска да подобри ситуацията в Донбас</h1>
      <address>
        <time datetime="2019-11-21T08:29:00+00:00">21 Nov 2019, 08:29</time>
      </address>
      <p>/КРОСС/ "Президентът на Украйна Володимир Зеленски искрено иска да подобри ситуацията в Донбас", заяви руският президент Владимир Путин, като същевременно изрази опасенията си, че определени неправилни действия от страна на Киев могат да доведат до задънена улица.</p>
      <p>По време на пленарното заседание на инвестиционния форум „Русия зове“ в Москва Владимир Путин определи като неприемливи и контрапродуктивни призивите за преразглеждане на минските споразумения и на закона за особения статут на Донбас:</p>
      <p>„Все по-често звучат тези, че минските споразумения трябва да бъдат преразгледани. Това е първото. Второ, че приетият от парламента на страната закон за особения статут на Донбас трябва да бъде заменен от някакъв друг закон. Президентът Зеленски каза, че това навярно може да се направи, но не знае как. Как трябва да оценяваме такива заявления?“</p>
      <p>Владимир Путин подчерта, че приетият от Върховната Рада закон за особения статут на Донбас е бил съгласуван с Донецката и Луганската народна република и добави:</p>
      <p>„Никакви други закони, които не са съгласувани с Донецката и Луганската народна република, няма да работят. Те само ще доведат ситуацията до задънена улица“.</p>
      <p>В понеделник от Кремъл официално потвърдиха предстоящата на 9 декември в Париж среща между лидерите на Русия, Украйна, Германия и Франция. Същия ден Русия върна на Украйна задържаните миналия ноември в близост до Керченския проток три военни кораба. Преди това украинската армия и опълченците се изтеглиха с военната си техника от линията на съприкосновение в района на селищата Станица Луганская, Золотое и Петровское.</p>
    </article>
  </body>
</html>