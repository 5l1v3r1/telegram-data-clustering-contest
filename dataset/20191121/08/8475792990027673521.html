<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/amnesty-teknikjattar-hotar-manskliga-rattigheter"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T08:03:02+00:00"/>
    <meta property="og:title" content="Amnesty: Teknikjättar hotar mänskliga rättigheter"/>
    <meta property="og:description" content="Sättet på vilket företagen Google och Facebook samlar information om sina användare utgör ett hot mot mänskliga rättigheter. Det uppger människorättsorganisationen Amnesty i en rapport."/>
  </head>
  <body>
    <article>
      <h1>Amnesty: Teknikjättar hotar mänskliga rättigheter</h1>
      <address><time datetime="2019-11-21T08:03:02+00:00">21 Nov 2019, 08:03</time> by <a rel="author">TT</a></address>
      <p>
        <b>Sättet på vilket företagen Google och Facebook samlar information om sina användare utgör ett hot mot mänskliga rättigheter. Det uppger människorättsorganisationen Amnesty i en rapport.</b>
      </p>
      <p>Amnesty menar att teknikjättarnas affärsmodeller inte går att kombinera med rätten till privatliv och att de även hotar exempelvis åsikts- och yttrandefriheten, tankefriheten samt rätten till jämlikhet och icke-diskriminering.</p>
      <p>”Google och Facebook dominerar våra liv i dag, och skapar sig oöverträffad makt över den digitala världen genom att samla in och tjäna pengar på miljarder människors personliga data. Deras försåtliga kontroll över våra digitala liv underminerar själva essensen av begreppet rätten till privatliv, och är en av vår tids stora människorättsutmaningar”, säger Amnesty Internationals generalsekreterare Kumi Naidoo i ett pressmeddelande.</p>
      <h3>Efterfrågar lagskärpning</h3>
      <p>Amnesty önskar ny lagstiftning för att hindra teknikjättarnas datainsamling, och föreslår bland annat att tillgång till deras tjänster inte ska kunna villkoras av samtycke till datainsamling.</p>
      <p>”Facebook och Google kan inte få diktera hur vi lever på nätet. Teknologin bakom internet är inte oförenlig med våra rättigheter, men affärsmodellen som Facebook och Google har valt är det. Det är nu hög tid för oss att återta detta viktiga offentliga rum som är till för alla, och inte för ett fåtal ansvarslösa mäktiga bolag i Silicon Valley”, säger Kumi Naidoo.</p>
      <p>Båda företagen tillbakavisar Amnestys slutsatser, vilket även är inkluderat i rapporten.</p>
      <related>
        <h4>Relaterat</h4>
        <a href="https://www.svt.se/nyheter/utrikes/facebook-far-rekordboter"/>
        <a href="https://www.svt.se/nyheter/utrikes/facebook-stams-anklagas-for-att-ha-krankt-anvandarnas-integritet"/>
        <a href="https://www.svt.se/nyheter/utrikes/unikt-besked-facebook-berattar-hur-de-hanterar-din-privata-information"/>
        <a href="https://www.svt.se/nyheter/utrikes/amnesty-teknikjattar-hotar-manskliga-rattigheter"/>
      </related>
    </article>
  </body>
</html>