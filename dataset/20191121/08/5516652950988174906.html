<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426225/oi-meiwmenoi-syntelestes-fpa-prepei-na-epanelthoyn-sta-nhsia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T08:21:24+00:00"/>
    <meta property="og:title" content="Οι μειωμένοι συντελεστές ΦΠΑ πρέπει να επανέλθουν στα νησιά"/>
    <meta property="og:description" content="Στα Δωδεκάνησα γεννήθηκε η ιδέα για την ψηφιακή μεταρρύθμιση που προωθεί η Ανεξάρτητη Αρχή Δημοσίων Εσόδων (ΑΑΔΕ), καθώς είναι μία περιοχή στην οποία δίνει έμφαση, όπως δήλωσε ο Διοικητής της, κ. Γιώργος Πιτσιλής, προχθές, κατά την εσπερίδα που διοργάνωσε το Οικονομικό Επιμελητήριο Δωδεκανήσου και στην οποία ήταν επίσημος προσκεκλημένος."/>
  </head>
  <body>
    <article>
      <h1>Οι μειωμένοι συντελεστές ΦΠΑ πρέπει να επανέλθουν στα νησιά</h1>
      <h2>Τέθηκε ευθέως το θέμα στον διοικητή της ΑΑΔΕ από τον πρόεδρο του Οικονομικού Επιμελητηρίου Δωδεκανήσου</h2>
      <address>
        <time datetime="2019-11-21T08:21:24+00:00">21 Nov 2019, 08:21</time>
      </address>
      <p>
        <b>Στα Δωδεκάνησα γεννήθηκε η ιδέα για την ψηφιακή μεταρρύθμιση που προωθεί η Ανεξάρτητη Αρχή Δημοσίων Εσόδων (ΑΑΔΕ), καθώς είναι μία περιοχή στην οποία δίνει έμφαση, όπως δήλωσε ο Διοικητής της, κ. Γιώργος Πιτσιλής, προχθές, κατά την εσπερίδα που διοργάνωσε το Οικονομικό Επιμελητήριο Δωδεκανήσου και στην οποία ήταν επίσημος προσκεκλημένος.</b>
      </p>
      <p>Ο Διοικητής της ΑΑΔΕ, άμα τη αφίξει του στη Ρόδο, είχε εθιμοτυπική συνάντηση με τον Πρόεδρο του Επιμελητηρίου Δωδεκανήσου, κ. Γιάννη Πάππου, τη Διοίκηση του Οικονομικού Επιμελητηρίου και στελέχη της ΔΟΥ Ρόδου ενώ σε δήλωσή του στα τοπικά ΜΜΕ είπε:</p>
      <p>«Τα Δωδεκάνησα έχουν πρωτοστατήσει φέτος και στους ελέγχους. Η εικόνα των εσόδων είναι πολύ καλή. Αυτό που με ικανοποιεί και εισπράττω από τις συζητήσεις που έχω αλλά και το βλέπω και στα στελέχη των υπηρεσιών μας εδώ, είναι ότι υπάρχει νοοτροπία εξυπηρέτησης. Επιμένουμε πολύ σε μία νοοτροπία συνεργασίας των φορολογικών Αρχών με τις επιχειρήσεις, με σκοπό να τις διευκολύνουμε στο έργο τους. Η Ρόδος αλλά και τα Δωδεκάνησα γενικότερα είναι μία περιοχή στην οποία πρέπει να δώσουμε έμφαση. Η καρδιά του τουρισμού χτυπάει εδώ και χρειαζόμαστε τις επιχειρήσεις».</p>
      <p>Ερωτηθείς για την πορεία των ελέγχων και στην περιοχή μας κατά τη θερινή περίοδο, ο κ. Πιτσιλής δήλωσε: «Και φέτος οι έλεγχοί μας ανέδειξαν σημαντικά ευρήματα αλλά δεν ελέγχουμε να ξέρετε μόνο το καλοκαίρι, ελέγχουμε όλη τη χρονιά. Είχαμε πολύ σημαντικά ελεγκτικά ευρήματα το καλοκαίρι. Στόχος μας είναι να είμαστε διαρκώς στη μάχη των ελέγχων, να είμαστε ευρηματικοί και κάθε χρόνο να δείχνουμε έντονη την ελεγκτική μας παρουσία με σκοπό να πετύχουμε τη συμμόρφωση των επιχειρήσεων».</p>
      <p><b>Η εκδήλωση</b><br/>Το Οικονομικό Επιμελητήριο Ελλάδας, τμήμα Δωδεκανήσου, πραγματοποίησε με μεγάλη επιτυχία την Τρίτη 19 Νοεμβρίου εσπερίδα στη Ρόδο με θέμα «ΦΟΡΟΛΟΓΙΚΗ ΕΠΙΚΑΙΡΟΤΗΤΑ ΚΑΙ ΤΗΡΗΣΗ ΗΛΕΚΤΡΟΝΙΚΩΝ ΒΙΒΛΙΩΝ».</p>
      <p>Κεντρικός ομιλητής ήταν ο κ. Πιτσιλής. Μαζί του ήταν ο κος Ρήγας Μπάρκουλας, Διευθυντής Φορολογικής Περιφέρειας Πειραιώς και Νήσων Αιγαίου καθώς και ο κος Αντώνης Ντίνος, Επιχειρησιακό Στέλεχος ομάδας My Data-Ηλεκτρονικά Βιβλία ΑΑΔΕ.</p>
      <p>Η Εσπερίδα πραγματοποιήθηκε, με τη στήριξη του Επιμελητήριου Δωδεκανήσου, η αίθουσα συνεδριάσεων του οποίου ήταν ασφυκτικά γεμάτη καθώς παρευρέθηκαν περισσότερα από 150 άτομα.</p>
      <p>Την εκδήλωση τίμησαν με την παρουσία τους ο Δήμαρχος Ρόδου κ. Καμπουράκης Αντώνης, ο Πρόεδρος του Επιμελητηρίου Δωδεκάνησου κ. Πάππου Ιωάννης, ο πρόεδρος του ΤΕΕ κ. Γιαννικουρής Αντώνης, ο Αντιδήμαρχος Ρόδου κ. Καμπούρης Τηλέμαχος, ο πρόεδρος της ΕΛΦΕΕ Ρόδου κ. Σπυρόπουλος Σπύρος, ο προϊστάμενος της ΔOΥ Ρόδου κ. Καλογερόπουλος Νίκος, ο προϊστάμενος του ΙΚΑ Ρόδου κ. Παπαντωνίου Ιωάννης, ο προϊστάμενος του Τελωνείου Ρόδου κ. Κούρτης, στελέχη των Υπηρεσιών της Εφορίας και του Τελωνείου Ρόδου καθώς και αγαπητά μέλη οικονομολόγοι και λογιστές του Οικονομικού Επιμελητηρίου Δωδεκανήσου.</p>
      <p><b>Ο πρόεδρος του Οικονομικού Επιμελητηρίου Δωδεκανήσου κ. Ζωγραφίδης Κωνσταντίνος</b> αφού καλωσόρισε τον κ. Διοικητή στο νησί μας και τον ευχαρίστησε για την ξεχωριστή τιμή να αποδεχθεί την πρόσκληση του φορέα για να αναπτύξει όλες τις επίκαιρες και σημαντικές φορολογικές αλλαγές, δήλωσε: «Βρισκόμαστε λίγες ημέρες πριν την ψήφιση του νέου φορολογικού νομοσχεδίου που θα επιφέρει σημαντικές φοροελαφρύνσεις σε φυσικά και νομικά πρόσωπα καθώς και ορισμένα φορολογικά κίνητρα.</p>
      <p>Ως Επιμελητήριο είμαστε απόλυτα σύμφωνοι με το σύνολο των συγκεκριμένων διατάξεων και ευχόμαστε στον κύριο Πιτσιλή ο νέος νόμος να τον βοηθήσει να επιτύχει όλους τους στόχους του σε επίπεδο τόσο εισπράξεων των τρέχοντων φόρων, εισπράξεων των ληξιπρόθεσμων οφειλών όσο και εξάλειψης δημιουργίας νέων οφειλών».</p>
      <p>Στη συνέχεια, ο κ. Ζωγραφίδης, απευθύνθηκε στον Διοικητή της ΑΑΔΕ λέγοντας: «Αξιότιμε κύριε Πιτσιλή, επειδή είστε άνθρωπος των αριθμών και ο άνθρωπος που ξέρει περισσότερο από τον κάθε ένα τους αριθμούς των εσόδων του Κράτους, γνωρίζετε καλά ότι η περιοχή μας συγκαταλέγεται στις πρώτες θέσεις ως προς την συνεισφορά των φορολογικών εσόδων.</p>
      <p><b>Για να συνεχίσει όμως η Δωδεκάνησος να συνεισφέρει τα έσοδα αυτά και ταυτόχρονα να αναπτύσσεται, ζητάμε ένα και μόνο πράγμα: Την επαναφορά των μειωμένων συντελεστών ΦΠΑ στη Ρόδο και στα υπόλοιπα νησιά μας. Για το λόγο αυτό, κύριε Πιτσιλή, επιθυμούμε την στήριξη και την συμπαράσταση σας για την επαναφορά του δίκαιου και ευρωπαϊκά κατοχυρωμένου δικαιώματος των νησιών μας για τους μειωμένους συντελεστές ΦΠΑ». Χαρακτηριστικό είναι ότι, στο σημείο αυτό, οι παριστάμενοι στην αίθουσα ξέσπασαν σε χειροκροτήματα.</b><br/>Κλείνοντας, ο Πρόεδρος του Οικονομικού Επιμελητηρίου, είπε ότι η Διοίκηση τον συγχαίρει για το αξιόλογο προσωπικό που έχει στις υπηρεσίες του στην περιοχή μας.</p>
      <figure>
        <img src="https://www.rodiaki.gr/medias/2019/11/20/84e919316bae044e1245536d23d466a9.jpg"/>
      </figure>
      <p>Από την πλευρά του, ο κ. Πάπππου, καλωσορίζοντας τους παριστάμενους, είπε: «Στην εποχή την οποία ζούμε, για να μπορέσεις να είσαι αποτελεσματικός ως επιχειρηματίας και επαγγελματίας θα πρέπει βεβαίως να έχεις προγραμματισμό, να τηρείς τις διαδικασίες, να έχεις προϋποθέσεις και να δείχνεις την απαραίτητη σοβαρότητα. Ένα πολύ σημαντικό συστατικό της επιτυχίας είναι να έχεις και την κατάλληλη πληροφόρηση. Αυτού του είδους οι δράσεις, λοιπόν, όπως αυτή η ημερίδα η ενημερωτική, είναι αυτό που χρειάζεται ο επιχειρηματίας, ο επαγγελματίας του τόπου προκειμένου να γίνει πιο αποτελεσματικός, πιο αποδοτικός αλλά και πιο συνεπής».</p>
      <p><b>Χαιρετισμό απηύθυνε και ο Δήμαρχος Ρόδου ο οποίος είπε ότι ο κ. Πιτσιλής, δείχνει έμπρακτα το ενδιαφέρον του για την περιοχή μας που εμείς «υπερηφανευόμαστε να λέμε ότι προσφέρει ένα πολύ μεγάλο κομμάτι του εθνικού ΑΕΠ». Στη συνέχεια, ο κ. Καμπουράκης τον παρακάλεσε να ανταποκριθεί στο πάγιο αίτημά μας να γνωρίζουν η Ρόδος, τα Δωδεκάνησα και το Νότιο Αιγαίο, το ποσοστό του ΑΕΠ στο οποίο συνεισφέρει και να γνωρίζουμε επίσης και το ποσοστό του εισπραχθέντος ποσού του ΑΕΠ που η περιοχή μας προσφέρει στην εθνική οικονομία.</b><br/>Ο κ. Σπυρόπουλος ανέφερε ότι η Ένωσή τους συνδράμει και είναι αρωγός στην προσπάθεια αυτή για την ψηφιοποίηση, την εξέλιξη των δεδομένων και την παρακολούθηση των ηλεκτρονικών βιβλίων.</p>
      <figure>
        <img src="https://www.rodiaki.gr/medias/2019/11/20/a4d71987e8b8a0c205f0af05b1c1b98b.jpg"/>
      </figure>
      <p><b>Ο Διοικητής</b><br/>Ο κ. Πιτσιλής στον χαιρετισμό του ευχαρίστησε τη Διοίκηση του Οικονομικού Επιμελητηρίου και δήλωσε, μεταξύ άλλων, ότι τα νησιά μας αποτέλεσαν την αφορμή για διαφορετικές προσεγγίσεις και σχεδιασμό των υπηρεσιών της Αρχής, με βάση την καλύτερη εξυπηρέτηση του πολίτη και ειδικότερα του νησιώτη. Έκανε δε σαφές το γεγονός ότι με την παρουσία του στη Ρόδο συνεχίζεται ο γόνιμος διάλογος για τον βέλτιστο σχεδιασμό των υπηρεσιών σε σχέση με τον ψηφιακό μετασχηματισμό των σχέσεων των επιχειρήσεων με το Δημόσιο ενώ ο κ. Ντίνος παρουσίασε αναλυτικά τα ηλεκτρονικά βιβλία και την τήρηση αυτών.</p>
      <p>
        <b>«Η Ρόδος και τα Δωδεκάνησα είναι πηγή έμπνευσης για εμάς για πάρα πολλά, όπως η εξυπηρέτηση του πολίτη», είπε χαρακτηριστικά ο κ. Πιτσιλής ο οποίος έκανε γνωστό ότι με το πρόγραμμα επισκέψεων στα μικρά νησιά που πραγματοποίησαν τον Οκτώβριο και το Νοέμβριο για να ακούσουν τα προβλήματα, η ιδέα γεννήθηκε στα Δωδεκάνησα και συγκεκριμένα στη Σύμη όπου είδε με τα μάτια του ότι οι αποστάσεις αυτές γίνονται πολύ μεγάλες το χειμώνα και σκέφθηκαν πώς μπορούν να τις μηδενίσουν.</b>
      </p>
      <p>Είπε, ακόμη, ότι ήρθαν εδώ κυρίως για να ακούσουν απορίες αναφορικά με τον σχεδιασμό τους για τα ηλεκτρονικά βιβλία. Όπως εξήγησε, είναι μία πλατφόρμα πάνω στην οποία μπορούν να λειτουργήσουν τα άλλα δύο σκέλη της ψηφιακής μεταρρύθμισης: Η ηλεκτρονική τιμολόγηση και η διασύνδεση των φορολογικών μηχανισμών με τα συστήματά τους, δηλαδή με το taxis. Σκοπός της μεταρρύθμισης αυτής είναι να διευκολυνθούν οι επιχειρήσεις αλλά και οι φορολογικές αρχές, επεσήμανε ο κ. Πιτσιλής.</p>
      <p>Ακολούθησαν ερωτήσεις από τους παρευρισκόμενους προς τους ομιλητές, οι οποίες και απαντήθηκαν στο σύνολό τους.</p>
      <figure>
        <img src="https://www.rodiaki.gr/medias/2019/11/20/c0c14577640c01bb5a9b3df6f6af09f0.jpg"/>
      </figure>
      <figure>
        <img src="https://www.rodiaki.gr/medias/2019/11/20/a5993bae1d674d2e1b3253cc5c9dbe8f.jpg"/>
      </figure>
    </article>
  </body>
</html>