<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/expozitia-binar-deschisa-joi-in-capitala-peste-50-de-proiecte-new-media-dj-si-proiectii-1922401021002019110819176224"/>
    <meta property="og:site_name" content="News.ro"/>
    <meta property="article:published_time" content="2019-11-21T08:10:00+00:00"/>
    <meta property="og:title" content="Expoziţia BINAR, deschisă joi, în Capitală - Peste 50 de proiecte new media, DJ şi proiecţii"/>
    <meta property="og:description" content="Prima ediţie a expoziţiei BINAR va fi deschisă joi, la ora 19.00, în Cartierul Creativ, cu un live act susţinut de Mischa Blanos, urmat de un DJ set pregătit de Nipple’s Delight &amp; Romansoff. Performance-ul muzical va fi completat de un show de lumini realizat de studioul de creaţie H3."/>
  </head>
  <body>
    <article>
      <h1>Expoziţia BINAR, deschisă joi, în Capitală - Peste 50 de proiecte new media, DJ şi proiecţii</h1>
      <address><time datetime="2019-11-21T08:10:00+00:00">21 Nov 2019, 08:10</time> by <a rel="author">News.ro</a></address>
      <p>
        <b>Prima ediţie a expoziţiei BINAR va fi deschisă joi, la ora 19.00, în Cartierul Creativ, cu un live act susţinut de Mischa Blanos, urmat de un DJ set pregătit de Nipple’s Delight &amp; Romansoff. Performance-ul muzical va fi completat de un show de lumini realizat de studioul de creaţie H3.</b>
      </p>
      <p>Mischa Blanos aduce un element de noutate pe piaţa muzicii contemporane, îmbinând pianul cu drum machine, muzica electronică şi tehnologia.</p>
      <p>BINAR va fi deschisă în perioada 21 - 24 noiembrie, în clădirea monument istoric din strada C.A. Rosetti nr. 3 (fostul restaurant Cina).</p>
      <p>Evenimentul va aduce împreună peste 50 de proiecte la graniţa dintre artă şi tehnologie. Publicul va putea descoperi şi interacţiona cu proiecte new media prezentate anterior la nivel internaţional, în cadrul unor evenimente şi festivaluri de anvergură precum Sundance Film Festival, Ars Electronica şi Athens Digital Arts Festival, dar şi expuse în spaţii culturale de renume, precum Centrul Pompidou din Paris. Expoziţia va putea fi vizitată între orele 12:00 şi 22:00, în perioada 22-24 noiembrie.</p>
      <p>Conceptul expoziţional este semnat de Dilmana Yordanova şi The Institute. Dilmana Yordanova este unul dintre pionierii scenei new media din România. Alături de Mihaela Kavdanska, a înfiinţat în 2006, în Bucureşti, studioul KOTKI visuals, fiind printre primii din Europa de Est care au implementat noile tehnologii în artele vizuale şi ale spectacolului.</p>
      <p>Evenimentul reuneşte nume precum Vali Chincişan, finalist al competiţiei Art Vision - Modern Nomination în cadrul festivalului Circle of Light 2018 (Moscova, Rusia) şi câstigător al City Council’s special prize: 800th anniversary of Salamanca (Salamanca, Spania), Vlad Ţenu (care a conceput împreună cu Lana Dumitru o rochie pe care Bjork a purtat-o la festivalul Eden Sessions 2018) şi Julien Britnic, dar şi o serie de proiecţii de video-mapping, instalaţii şi performance-uri live audio-video realizate special pentru expoziţie de studiori şi artişti consacraţi, precum Les Ateliers Nomad, Vali Chincişan şi Aural Eye.</p>
      <p>„RocketMan360”, singurul film românesc, dar şi european, selectat în secţiunea VR la Sundance Film Festival 2019, un ameste de tehnologie şi storytelling, va putea fi vizionat de publicul român la BINAR 2019.</p>
      <p>Totodată, turul expoziţional cuprinde proiecte realizate special pentru această ocazie, cum este instalaţia interactivă „Conductor”, realizată de Les Ateliers Nomad alături de Bazooka de la Moonlight Breakfast. „Conductor” le permite vizitatorilor să creeze muzică în timp real cu ajutorul unor gesturi specifice făcute cu mâinile.</p>
      <p>BINAR include şi un screening de animaţii, realizat în parteneriat cu Festivalul Internaţional de Film de Animaţie.</p>
      <p>Vineri, de la ora 19:00, va fi proiectat „Căluşarii”, roman grafic animat şi interactiv dezvoltat în cadrul celei de-a 13-a ediţii a atelierului intensiv de animaţie Animation Worksheep, organizat de asociaţia Estenest şi Laboratorul de Animaţie Digitală CINETic UNATC.</p>
      <p>Sâmbătă, de la ora 17:30, va avea loc proiecţia animaţiilor premiate la Ars Electronica Prix 2018. În expoziţie se regăsesc şi două proiecte expuse la Ars Electronica - Sentientia şi Hybrid Sensorium.</p>
      <p>„Sentientia” este un proiect care îşi propune să reproducă experienţa unei creaturi conştiente care învaţă să interacţioneze cu lumea exterioară folosind inteligenţa artificială. Inspirată de creaţia Doctorului Frankenstein, „Sentientia” trimite semnale audio în mediul înconjurător şi aşteaptă un răspuns pentru a crea o conexiune emoţională. Proiectul este realizat de Dorin Cucicov şi prezentat la Ars Electronica 2019.</p>
      <p>Instalaţia „Hybrid Sensorium”, realizată de Saint Machine, a fost prezentată la Ars Electronica 2017. Instalaţia răspunde în timp real ritmului respiraţiei umane şi încearcă să-l adapteze nevoilor sale, oferind conţinut digital în schimbul oxigenului. Proiectul a fost prezent şi la Athens Digital Age Festival 2017 (ADAF).</p>
      <p>În aceeaşi zi, începând cu ora 20:00, este programat un live act audio-video semnat de Penumbre, pseudonim sub care creează artiştii Mihai Matei şi Dragos Pitaru.</p>
      <p>Accesul la BINAR este liber.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>