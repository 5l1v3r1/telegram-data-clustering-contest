<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/21/staten-har-innkrevd-14-milliarder-kroner-i-boter-fra-norske-kommuner/"/>
    <meta property="og:site_name" content="Document"/>
    <meta property="article:published_time" content="2019-11-21T08:37:31+00:00"/>
    <meta property="og:title" content="Staten har innkrevd 1,4 milliarder kroner i bøter fra norske kommuner"/>
    <meta property="og:description" content="Kommuner må betale bøter for hver ekstra dag en utskrivningsklar pasient er på sykehus. Boten har steget fra 4.000 kroner i 2012 til 4.747 kroner i 2018. I 2019 er boten på 4.885 kroner, skriver VG. Illustrasjonsfoto: Frank May / NTB scanpix"/>
  </head>
  <body>
    <article>
      <h1>Staten har innkrevd 1,4 milliarder kroner i bøter fra norske kommuner</h1>
      <address><time datetime="2019-11-21T08:37:31+00:00">21 Nov 2019, 08:37</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/11/dcfbnxmpdp8-e1574325401892-1024x657.jpg"/>
      </figure>
      <p>
        <i>Kommuner må betale bøter for hver ekstra dag en utskrivningsklar pasient er på sykehus. Boten har steget fra 4.000 kroner i 2012 til 4.747 kroner i 2018. I 2019 er boten på 4.885 kroner, skriver VG. Illustrasjonsfoto: Frank May / NTB scanpix</i>
      </p>
      <p>Norske helseforetak har gitt kommuner som ikke tar imot en pasient etter et sykehusopphold, bøter på nærmere 1,4 milliarder kroner fra 2012 til 2018, ifølge VG.</p>
      <p>Dette betyr at norske kommuner har fått bøter over 300.000 ganger for pasienter de ikke har klart å ta imot, slik samhandlingsreformen fra 2012 pålegger dem, skriver avisen.</p>
      <p>Når en pasient blir innlagt på sykehus for å få behandling eller en operasjon, skal kommunen ta imot pasienten etter at den er blitt skrevet ut fra sykehus. Kommunen skal gi videre hjelp og behandling.</p>
      <p>Samhandlingsreformen fra 2012 skulle gjøre samarbeidet mellom sykehus og kommunene bedre, der pasientene skulle skrives ut raskere, og tilbudet til kommunene skulle bygges opp. Konsekvensen var at dersom en kommune ikke klarer å ta imot en pasient, må kommunen betale bøter for hver ekstra dag pasienten er på sykehus.</p>
      <p>VGs kartlegging viser at samhandlingsreformen har blitt dyrere og dyrere for mange kommuner.</p>
      <p>I 2012 krevde sykehusene inn bøter for til sammen 142 millioner kroner fra kommunene. I fjor var summen på 272 millioner kroner, en økning på 92 prosent.</p>
      <blockquote>– Det er mye som tyder på at bøtene for utskrivningsklare pasienter er et økonomisk virkemiddel som ikke fungerer. I stedet har det ført til uheldige økonomiske vridningseffekter og stor usikkerhet om dette er til pasientens beste, sier president Marit Hermansen i Den norske legeforening til avisen.</blockquote>
      <related>
        <h4>Les også</h4>
        <a href="https://www.document.no/2013/08/02/varslerbrev-til-det-norske-folk/"/>
        <a href="https://www.document.no/2017/10/28/solgte-til-oslo-kommune-tjente-10-millioner-pa-to-maneder/"/>
        <a href="https://www.document.no/2013/08/14/varslerbrev-til-det-norske-folk-ii/"/>
        <a href="https://www.document.no/2013/08/16/varslerbrev-til-det-norske-folk-helsepolitikken-krenker-menneskeverdet/"/>
        <a href="https://www.document.no/2019/10/23/berlin1200-nok-i-bot-for-a-kaste-sigarettsneiper/"/>
        <a href="https://www.document.no/2015/08/24/staten-tilrettelegger-for-menneskestrommen/"/>
        <a href="https://www.document.no/2019/01/16/mottak-av-flyktninger-belaster-sosialbudsjettene-i-trondelag/"/>
        <a href="https://www.document.no/2018/12/20/ung-mann-dode-pa-overbelastet-sykehus-i-sverige-pengene-brukes-pa-sikkerhetstiltak/"/>
        <a href="https://www.document.no/2019/04/26/tesla-med-rode-tall-og-synkende-salg/"/>
        <a href="https://www.document.no/2018/10/05/hvem-er-denis-mukwege/"/>
      </related>
    </article>
  </body>
</html>