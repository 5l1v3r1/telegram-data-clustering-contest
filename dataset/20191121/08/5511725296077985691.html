<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/izklaide/televizija/konkursam-supernova-iesniegts-rekordliels-pieteikumu-skaits.d?id=51656255"/>
    <meta property="og:site_name" content="DELFI"/>
    <meta property="article:published_time" content="2019-11-21T08:46:23+00:00"/>
    <meta property="og:title" content="Konkursam 'Supernova' iesniegts rekordliels pieteikumu skaits "/>
    <meta property="og:description" content="Trešdien, 20. novembrī, noslēdzās pieteikšanās Latvijas Televīzijas autoru un izpildītāju konkursa &quot;Supernova&quot; sestajai sezonai. Šogad saņemts rekordliels pieteikumu skaits – 126. &quot;Supernova 2020&quot; uzvarētājs iegūs iespēju piedalīties 65. starptautiskajā &quot;Eirovīzijas&quot; dziesmu konkursā, kas nākamā gada maijā notiks Nīderlandes pilsētā Roterdamā."/>
  </head>
  <body>
    <article>
      <h1>Konkursam 'Supernova' iesniegts rekordliels pieteikumu skaits </h1>
      <address><time datetime="2019-11-21T08:46:23+00:00">21 Nov 2019, 08:46</time> by <a rel="author">DELFI Izklaide</a></address>
      <p>
        <b>Trešdien, 20. novembrī, noslēdzās pieteikšanās Latvijas Televīzijas autoru un izpildītāju konkursa "<a href="https://www.delfi.lv/temas/supernova">Supernova</a>" sestajai sezonai. Šogad saņemts rekordliels pieteikumu skaits – 126. "<a href="https://www.delfi.lv/temas/supernova-2020">Supernova 2020</a>" uzvarētājs iegūs iespēju piedalīties 65. starptautiskajā "Eirovīzijas" dziesmu konkursā, kas nākamā gada maijā notiks Nīderlandes pilsētā Roterdamā.</b>
      </p>
      <p>Kā ierasts, lielākā dziesmu iesniedzēju aktivitāte vērojama pieteikšanās posma pēdējās dienās un stundās. Pēdējā dienā iesniegta vairāk nekā puse no visām pieteiktajām dziesmām.</p>
      <p>"Vairāki mākslinieki iesnieguši divas dziesmas, šogad vērojama lielāka žanriskā daudzveidība, ir daudz jaunu sieviešu izpildītāju vārdu, salīdzinoši vairāk pieteiktas dziesmas latviešu valodā," stāsta projekta producente Ilze Jansone.</p>
      <p>Plašajā žanru klāstā ir gan ierastā popmūzika, gan šlāgeris, metāls un joku dziesmas. Interesanti, ka iesniegtas divas dziesmas ar vienādu nosaukumu, kas turklāt sakrīt ar kādas ļoti labi zināmas dziesmas nosakumu, kas konkursā "Supernova" izpildīta citā gadā. Lielākajā daļā dziesmu pamattēma ir attiecības.</p>
      <p>"Līdz 25. novembrim precizēsim pieteikumu skaitu un pārbaudīsim, cik pieteikumi pilnībā atbilst konkursa nolikumam, bet sīkās nepilnības dalībniekiem vēl ļausim izlabot. Pirmā dalībnieku atlase notiks jau decembrī, bet dziesmas publiskai vērtēšanai būs pieejamas janvāra sākumā," atklāj Jansone.</p>
      <p>Šī būs jau sestā konkursa "Supernova" sezona. Konkurss šajā laikā pierādījis sevi gan kā labu platformu, kas jauniem izpildītājiem un dziesmu autoriem ļauj ielauzties Latvijas populārās mūzikas nozarē, gan izklaidējošu šovu, ko atzinīgi novērtē arī skatītāji.</p>
      <related>
        <h4>Lasi vēl</h4>
        <a href="https://www.delfi.lv/izklaide/televizija/bazas-par-latvijas-dalibu-eirovizija-supernovas-producente-cer-rast-risinajumu.d?id=51433083"/>
        <a href="https://www.delfi.lv/izklaide/popmuzika/melomanija/kapec-latvijai-eirovizija-jau-atkal-nepaveicas.d?id=51098669"/>
        <a href="https://www.delfi.lv/izklaide/supernova/terpi-kas-visvairak-satrauca-un-uzjautrinaja-supernovas-skatitajus.d?id=50845207"/>
      </related>
    </article>
  </body>
</html>