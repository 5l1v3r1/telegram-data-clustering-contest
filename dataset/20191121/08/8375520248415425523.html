<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-zarejestrovano-devyat-vipadkiv-zahvoryuvannya-na-malyariyu-641391.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T08:47:24+00:00"/>
    <meta property="og:title" content="У Києві зареєстровано дев’ять випадків захворювання на малярію"/>
    <meta property="og:description" content="Іноземцю, який прилетів з Республіки Бенін, встановлено діагноз тропічної малярії"/>
  </head>
  <body>
    <article>
      <h1>У Києві зареєстровано дев’ять випадків захворювання на малярію</h1>
      <address>
        <time datetime="2019-11-21T08:47:24+00:00">21 Nov 2019, 08:47</time>
      </address>
      <h4>Іноземцю, який прилетів з Республіки Бенін, встановлено діагноз тропічної малярії</h4>
      <p>У Києві зафіксовано захворювання на малярію у чоловіка-іноземця, який у жовтні-листопаді перебував на території Республіки Бенін, а 4 листопада прибув до столиці.</p>
      <p>Діагноз тропічної малярії йому встановлено 14 листопада. Про це повідомляє ДП «Київський міський лабораторний центр МОЗ України».</p>
      <p>Відомо, що чоловік захворів 9 листопада, коли відчув слабкість, головний біль, температура тіла підвищилась до 38,5 градусів. За медичною допомогою він звернувся 14 листопада до інфекційного відділення міської клінічної лікарні.</p>
      <p>«Враховуючи дані епіданамнезу, результати огляду пацієнта, було запідозрено малярію, призначено та проведено відбір крові та лабораторне дослідження на наявність малярійних збудників. В препаратах крові хворого виявлені збудники тропічної малярії P. falciparum. Розпочато та проводиться специфічне та симптоматичне лікування», - повідомили у лабораторному центрі.</p>
      <p>Також у центрі інформують, що, станом на 19 листопада, у Києві зареєстровано 9 випадків малярії, що завезені з країн Африки: Республіки Сьєрра-Леоне, Республіки Екваторіальна Гвінея, Об’єднаної Республіки Танзанія, Республіки Камерун, Республіки Південний Судан, Федеративної Республіки Нігерія (в 3-х випадках), Республіки Бенін. Всі випадки малярії підтверджені лабораторно.</p>
      <p>Місцевих випадків малярії, вторинних від завізних, летальних випадків не зареєстровано.</p>
      <blockquote>Малярія - це гостре інфекційне захворювання, яке характеризується періодичними підйомами температури тіла, збільшенням печінки, селезінки, анемією та може привести до летального кінця.<br/><br/>Малярія широко розповсюджена в країнах з тропічним кліматом та передається від хворої до здорової людини через укуси малярійних комарів.<br/><br/>У разі відвідування тропічних країн, незалежно від термінів та мети перебування, необхідно пам’ятати про смертельну небезпеку малярії, приймати протималярійні препарати та проводити заходи особистого захисту від укусів комарів.</blockquote>
      <related>
        <a href="https://glavcom.ua/kyiv/news/z-pochatku-roku-u-kijevi-na-kir-zahvorilo-ponad-53-tis-osib-640892.html"/>
        <a href="https://glavcom.ua/world/observe/rosiyska-medsestra-zarazila-vil-pyatoh-pacijentiv-640617.html"/>
        <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html"/>
      </related>
    </article>
  </body>
</html>