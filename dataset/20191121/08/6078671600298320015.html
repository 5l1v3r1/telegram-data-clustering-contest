<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/vsichki-hrama-bila-1618453.html"/>
    <meta property="og:site_name" content="Cross"/>
    <meta property="article:published_time" content="2019-11-21T08:23:00+00:00"/>
    <meta property="og:title" content="Днес е Денят на християнското семейство"/>
    <meta property="og:description" content="/КРОСС/ На 21 ноември Светата Православната църква чества празника Въведение Богородично – Деня на християнското семейство и младеж."/>
  </head>
  <body>
    <article>
      <h1>Днес е Денят на християнското семейство</h1>
      <address>
        <time datetime="2019-11-21T08:23:00+00:00">21 Nov 2019, 08:23</time>
      </address>
      <p>/КРОСС/ На 21 ноември Светата Православната църква чества празника Въведение Богородично – Деня на християнското семейство и младеж.</p>
      <p>Богородица била обречена от родителите си на Бога още преди рождението си. Когато навършила три години, те я завели в Йерусалимския храм.</p>
      <p>Със запалени свещи всички близки я съпроводили през града до храма.</p>
      <p>Светата Дева била поставена на първото стъпало и за почуда на всички, неподдържана от никого, тя се изкачила свободно по 15-те стъпала и се спряла на най-горното.</p>
      <p>Първосвещеник Захария – баща на св. Йоан Кръстител – я посрещнал, благославяйки я. Когато достигнала възрастта, на която младите възпитанички на храма трябвало да се върнат в света и да се омъжат, тя била „дадена“ на престарелия си родственик Йосиф, който оттук нататък трябвало да бди над нея.</p>
      <h3>Този ден Църквата е приела и за Ден на християнското семейство.</h3>
      <p>Семейното ходене на църква в този ден символизира влизането на тригодишната Мария в храма и напомня на родителите за духовните им задължения към децата. Защото семейството е най-доброто училище, което може да даде първите познания за Бога и Православието, за християнските добродетели, на които векове се е крепял българският род.</p>
      <h3>Според тардициите след църква, семейството се събира около масата на чаша вино, топла питка и вкусна гозба.</h3>
      <p>Така се чества здравата връзка помежду всички, а масата не се вдига, за да дойде Богородица през нощта, да хапне и благослови дома.</p>
      <h3>Според народните поверия, на този празник българите гадаят какво ще е времето през следващата година.</h3>
      <p>Ако е топло и слънчево, зимата ще е люта, а лятото-сухо, ако вали дъжд или сняг, зимата ще е снежна, лятото-дъждовно, а реколтата богата.</p>
      <p>Много строго се спазва забраната да не се крои и шие дреха за мъж на този ден, защото ако го срещне вълк в гората, ще го нападне и изяде. Според народното поверие нощите от 14 (или от 11 ноември) до 21 ноември, наричани „Мратински нощи“, са много по-лоши дори и от „Мръсните дни“, защото през тях най-лесно човек може да се разболее.</p>
    </article>
  </body>
</html>