<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/szinte-hihetetlen-de-meg-reggel-9-kor-is-tartott-a-parlament-szerdai-ulesnapja"/>
    <meta property="og:site_name" content="infostart"/>
    <meta property="article:published_time" content="2019-11-21T08:37:00+00:00"/>
    <meta property="og:title" content="Szinte hihetetlen, de még reggel 9-kor is tartott a parlament szerdai ülésnapja"/>
    <meta property="og:description" content="A Tisztelt Ház reggel már nem volt határozatképes."/>
  </head>
  <body>
    <article>
      <h1>Szinte hihetetlen, de még reggel 9-kor is tartott a parlament szerdai ülésnapja</h1>
      <address><time datetime="2019-11-21T08:37:00+00:00">21 Nov 2019, 08:37</time> by <a rel="author">Infostart / MTI</a></address>
      <h3>A Tisztelt Ház reggel már nem volt határozatképes.</h3>
      <p>Noha az elfogadott napirend értelmében 9 órakor kezdődött volna a parlament csütörtöki ülésnapja - a fővárosi és megyei kormányhivatalok működésének egyszerűsítésére irányuló javaslat tárgyalásával -, az Országgyűlés működését, a képviselők jogállását és a házszabályt érintő, kormánypártok által kezdeményezett módosítás éjszakán átívelő vitája még ekkorra sem zárult le.</p>
      <p>A vita kora reggeli részében az ellenzék egyebek mellett bírálta, hogy a házelnök szerintük önkényesen, szubjektív módon dönthet a fegyelmi ügyekben. A fideszes Nagy Csaba azt hangsúlyozta, rendbontásnak nincs helye a parlamentben, a szankcióknak visszatartó erejűeknek kell lenniük.</p>
      <p>Egy általános vitát a levezető elnök akkor zárhat le, ha az indítványhoz több felszólaló nincs, és a vita várható lezárását a napirend tartalmazza.</p>
      <p>A házszabály alapján, ha egy adott indítvány tárgyalása során valamennyi képviselőcsoportnak, az elsőként szólásra jelentkezett független képviselőnek, valamint - a nemzetiségeket érintő napirendi pont esetében - a nemzetiségi képviselőnek vagy szószólónak lehetősége volt álláspontja kifejtésére, az indítvány előterjesztője vagy legalább öt képviselő írásban javasolhatja a vita lezárását. Az Országgyűlés e kérdésben vita nélkül határoz.</p>
      <p>A Ház reggel 9 órakor nem volt határozatképes.</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>