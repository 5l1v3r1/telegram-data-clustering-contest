<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019523/%D9%85%D8%B7%D8%A7%D9%84%D8%A8%D8%A7%D8%AA-%D8%A8%D9%87-%D8%AD%D9%82-%D9%85%D8%B1%D8%AF%D9%85-%D9%86%D8%A8%D8%A7%DB%8C%D8%AF-%D8%A8%D9%87-%D9%81%D8%B1%D8%A7%D9%85%D9%88%D8%B4%DB%8C-%D8%B3%D9%BE%D8%B1%D8%AF%D9%87-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:58:27+00:00"/>
    <meta property="og:title" content="مطالبات به‌حق مردم نباید به فراموشی سپرده شود"/>
    <meta property="og:description" content="ایسنا/قم نماینده ولی‌فقیه در استان قم با اشاره به اینکه مطالبات به حق نباید به فراموشی سپرده شود، گفت: مسئولان باید همه تلاش خود را در راستای تحقق مطالبات مردم بکار گیرند."/>
  </head>
  <body>
    <article>
      <h6 class="kicker">آیت‌الله سعیدی:</h6>
      <h1>مطالبات به‌حق مردم نباید به فراموشی سپرده شود</h1>
      <address>
        <time datetime="2019-11-21T08:58:27+00:00">21 Nov 2019, 08:58</time>
      </address>
      <p>ایسنا/قم نماینده ولی‌فقیه در استان قم با اشاره به اینکه مطالبات به حق نباید به فراموشی سپرده شود، گفت: مسئولان باید همه تلاش خود را در راستای تحقق مطالبات مردم بکار گیرند.</p>
      <p>آیت‌الله سیدمحمد سعیدی ظهر امروز در راهپیمایی مردم استان قم برای حمایت از اقتدار و امنیت کشور که در راستای لبیک به ندای رهبر معظم انقلاب اسلامی از مصلی قدس تا حرم مطهر حضرت معصومه(س) برپا شد، اظهار کرد: امروز سالروز ورود حضرت معصومه سلام‌الله علیها به قم است که این مناسبت مهم با حرکت انقلابی و بصیرتی قم مصادف شده و مردم با حضور خود در این حرکت به حضرت معصومه سلام‌الله علیها اعلام می‌کنند که همچنان پای آرمان‌های اسلام و انقلاب ایستاده و آماده‌اند تا در مسیر ولایت فداکاری کنند.</p>
      <p>وی خطاب به طراحان اصلی آشوب‌های اخیر و کشورهای استکباری گفت: شما کوچک‌تر از آن هستید که بتوانید با نظام اسلامی مقابله کنید، انقلاب اسلامی ریشه در ولایت فقیه دارد و شجره طیبه‌ای است که نه فقط با این حرکت‌ها نمی‌لرزد، بلکه با اقتدار و بصیرت ملت خود، شما را نیز سرکوب خواهد کرد.</p>
      <p>نماینده ولی‌فقیه در استان قم خاطرنشان کرد: تیم‌های تروریستی مدت‌هاست برای این آشوب‌ها درحال برنامه‌ریزی، شبکه‌سازی و سرمایه‌گذاری هستند اما اکنون با بصیرت ملت و تلاش نیروهای نظامی و انتظامی سرمایه‌گذاری دشمنان بی‌نتیجه مانده و طرح‌های آنان شکست خورده است.</p>
      <p>وی با تاکید بر اینکه رهبر معظم انقلاب اسلامی در خنثی‌سازی این توطئه و فتنه بسیار شجاعانه، فداکارانه و ایثارگرانه عمل کردند، گفت: ایشان با سخنرانی و عملکرد خود فتنه دشمنان را از انقلاب اسلامی دور و کشور را از تفرقه و نفاق در امان نگه‌داشتند.</p>
      <p>آیت‌الله سعیدی یادآور شد: مردم باید بدانند که این اغتشاشات توسط عوامل و طراحان شناخته شده دنبال شد و حساب آن‌ها از فتنه‌گران و اغتشاشگران جداست.</p>
      <p>امام‌جمه قم گفت: این فتنه یک بسته‌ای بود که برای از بین بردن جبهه مقاومت در منقطه و به ویژه در عراق، لبنان و ایران اسلامی به‌عنوان عمود این جبهه طراحی شده بود اما دیدید که مردم ایران اسلامی با وجود پیچیدگی جبهه استکبار شجاعانه به صحنه آمدند و دستگاه‌های امنیتی و نظامی و بسیج، کشور را از شر اشرار و آشوبگران نجات دادند و فتنه دشمن بی‌اثر شد.</p>
      <p>وی با اشاره به اینکه مطالبات به حق نباید به فراموشی سپرده شود، تصریح کرد: مسئولان باید همه تلاش خود را در راستای تحقق مطالبات مردم بکار گیرند.</p>
      <p>تولیت آستان مقدس کریمه اهل‌بیت(س) با بیان اینکه ما نظر کارشناسان و متخصصان را قبول داریم، مطرح کرد: اعلام افزایش قیمت بنزین در ایام میلاد، بدون آگاهی‌بخشی و زمینه‌سازی‌های لازم ناراحتی مردم را به دنبال داشته است و مسئولان امر باید پاسخ‌گوی عملکرد خود باشند.</p>
      <p>وی از مشکلات تولید ملی یاد کرد و گفت: تحقق رونق تولید ملی که مورد تاکید رهبری است از مهم‌ترین مطالبات مردم است که باید به آن توجه شود و در این راستا نیاز است که فرمایشات رهبری در دستور کار مسئولان قرار گیرد.</p>
      <p>
        <b>ملت تا سرکوبی مزدوران داخلی از پای نخواهند نشست</b>
      </p>
      <p>آیت‌الله سعیدی تاکید کرد: بدخواهان در خارج و مزدوران در داخل بدانند که اگر به توطئه‌چینی و فتنه‌گری خود ادامه دهند وظیفه شرعی این ملت شجاع ایران این است که تا خنثی‌سازی، نابودی و سرکوبی آن‌ها از پای نخواهند نشست.</p>
      <p>انتهای پیام</p>
    </article>
  </body>
</html>