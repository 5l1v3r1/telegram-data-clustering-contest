<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/wizards-uzbrucejs-ja-rodas-saubas-bumba-jadod-bertanam.d?id=51656087"/>
    <meta property="og:site_name" content="DELFI"/>
    <meta property="article:published_time" content="2019-11-21T08:19:14+00:00"/>
    <meta property="og:title" content="'Wizards' uzbrucējs: ja rodas šaubas, bumba jādod Bertānam "/>
    <meta property="og:description" content="Latvijas izlases basketbolists Dāvis Bertāns pēc Nacionālās basketbola asociācijas (NBA) spēles pret savu bijušo komandu Sanantonio &quot;Spurs&quot; atzina, ka pazīst to pietiekami labi, lai spētu izcelties ar vairākiem precīziem metieniem, bet viņa Vašingtonas &quot;Wizards&quot; komandas biedrs Morics Vāgners norādījis uz Bertāna nozīmīgo lomu uzbrukumā."/>
  </head>
  <body>
    <article>
      <h1>'Wizards' uzbrucējs: ja rodas šaubas, bumba jādod Bertānam </h1>
      <address><time datetime="2019-11-21T08:19:14+00:00">21 Nov 2019, 08:19</time> by <a rel="author">DELFI Sports</a></address>
      <p>
        <b>Latvijas izlases basketbolists <a href="https://www.delfi.lv/temas/davis-bertans">Dāvis Bertāns</a> pēc Nacionālās basketbola asociācijas (<a href="https://www.delfi.lv/temas/nba">NBA</a>) spēles pret savu bijušo komandu Sanantonio "<a href="https://www.delfi.lv/temas/spurs">Spurs</a>" atzina, ka pazīst to pietiekami labi, lai spētu izcelties ar vairākiem precīziem metieniem, bet viņa Vašingtonas "<a href="https://www.delfi.lv/temas/wizards">Wizards</a>" komandas biedrs Morics Vāgners norādījis uz Bertāna nozīmīgo lomu uzbrukumā.</b>
      </p>
      <p>Bertāna pārstāvētā Vašingtonas komanda trešdien ar rezultātu 138:132 pārspēja Sanantonio "Spurs" vienību. Rūjienietis mačā izcēlās ar 21 punktu, tādējādi arī šoreiz aizvadot rezultatīvu spēli pret savu bijušo komandu, kas viņu vasarā aizmainīja. Pirmajā <a href="https://www.delfi.lv/sports/news/basketbols/bertans-sanantonio-atgriezas-ar-karjeras-otru-rezultativako-speli-un-zaudejumu.d?id=51583907">savstarpējā komandu mačā Bertāns atzīmējās ar 23 punktiem</a>.</p>
      <p>"Joprojām novērtēju visu, ko viņi izdarīja manā labā – piesaistīja mani no Eiropas, gadiem ilgi pirms tam sekoja līdzi manām gaitām," pēc spēles teica Bertāns. "Vieglāk spēlēt pret komandu, kuru jau reiz esi pārstāvējis. Tādā gadījumā labi zini visas spraugas aizsardzībā un vietas, kurās varētu rasties kļūdas."</p>
      <p>Sezonas ievadā šķietami apdraudēta ir "Spurs" komandas izslēgšanas spēļu sērija. Sanantonio klubs pēdējās 22 sezonas pēc kārtas spēlējis "play-off", bet šobrīd ar piecām uzvarām 15 spēlēs ieņem priekšpēdējo vietu Rietumu konferencē. Bijušajai komandai joprojām līdzi jūt arī Bertāns.</p>
      <p>"Esot laukumā, tādas domas noliec malā. Man gan viņus ir mazliet žēl. Tomēr spēles laikā domāju par mūsu pašu patieso nepieciešamību uzvarēt. Uzvara pret šādu komandu varētu būt kā dzinulis mums pašiem," sprieda Bertāns.</p>
      <p>Pati Vašingtonas vienība ar četrām uzvarām 12 spēlēs ieņem 11. vietu Austrumu konferencē. Tā pagaidām bijusi otrā veiksmīgākā komanda uzbrukumā, vidēji 100 uzbrukumos gūstot 114 punktus. Tomēr "Wizards" vienība rādījusi arī otro sliktāko sniegumu aizsardzībā.</p>
      <p>"Šajā spēlē guvām desmit līdz 12 punktus, pateicoties kādām sešām, septiņām pēc kārtas veiksmīgām epizodēm aizsardzībā. Tas dod pārliecību – ja spēsim apturēt kādu šajā laukuma pusē, tad mēs varam uzvarēt lielu daļu komandu. Gūstam 140 punktus ik spēli un tāpat pārsvarā zaudējam – tas ir smieklīgi. Mums nav jānospēlē lieliski vai pat labi aizsardzībā. Nospēlējot mazliet zem vidējā līmeņa, mēs tāpat varētu būt spējīgi uzvarēt," nosmēja Latvijas izlases spēka uzbrucējs.</p>
      <p>Prieku par "Wizards" komandas rezervistu spēli uzbrukumā pēc mača pauda Vācijas basketbolists Morics Vāgners. Bertāns (12,5 punkti vidēji spēlē) un Vāgners (12,8) pagaidām bijuši rezultatīvākie Vašingtonas komandas basketbolisti, kuri nav laukumā gājuši pamatpiecniekā.</p>
      <p>"Mums gājis ellīgi jautri," pēc spēles pret "Spurs" atzina Vāgners. "Mēs dalāmies ar bumbu. Ja rodas šaubas, tad piespēle jādod Dāvim. Spēlējot basketbolu ar šādu baudu, notiks labas lietas."</p>
      <p>Nākamo spēli Vašingtonas komanda aizvadīs piektdien, mājās uzņemot Šarlotas "Hornets" vienību.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/porzingim-double-double-uzvara-ar-48-bertans-velreiz-izcils-pret-bijuso-komandu.d?id=51655637"/>
        <a href="https://www.delfi.lv/sports/news/basketbols/bertans-mana-metienu-precizitate-vienmer-var-but-labaka.d?id=51653007"/>
      </related>
    </article>
  </body>
</html>