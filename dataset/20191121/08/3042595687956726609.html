<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/over-100-rasisme-klager/71842145"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T08:30:04+00:00"/>
    <meta property="og:title" content="Over 100 «rasisme»-klager"/>
    <meta property="og:description" content="NRK måtte svare for rasisme-humor i «Radioresepsjonen»."/>
  </head>
  <body>
    <article>
      <h1>Over 100 «rasisme»-klager</h1>
      <h2>NRK måtte svare for rasisme-humor i «Radioresepsjonen».</h2>
      <address><time datetime="2019-11-21T08:30:04+00:00">21 Nov 2019, 08:30</time> by <a rel="author">Anders Grønneberg</a></address>
      <p>Torsdag morgen 21. november er det møte i Kringkastingsrådet. Møtet holdes i NRKS lokaler på Majorstua.</p>
      <p>Det er kommet inn 213 henvendelser til rådet denne gang. Forrige møte i Kringkastingsrådet ble holdt 24. oktober.</p>
      <p>
        <b>Det meste av de 213 henvendelsene er klager, halvparten er reaksjoner på «Radioresepsjonens flauhetsbarometer».</b>
      </p>
      <p>17 av dem er støtte til «Radioresepsjonen» eller meninger om at NRK ikke skulle ha avpublisert innslaget to dager etter at det ble sendt, da klagestormen skyllet innover NRK.</p>
      <h3>- Krenkelseshysteri</h3>
      <p>Kanalsjef Stig Holmer i P13 redegjør først for Flauhetskonkurransen.</p>
      <p>- Dette handler om at en av de tre i studio skal gjøre noe som er så feil eller dumt at de andre to blir flaue flaue. Så skal de andre gi poeng etter hvor flaue de blir. En lek med ganske tydelige premisser for lytterne, sier han.</p>
      <p>Flere rådsmedlemmer er kritiske til avpubliseringen, deriblant Vebjørn Selbekk. Han kaller det et eksempel på «krenkelseshysteri».</p>
      <p>
        <b>- Disse tingene er med på å innskrenke ytringsrommet i Norge. Dette var ikke rasisme. Det var rasismekritikk. Det var dissing av rasisme. Det var veldig tydelig at det var det, sier han.</b>
      </p>
      <p>Han uttrykker også bekymring for at avpubliseringen kan sende et signal om at NRK har begått et alvorlig overtramp.</p>
      <h3>Dette er bakgrunnen</h3>
      <p>Bakgrunnen for avpubliseringen og K-rådets behandling er som følger:</p>
      <p>Tore Sagen snakker i Radioresepsjonen 29. oktober om klimafornektere og raser, og i innslaget «Flauhetskonkurransen» ytrer Tore Sagen noe av det flaueste han kan tenke seg: rasisme og klimafornekting - og sammenlikner den afrikanske rasen med aper:</p>
      <p>
        <b>- Jeg tror negre er dårligere mennesker enn hvite, fordi det er kortere tid siden de var jegere og sankere på savannen.</b>
      </p>
      <p>Tiraden på noen minutter er isolert sett grovt krenkende og rasistisk, men Sagens intensjon er det motsatte.</p>
      <h3>Støtte til Tore Sagen</h3>
      <p>Tove Karoline Knutsen mener satiren likner såpass mye på reelle holdninger at man burde tenke seg nøye om, men understreker at hun ikke har bastante meninger om saken.</p>
      <p>
        <b>- Jeg er ikke helt enig med meg selv, men vil si at man bør være litt tilbakeholden med denne typen harselas, sier hun.</b>
      </p>
      <p>Hun får støtte fra andre rådsmedlemmer, blant annet postdoktor Erik Knudsen, som spør seg om satire som ligger tett opp mot reelle holdninger kan legitimere slike, selv om det ikke er hensikten.</p>
      <h3>- Oppfordrer NRK til å tråkke i baret</h3>
      <p>Nestleder Torgeir Uberg Nærland avviser at innslaget kan ha ført til mer rasisme, men understreker at det er en viktig debatt, og at debatten er viktig for satiren.</p>
      <p>- Jeg oppfordrer NRK til å fortsette å tråkke i baret. Jeg håper nesten ikke dette er siste gangen vi har humor i Kringkastingsrådet, sier han.</p>
      <p>
        <b>Kringkastingssjef Thor Gjermund Eriksen er enig.</b>
      </p>
      <p>- Dette må være et av de mest vellykkede satireinnslagene vi har hatt, fordi det har ført til diskusjon om mangfold, grenser og satire.</p>
      <p>Han understreker at NRK ikke skal la seg presse til verken publisere eller avpublisere, men at han har forståelse for at det skjedde i dette tilfellet, av hensyn til medarbeidere.</p>
      <p>- Hvis vi hadde avpublisert etter en grundig diskusjon og avveining om at vi hadde gått over grenser, da hadde det vært et problem.</p>
      <h3>- Dette er innenfor</h3>
      <p>Det er imidlertid ikke tilfellet, mener han. Han viser til Tore Sagens uttalelse om at han hadde «krenket feil folk». Han sier avgjørelsen om å avpublisere ble tatt der og da, blant annet av hensyn til Sagen, og kaller det «en kollegial avveining tatt lokalt i redaksjonen, ikke som følge av press ovenfra».</p>
      <p>
        <b>- Ikke legg for mye prinsipielt i dette. Jeg håper det framkommer at vi mener dette er innenfor NRKs satiriske oppdrag. Det kan ikke begrenses av at noen føler seg krenket eller støtt.</b>
      </p>
      <p>Rådsmedlem Marvin Wiseth mener premissene for programmet var tydelige, og mener at NRK ikke har begått noe overtramp.</p>
      <p>- Dette med at man ikke klarer å skille skuespiller og innhold, er ganske tragisk.</p>
      <h3>Får massiv støtte</h3>
      <p>Trude Drevland støtter radioresepsjonen</p>
      <p>
        <b>- Hva er satire? Hva er ytringsfrihet? Hvordan kombinerer man det? spør hun:</b>
      </p>
      <p>- Jeg har aldri sett at et teater har trukket et kritisk stykke som går til ytterligheter. Det hadde jeg heller ikke håpet NRK skulle gjøre.</p>
      <p>Hun mener det er godt at ytterliggående krefter blir satt på spissen, og mener NRK har latt seg styre av kritikk.</p>
      <h3>Mer Exit»-bråk</h3>
      <p>NRK-serien «Exit» får også denne gangen gjennomgå. Flere reagerer på det som K-rådet tok opp forrige gang, nemlig å presentere sterke voldelige og seksuelle scener fra serien i Dagsrevyen.</p>
      <p>
        <b>I den første «Exit»-episoden brukes ordet «dverg», noe som mange mener er støtende.</b>
      </p>
      <p>- Vi reagerer også på at ordet «dverg» gjentatte ganger blir nevnt i dialogen, da dette er et ord vi til daglig jobber for å få vekk, skriver Norsk Interesseforening for Kortvokste i sin klage.</p>
      <h3>- Grove karakteristikker</h3>
      <p>Også «Nytt på nytt» får gjennomgå, mange av dem går på innslaget om Tyrkia og Syria.</p>
      <p>
        <b>Dette uttaler en seer i klagen til K-rådet:</b>
      </p>
      <p>- Jeg finner det dypt opprørende, frustrerende, og trist hvordan panelet i «Nytt på nytt» harselerte med Tyrkias invasjon av Syria. Jeg synes ikke den typen, grove karakteristikker har noe som helst plass i «lettbeint» fredagsunderholdning. Personlig skrudde jeg av ganske fort, men rakk blant annet å høre at Johan Golden refererte til «kurdermos» eller liknende. Det oppleves som et grovt overtramp, og helt fullstendig unødvendig.</p>
      <h3>«Nytt på nytt»-kritikk</h3>
      <p>Andre reagerer mer på programledelsen til Bård Tufte Johansen, og uttrykker, «på vegne av flere» at de savner Jon Almaas:</p>
      <p>- Vi er ganske mange som savner tidligere programleder Jon Almaas som var en svært dyktig leder, og som hadde en langt bedre sans m.h.t. å formidle aktuelle saker på en virkelig profesjonell, morsom og bra måte. Den evnen savner vi hos Bård Tufte Johansen.</p>
    </article>
  </body>
</html>