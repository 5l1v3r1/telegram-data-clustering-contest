<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/lidosta-riga-pie-aviopasazieriem-atrod-iespejams-noziedzigi-iegutu-naudu.a339121/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T08:51:00+00:00"/>
    <meta property="og:title" content="Lidostā «Rīga» pie aviopasažieriem atrod, iespējams, noziedzīgi iegūtu naudu"/>
    <meta property="og:description" content="Valsts ieņēmumu dienesta (VID) darbinieki šomēnes muitas kontrolē lidostā &quot;Rīga&quot; pie Maskavas un Sanktpēterburgas avioreisa pasažieriem uzgājuši, iespējams, noziedzīgi iegūtu skaidru naudu, informēja VID."/>
  </head>
  <body>
    <article>
      <h1>Lidostā «Rīga» pie aviopasažieriem atrod, iespējams, noziedzīgi iegūtu naudu</h1>
      <address><time datetime="2019-11-21T08:51:00+00:00">21 Nov 2019, 08:51</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Valsts ieņēmumu dienesta (VID) darbinieki šomēnes muitas kontrolē lidostā "Rīga" pie Maskavas un Sanktpēterburgas avioreisa pasažieriem uzgājuši, iespējams, noziedzīgi iegūtu skaidru naudu, informēja VID.</b>
      </p>
      <p>Dienestā norādīja, ka, pamatojoties uz riska analīzes ceļā iegūtu informāciju, lidostā "Rīga" veikta ielidojošā reisa Maskava-Rīga un ielidojošā reisa Sanktpēterburga-Rīga pasažieru muitas kontrole. Tā veikta saistībā ar iespējamu liela apmēra skaidras naudas, ko, šķērsojot Latvijas Republikas valsts robežu, ieved Eiropas Kopienas muitas teritorijā, nedeklarēšanu vai nepatiesu deklarēšanu un par iespējamu noziedzīgi iegūtas naudas legalizēšanu lielā apmērā.</p>
      <p>Reisa Sanktpēterburga-Rīga pasažieris, 1970. gadā dzimis Krievijas Federācijas pilsonis, ieveda skaidru naudu 60 075 eiro. Savukārt reisa Maskava-Rīga pasažieris, 1970. gadā dzimis Krievijas Federācijas pilsonis, ieveda skaidru naudu 43 900 eiro un 10 000 Krievijas rubļus (141 eiro). Naudas līdzekļu izcelsmes avoti tiks skaidroti pirmstiesas izmeklēšanā. Par notikušo uzsākti divi kriminālprocesi.</p>
      <p>VID atzīmēja, ka cīņa ar noziedzīgi iegūtu līdzekļu legalizēšanu, tostarp noziedzīgi iegūtas skaidras naudas pārvietošanas pāri Latvijas Republikas valsts robežai ierobežošana, šogad ir viena no VID prioritātēm. VID Nodokļu un muitas policijas pārvaldē par skaidras naudas nedeklarēšanu vai nepatiesu deklarēšanu 2019. gadā uzsākts 41 kriminālprocess, kā rezultātā izņemti skaidras naudas līdzekļi ekvivalenti 5 909 052 eiro apmērā, kā arī banku seifos izņemti ekvivalenti 1 378 248,89 eiro apmērā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/kalashnikov-koncerns-ar-swedbank-palidzibu-iespejams-parkapis-starptautiskas-sankcijas.a338996/"/>
        <a href="https://www.lsm.lv/raksts/zinas/latvija/latvija-iesniedz-zinojumu-par-cinu-pret-naudas-atmazgasanu.a339041/"/>
        <a href="https://www.lsm.lv/raksts/zinas/ekonomika/ienakumu-deklaracijas-aizvien-nav-iesniegusi-20-000-cilveku.a338842/"/>
        <a href="https://www.lsm.lv/raksts/zinas/ekonomika/vid-mainis-muitojamo-sutijumu-apstrades-kartibu.a338820/"/>
        <a href="https://www.lsm.lv/raksts/zinas/ekonomika/naudas-atmazgasanas-skandals-skar-ari-zviedrijas-seb-banku.a338604/"/>
        <a href="https://www.lsm.lv/raksts/zinas/ekonomika/pec-stradnieka-bojaejas-vni-vid-un-iub-stingrak-izvelesies-un-uzraudzis-buvniekus.a338410/"/>
        <a href="https://www.lsm.lv/raksts/zinas/latvija/automasinas-ar-viltotiem-diplomatiskajiem-numuriem-atklaj-5-miljonus-kontrabandas-cigaresu.a338390/"/>
        <a href="https://www.lsm.lv/raksts/zinas/latvija/vid-sak-kriminalprocesu-par-krievijas-pilsona-iespejamu-23-miljonu-eiro-atmazgasanu.a338258/"/>
      </related>
    </article>
  </body>
</html>