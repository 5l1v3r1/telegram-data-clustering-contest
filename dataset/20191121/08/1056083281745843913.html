<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019516/%D8%B4%D8%A8%DB%8C%D9%87-%D8%B3%D8%A7%D8%B2%DB%8C-%D9%85%D9%86%D8%B7%D9%82%D9%87-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%88-%D8%AA%D9%86%DA%AF%D9%87-%D9%87%D8%B1%D9%85%D8%B2-%D8%AF%D8%B1-%D8%B1%D8%B2%D9%85%D8%A7%DB%8C%D8%B4-%D9%85%D8%AF%D8%A7%D9%81%D8%B9%D8%A7%D9%86-%D8%A2%D8%B3%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:43:44+00:00"/>
    <meta property="og:title" content="شبیه‌سازی منطقه خلیج فارس و تنگه هرمز در رزمایش مدافعان آسمان ولایت 98"/>
    <meta property="og:description" content="فرمانده نیروی پدافند هوایی ارتش جمهوری اسلامی ایران با بیان اینکه فضای آسمان کشورمان جزو خطوط قرمز ماست، گفت: در منطقه عمومی رزمایش مدافعان آسمان ولایت 98، منطقه خلیج فارس و تنگه هرمز شبیه‌سازی می شود."/>
  </head>
  <body>
    <article>
      <h6 class="kicker">امیر صباحی‌فرد خبر داد</h6>
      <h1>شبیه‌سازی منطقه خلیج فارس و تنگه هرمز در رزمایش مدافعان آسمان ولایت 98</h1>
      <address>
        <time datetime="2019-11-21T08:43:44+00:00">21 Nov 2019, 08:43</time>
      </address>
      <p>فرمانده نیروی پدافند هوایی ارتش جمهوری اسلامی ایران با بیان اینکه فضای آسمان کشورمان جزو خطوط قرمز ماست، گفت: در منطقه عمومی رزمایش مدافعان آسمان ولایت 98، منطقه خلیج فارس و تنگه هرمز شبیه‌سازی می شود.</p>
      <p>به گزارش ایسنا، امیر سرتیپ علیرضا صباحی‌فرد، درباره رزمایش مشترک پدافند هوایی مدافعان آسمان ولایت ۹۸ با بیان اینکه این رزمایش در منطقه‌ای به گستره ۴۱۶ هزار کیلومتر مربع در منطقه عمومی سمنان انجام خواهد شد، اظهار کرد: مرحله نخست این رزمایش شامل کشف و شناسایی اهدافی خواهد بود که توسط نیروی متخاصم برای ما به وجود خواهد آمد و در مرحله بعد نیز علاوه بر کشف و شناسایی، سامانه‌های حاضر در رزمایش با اهداف درگیر خواهند شد. با برنامه‌ریزی‌های صورت گرفته در این رزمایش، سخت ترین و واقعی‌ترین شرایط رزم را تمرین خواهیم کرد.</p>
      <p>وی ادامه داد: یکی از اهداف ما این است که در این رزمایش توانمندی رزم پدافند هوایی را که الان نوک حمله است، محک بزنیم تا اگر دشمن قصد تجاوز، حمله و حتی تخلفی نسبت به فضای آسمان کشورمان که جزو خطوط قرمز ماست داشته باشد، بتوانیم با آن مقابله کنیم.</p>
      <p>فرمانده نیروی پدافند هوایی ارتش تاکید کرد: توصیه من به دشمنان این است که خود را در ورطه این آزمایش قرار ندهند چراکه ورود به این امتحان و ورود به فضای آسمان جمهوری اسلامی ایران همانطور که در گذشته نیز نشان داده شده است، جز خفت و خواری برای آنها، دستاوردی نخواهد داشت.</p>
      <p>وی خاطرنشان کرد: در این رزمایش سلاح و سامانه‌های بومی و به روز دنیا به کارگیری شده که در لبه تکنولوژی پدافند هوایی دنیا قرار دارند. در این رزمایش از نیروهای جوان استفاده می‌کنیم که تجربه قدیمی‌های ما و تحرک و شادابی جوانان در هم آمیخته شده و پیش‌بینی می‌کنیم نتیجه آن، یک رزمایش بسیار خوب و موفق باشد.</p>
      <p>فرمانده نیروی پدافند هوایی ارتش در خصوص شرایط ارزیابی و دیگر نیروهای شرکت کننده در این رزمایش، تصریح کرد: ما در این رزمایش از نیروی هوایی به عنوان نیروی متخاصم (نارنجی) استفاده می‌کنیم و از همه داوران هم خواسته‌ایم ما را به صورت واقعی مورد ارزیابی و محک قرار دهند که انشالله در آینده بتوانیم از همه توانمندی‌های خود در میدان رزم استفاده کنیم.</p>
      <p>وی گفت: این رزمایش اولین رزمایش نیروی پدافند هوایی است که خردادماه امسال به عنوان یکی از نیروهای ارتش جمهوری اسلامی ایران تشکیل شد.</p>
      <p>امیر سرتیپ صباحی فرد در پایان خاطرنشان کرد: منطقه این رزمایش شبیه‌سازی منطقه عمومی خلیج فارس، به خصوص تنگه هرمز است؛ یعنی همه تجهیزات و سامانه‌هایی که ما برای کشف، شناسایی و درگیری در خلیج فارس و تنگه هرمز استفاده می‌کنیم در این میدان حاضر است.</p>
      <p>انتهای پیام</p>
    </article>
  </body>
</html>