<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/guvernul-sua-a-inceput-sa-emita-licente-pentru-unele-companii-care-aprovizioneaza-grupul-chinez-huawei-1922404421002019110819176049"/>
    <meta property="og:site_name" content="News.ro"/>
    <meta property="article:published_time" content="2019-11-21T08:44:00+00:00"/>
    <meta property="og:title" content="Guvernul SUA a început să emită licenţe pentru unele companii care aprovizionează grupul chinez Huawei"/>
    <meta property="og:description" content="Guvernul american a început să emită licenţele pentru unele dintre companiile care aprovizionează grupul chinez de telecomunicaţii Huawei, care se află pe o listă neagră din motive de securitate, oferind o mult-aşteptată claritate pentru industrie, transmite Reuters."/>
  </head>
  <body>
    <article>
      <h1>Guvernul SUA a început să emită licenţe pentru unele companii care aprovizionează grupul chinez Huawei</h1>
      <address><time datetime="2019-11-21T08:44:00+00:00">21 Nov 2019, 08:44</time> by <a rel="author">Anca Dumitrescu</a></address>
      <p>
        <b>Guvernul american a început să emită licenţele pentru unele dintre companiile care aprovizionează grupul chinez de telecomunicaţii Huawei, care se află pe o listă neagră din motive de securitate, oferind o mult-aşteptată claritate pentru industrie, transmite Reuters.</b>
      </p>
      <p>Companiile au început miercuri să fie anunţate de aprobarea sau respingerea solicitărilor de licenţe de către Departamentul pentru Comerţ, au declarat două surse din industrie, în timp ce preşedintele Donald Trump încearcă să încheie un acord comercial parţial cu preşedintele chinez Xi Jinping.</p>
      <p>Nu este clar ce produse au fost aprobate pentru vânzare, dar măsura aduce o mult-aşteptată claritate pentru companiile americane, care anul trecut au înregistrat vânzări de ordinul miliardelor de dolari către Huawei, cel mai mare producător de echipamente de telecomunicaţii la nivel mondial.</p>
      <p>Huawei, care este şi al doilea mare producător de telefoane mobile din lume, aştepta cu nerăbdare o licenţă pentru ca Google să îi furnizeze în continuare sistemul de operare Android, în condiţiile în care lansează noi modele.</p>
      <p>Secretarul pentru Comerţ Wilbur Ross a declarat marţi seara, la televiziunea Fox Business Network, că a primit 290 de cereri pentru licenţe şi că agenţia pe care o conduce a început să trimită notificări de aprobare sau respingere a acestora.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>