<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%91%d7%92%d7%a5-%d7%a7%d7%95%d7%91%d7%a2-%d7%94%d7%9e%d7%90%d7%a4%d7%99%d7%95%d7%aa-%d7%9c%d7%90-%d7%99%d7%95%d7%9b%d7%9c%d7%95-%d7%9c%d7%99%d7%99%d7%a7%d7%a8-%d7%90%d7%aa-%d7%94%d7%9c%d7%97/"/>
    <meta property="og:site_name" content="ביזנעס"/>
    <meta property="article:published_time" content="2019-11-21T08:44:23+00:00"/>
    <meta property="og:title" content="בג&quot;ץ קובע: המאפיות לא יוכלו לייקר את הלחם"/>
    <meta property="og:description" content="המחלבות כן, המאפיות לא • בפסיקה שניתנה בידי שלושת השופטים ברק-ארז, מזוז ווילנר נכתב, כי &quot;לאחר ששמענו את טענות הצדדים ובהמלצתנו, הודיעו העותרות כי הן אינן עומדות על עתירתן והיא נדחית בזאת&quot; • המרוויחות הגדולות: המשפחות שצורכות יותר מכיכר ליום"/>
  </head>
  <body>
    <article>
      <h1>בג"ץ קובע: המאפיות לא יוכלו לייקר את הלחם</h1>
      <address><time datetime="2019-11-21T08:44:23+00:00">21 Nov 2019, 08:44</time> by <a rel="author">דוד שלומוביץ</a></address>
      <p>
        <b>המחלבות כן, המאפיות לא • בפסיקה שניתנה בידי שלושת השופטים ברק-ארז, מזוז ווילנר נכתב, כי "לאחר ששמענו את טענות הצדדים ובהמלצתנו, הודיעו העותרות כי הן אינן עומדות על עתירתן והיא נדחית בזאת" • המרוויחות הגדולות: המשפחות שצורכות יותר מכיכר ליום</b>
      </p>
      <p>לפני חצי שנה בדיוק דיווחנו <a href="https://bizzness.net/%D7%9B%D7%9E%D7%94-%D7%A2%D7%95%D7%93-%D7%94%D7%9E%D7%90%D7%A4%D7%99%D7%95%D7%AA-%D7%93%D7%95%D7%A8%D7%A9%D7%95%D7%AA-%D7%9C%D7%99%D7%99%D7%A7%D7%A8-%D7%A9%D7%95%D7%91-%D7%90%D7%AA-%D7%9E%D7%97%D7%99/">כאן</a> על פנייתן של שתי המאפיות הגדולות לבג"ץ בבקשה לייקר בעוד חמשה אחוזים את מחירי הלחם שבפיקוח. היה זה שלושה חודשים לאחר שניתן להן האישור להעלות את מחירי הלחם שבפיקוח וזאת לאור הוראת צו הפיקוח על המחירים.</p>
      <p>אתמול שלח בית המשפט את שתי העותרות, מאפיות אנג'ל וברמן, לאפות את לחמן בשקט. בפסיקה שניתנה בידי שלושת השופטים ברק-ארז, מזוז ווילנר נכתב, כי "לאחר ששמענו את טענות הצדדים ובהמלצתנו, הודיעו העותרות כי הן אינן עומדות על עתירתן והיא נדחית בזאת".</p>
      <p>ניתן לומר בקלות שהפסיקה הצילה עשרות אלפי משפחות וילדים מחרפת רעב. אלו משפחות שהלחם הבסיסי משמש תפקיד בכיר ברמת השובע והשקטת הבטן המקרקרת, וכל ייקור ולו הקטן ביותר מעיק על משפחות רבות מאוכלוסיות מוחלשות.</p>
      <p>העותרות טענו בפנייתן לבג"ץ כי רכיבי האנגריה התייקרו ולכן אין להן ברירה אלא להעלות את מחירי הלחם שבפיקוח. בין היתר הם דיברו על המזוט שהופסק השימוש בו (האם הגז הטבעי לא יותר זול ממזוט? ד"ש) ובחישוב רטרואקטיבי הן ביקשו לייקר את הלחם בחמישה אחוזים נוספים.</p>
      <p>נציין כי בעינינו הליכה מאוחדת לבג"ץ של שתי המאפיות הגדולות בישראל על ידי משרד עורכי דין יחיד, מזכירה במעט את האשמה הנושנה על מונופול במחירי הלחם שכזכור, בעקבותיו נכנסו לכלא מי שבית המשפט הצביע עליו כאשם בקרטל. אך לא זהו נושא הדברים כרגע.</p>
      <p>אתמול, כאמור, בית המשפט לא הסכים עם ייקור נוסף במחירי הלחם שבפיקוח, לעומת עתירה דומה שהגישו לפני כמה חודשים המחלבות הגדולות.</p>
      <figure>
        <img src="https://bizzness.net/wp-content/uploads/2019/11/%D7%9E%D7%A9%D7%90%D7%99%D7%95%D7%AA-%D7%A9%D7%9C-%D7%9E%D7%90%D7%A4%D7%99%D7%99%D7%AA-%D7%90%D7%A0%D7%92%D7%9C-%D7%A6%D7%99%D7%9C%D7%95%D7%9D-%D7%90%D7%91%D7%99%D7%A8-%D7%A1%D7%95%D7%9C%D7%98%D7%9F-%D7%A4%D7%9C%D7%90%D7%A9-90.jpg"/>
        <figcaption>משאיות של מאפיית אנג'ל | צילום: אביר סולטן, פלאש 90</figcaption>
      </figure>
      <p>כזכור, בית המשפט קיבל בזמנו את בקשת המחלבות והורה לשר האוצר כחלון לחתום על צו לייקור המחירים של מוצרי החלב שבפיקוח, כחלון חתם בעל כורחו על הצו למרות שלא רצה בכך.</p>
      <p>ואולם לעומת זאת, המאפיות, כאמור, לא יוכלו להעלות את מחיר הלחם.</p>
    </article>
  </body>
</html>