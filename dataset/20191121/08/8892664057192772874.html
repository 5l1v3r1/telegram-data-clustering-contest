<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/curtis-oszinte-vallomasa-egyszer-a-fiam-is-tudni-fogja-hogyan-eltem/wcjvp2r"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T08:04:59+00:00"/>
    <meta property="og:title" content="Curtis őszinte vallomása: „Egyszer a fiam is tudni fogja, hogyan éltem”"/>
    <meta property="og:description" content="Curtisnek az életében igazán nagy lökést adott, amikor megtudta, hogy gyereke lesz. A zenész most teljes őszinteséggel vallott arról az időszakról, amit – a döntése nyomán – végleg maga mögött hagyott. A jövőben ugyanis szeretne a kisfia példaképévé válni."/>
  </head>
  <body>
    <article>
      <h1>Curtis őszinte vallomása: „Egyszer a fiam is tudni fogja, hogyan éltem”</h1>
      <address><time datetime="2019-11-21T08:04:59+00:00">21 Nov 2019, 08:04</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Curtisnek az életében igazán nagy lökést adott, amikor megtudta, hogy gyereke lesz. A zenész most teljes őszinteséggel vallott arról az időszakról, amit – a döntése nyomán – végleg maga mögött hagyott. A jövőben ugyanis szeretne a kisfia példaképévé válni.</b>
        </i>
      </p>
      <p>A Sony Max Lakástalkshow című műsorának volt a vendége Curtis, aki elárulta, ahhoz, hogy teljesen új életet tudjon kezdeni, szüksége volt a feleségére és a kisfiára is. Széki Attila azt is hozzátette: <u>örökké hálás lesz Krisztinek, hogy a legrosszabb időszakban is kitartott mellette, végig ez adott neki erőt, hogy be tudja fejezni az elvonót.</u></p>
      <p>(<a href="https://www.blikk.hu/legfrissebb">A legfrissebb hírek itt</a>) </p>
      <p><i>„Most érkeztem meg, kellett hozzá a kicsi és a feleségem is. Nem bírtam volna ki ennyit, mint ő! Ha nekem lett volna olyan társam, amilyen én voltam, biztos, hogy nem maradok vele, nem szülök neki gyereket. A mai napig szerelmesek vagyunk egymásba. Amikor kérdeztem, miért maradt mellettem, azt válaszolta, hogy mert szerelmes belém”</i> –<a href="https://hu-hu.facebook.com/pg/hotmagazin/posts/?ref=page_internal"> idézte a Hot!</a> Széki Attila műsorban elhangzott szavait.</p>
      <p>A jövőben szeretné szeretteit kárpótolni a történtekért azzal, hogy erős marad, illetve olyan emberré válik, akikre büszkék lehetnek. Életében mindig is két nő állt közel a szívéhez, mégpedig édesanyja és felesége, akik megtanították tisztelni a nőket. Curtis annak is tudatában van, hogy fia egyszer megismeri a múltját, ezért is szeretne szoros apa-fia kapcsolatot kialakítani.</p>
      <p><i>„Az édesanyám volt az etalon, miatta szeretem és tisztelem a nőket. Aztán jött Kriszti, aki tudott tenni rá még egy lapáttal. Bent voltam a szüléskor: amit kibírt, az elképesztő volt! Még szerelmesebb lettem! Augusztus 4-én született a fiam, s bár előző este négy fellépésem volt, elröppent a fáradtság. Csak Krisztit néztem, milyen jó ember, társ, milyen anya. Büszke rám, hogy át tudtam ezen lendülni. Egyszer a fiam is tudni fogja, hogyan éltem. Bízom benne, hogy addigra szoros apa-fiú kapcsolatunk lesz. Kap egy olyan apai képet, hogy büszke lehet rám, a sikereimre” – </i>árulta el Curtis a műsorban.  </p>
    </article>
  </body>
</html>