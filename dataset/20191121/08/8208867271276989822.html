<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/21/news/fca_contro_la_causa_promossa_da_gm_una_manovra_sconcertante_-241547246/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T08:23:00+00:00"/>
    <meta property="og:title" content="Fca sulla causa Gm: &quot;Manovra sconcertante&quot;. Elkann: &quot;Non siamo preoccupati, la affronteremo&quot;"/>
    <meta property="og:description" content="Il presidente del gruppo: &quot;Dispiace per accuse a Marchionne che non può difendersi. Con Psa memorandum entro fine anno&quot;. Il titolo cede in Borsa. L'ad Manley scrive ai dipendenti: &quot;Non ci faremo frenare da questa azione&quot;"/>
  </head>
  <body>
    <article>
      <h1>Fca sulla causa Gm: "Manovra sconcertante". Elkann: "Non siamo preoccupati, la affronteremo"</h1>
      <h2>Il presidente del gruppo: "Dispiace per accuse a Marchionne che non può difendersi. Con Psa memorandum entro fine anno". Il titolo cede in Borsa. L'ad Manley scrive ai dipendenti: "Non ci faremo frenare da questa azione"</h2>
      <address>
        <time datetime="2019-11-21T08:23:00+00:00">21 Nov 2019, 08:23</time>
      </address>
      <p><b>ROMA - </b>Fca "si difenderà con tutte le forze dalla causa promossa ieri da General Motors". Lo afferma il gruppo automobilistico in una nota in cui definisce le accuse "un tentativo senza basi di distogliere l'attenzione dalle sfide proprie di quella società". L'azienda parla di "sconcertante manovra" che "viene in un momento in cui Fca sta dimostrando di essere un concorrente sempre più forte" con il piano di fondersi con Psa. General Motors punta l'indice su alcuni manager Fiat-Chrysler accusati di aver corrotto membri dello <b>United Auto Workers</b>, il potente sindacato dei metalmeccanici americano.<br/><br/>Sulla questione è intervenuto nel pomeriggio anche il presidente di Fca <b>John Elkann</b>.  "Affronteremo nei luoghi adeguati la causa intentata da Gm, che non ci preoccupa. Mi dispiace che uno faccia accuse false a una persona come Marchionne che non si può difendere", ha detto in un incontro con i giornalisti in occasione dell'Investor Day di Exor, la holding di famiglia. Elkann si è soffermato anche sulla fusione in programma con Peugeot. "Da come stanno lavorando le nostre squadre sono incoraggiato a pensare che a fine anno avremo il memorandum d'intesa", ha detto. "Abbiamo rafforzato il nostro impegno sull'auto. Con Psa è un rafforzamento. Exor sarà azionista di riferimento. Potremo assicurare stabilità proprietaria all'azienda".<br/><br/>Sulla causa promossa da Gm ha detto la sua anche il numero uno del gruppo <b>Mike Manley</b>, scrivendo una lettera ai dipendenti: "Ci tenevo a contattarvi personalmente per assicurarvi che non ci faremo frenare da questa azione", ha rimarcato l'amministratore delegato di Fca. "Manteniamo alto il nostro livello di prestazioni perché ha chiaramente preoccupato alcuni dei nostri concorrenti", ha detto Manley ringraziando i lavoratori per il lavoro che continuano a fare "per creare un'azienda straordinaria".<br/><br/><a href="https://finanza.repubblica.it/Company/?symbol=FCA:IM">Intanto il titolo Fca</a> ha ceduto pesantemente terreno in Borsa. In apertura risultava in calo del 3,9%, a 13,42 euro per poi risalire la china. Secondo gli analisi di JpMorgan, citati da Bloomberg, la causa avviata da Gm potrebbe arrivare a costare fino a 6 miliardi di danni per Fca.</p>
    </article>
  </body>
</html>