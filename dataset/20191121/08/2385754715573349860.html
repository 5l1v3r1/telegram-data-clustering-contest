<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598388/lemesos-xeiropedes-se-16-prosopa-pou-doulevan-se-ergotaksio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T08:10:00+00:00"/>
    <meta property="og:title" content="Λεμεσός: Χειροπέδες σε 16 πρόσωπα που δούλευαν σε εργοτάξιο"/>
    <meta property="og:description" content="Συνελήφθησαν 16 πρόσωπα για υπόθεση πλαστοπροσωπίας, πλαστογραφίας και κυκλοφορίας πλαστού έγγραφου.   Μέλη της Υπηρεσίας Αλλοδαπών και..."/>
  </head>
  <body>
    <article>
      <h1>Λεμεσός: Χειροπέδες σε 16 πρόσωπα που δούλευαν σε εργοτάξιο</h1>
      <address><time datetime="2019-11-21T08:10:00+00:00">21 Nov 2019, 08:10</time> by <a rel="author">SigmaLive</a></address>
      <p>Συνελήφθησαν 16 πρόσωπα για υπόθεση πλαστοπροσωπίας, πλαστογραφίας και κυκλοφορίας πλαστού έγγραφου.</p>
      <p>Μέλη της Υπηρεσίας Αλλοδαπών και Μετανάστευσης, σε συνεργασία με μέλη του Γραφείου Επιθεωρήσεως Εργασίας, μετέβησαν χθες (20/10) το πρωί για έλεγχο σε εργοτάξιο στη Λεμεσό.</p>
      <p>Κατά τον έλεγχο στο εργοτάξιο εντοπίστηκαν να εργάζονται 16 εργάτες, οι οποίοι δεν είχαν στην κατοχή τους οποιαδήποτε έγγραφα που να αποδεικνύουν την ταυτότητά τους, με αποτέλεσμα να συλληφθούν για εξακρίβωση των στοιχείων τους.</p>
      <p>Από περαιτέρω εξετάσεις που ακολούθησαν, διαπιστώθηκε, ότι και τα 16 πρόσωπα (15 άντρες μια γυναίκα), κατά τη διαδικασία εργοδότησής τους, παρουσίασαν στους εργοδότες τους έγγραφα, διαφορετικά από τα πραγματικά τους.</p>
      <p>Όλοι μεταφέρθηκαν στα Γραφεία του ΤΑΕ Λεμεσού, όπου διαπιστώθηκαν τα πραγματικά τους στοιχεία. Δύο εκ των προσώπων, διαπιστώθηκε, ότι διαμένουν στην Κύπρο παράνομα.</p>
      <p>Εναντίον και των 16 εκδόθηκαν δικαστικά εντάλματα και συνελήφθησαν για διευκόλυνση των ανακρίσεων.</p>
      <p>Το ΤΑΕ Λεμεσού συνεχίζει τις εξετάσεις.</p>
    </article>
  </body>
</html>