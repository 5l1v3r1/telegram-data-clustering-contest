<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/kt-podkrepa-zashto-15-dni-bolnichni-a-ne-10-ili-20-iskame-argumenti-i-razcheti.html"/>
    <meta property="og:site_name" content="News.bg"/>
    <meta property="article:published_time" content="2019-11-21T08:41:52+00:00"/>
    <meta property="og:title" content="КТ &quot;Подкрепа&quot;: Защо 15 дни болнични, а не 10 или 20? Искаме аргументи и разчети"/>
    <meta property="og:description" content="КТ &quot;Подкрепа&quot; не е уведомена официално за предложението на социалния министър Бисер Петков"/>
  </head>
  <body>
    <article>
      <h1>КТ "Подкрепа": Защо 15 дни болнични, а не 10 или 20? Искаме аргументи и разчети</h1>
      <address><time datetime="2019-11-21T08:41:52+00:00">21 Nov 2019, 08:41</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <p>КТ "Подкрепа" <b>не е уведомена официално за <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html">предложението на социалния министър Бисер Петков</a> да се плащат до 15 дни</b> болнични годишно.</p>
      <p>Това коментира вицепрезидентът на синдиката Иоанис Партениотис по време на конференция <b>"Предприемачеството - двигател на социално-икономическото развитие".</b></p>
      <p>От там очакват да бъде свикан Националният съвет за тристранно сътрудничество и да <b>чуят аргументите и разчетите по темата на правителството и социално министерство.</b></p>
      <p>"На прима виста - а защо <b>15, а не 10, а не 20 дни болнични</b>", попита риторично Иоанис Партениотис.</p>
      <p>Той добави, че да се намалява ангажиментът на работодателите към изплащането на болничните, <b>не е подкрепено от всички, защото Българска стопанска камара не споделя това мнение.</b></p>
      <p>Точно в тази връзка Гълъбин Гълъбов, председател на Съюза за стопанска инициатива (ССИ), коментира, че и те като работодателска организация не смятат, че <b>болничните трябва да се плащат от работещия.</b></p>
      <p>"Официалната позиция на ССИ е, че всяко отклонение от осигурителното правило, където осигурителният фонд плаща е <b>изкривяване на правилото</b>. Не сме съгласни,<b> дори и за 3, дори и за 1 ден</b>. Смятаме, че НОИ трябва да плаща болничните", каза Гълъбов.</p>
      <p>Все пак той смята, че би следвало <b>държавните органи да могат да затегнат фалшификациите с болнични</b>, но не всички да бъдат наказвани заради това.</p>
      <p>Междувременно работодателите <b><a href="https://news.bg/politics/rabotodatelite-kategorichno-protiv-da-plashtat-parvite-tri-dni-ot-bolnichniya.html">излязоха с позиция, че не искат да плащат първите три дни от болничния</a></b>. Според тях правителството цели да запази статуквото. </p>
      <p>Вчера стана ясно, че <b><a href="https://news.bg/economics/sindikatite-predlagat-rabotodatelite-da-plashtat-5-dni-ot-bolnichniya.html">синдикатите предлагат работодателите да плащат първите пет дни на болничния.</a> </b>Правителството пък<b> <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html">предлага работодателите да плащат не повече от 15 дни болнични в годината.</a></b></p>
      <p>На 19 ноември премиерът Бойко Борисов заяви, че <b><a href="https://news.bg/politics/parviyat-den-ot-bolnichnite-ostava-platen-otseche-borisov.html">първият ден от болничните остава платен от работодателя. </a></b>Въпреки обещанието му обаче КТ "Подкрепа" и КНСБ бяха категорични, че<b> <a href="https://news.bg/politics/obeshtanieto-na-borisov-ne-otkaza-kt-podkrepa-i-knsb-ot-protesta.html">няма да се откажат от протеста.</a></b></p>
      <p>Припомняме, идеята първият ден от болничните да не се плаща<b><a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> </b>след среща между ГЕРБ и Обединените патриоти в лицето на Каракачанов и Симеонов.</p>
    </article>
  </body>
</html>