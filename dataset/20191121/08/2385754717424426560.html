<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598389/ispania-gematos-empodia-o-dromos-tis-symmaxias-sosialistonpodemos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T08:15:00+00:00"/>
    <meta property="og:title" content="Ισπανία: Γεμάτος εμπόδια ο δρόμος της συμμαχίας Σοσιαλιστών-Podemos"/>
    <meta property="og:description" content="Τα αυτονομιστικά κόμματα της Ισπανίας, ιδίως δε το κεντροαριστερό Καταλανικό ERC --τέταρτη κοινοβουλευτική δύναμη της χώρας-- εκδηλώνουν τον σκεπτικισμό..."/>
  </head>
  <body>
    <article>
      <h1>Ισπανία: Γεμάτος εμπόδια ο δρόμος της συμμαχίας Σοσιαλιστών-Podemos</h1>
      <address><time datetime="2019-11-21T08:15:00+00:00">21 Nov 2019, 08:15</time> by <a rel="author">SigmaLive</a></address>
      <p>Τα αυτονομιστικά κόμματα της Ισπανίας, ιδίως δε το κεντροαριστερό Καταλανικό ERC --τέταρτη κοινοβουλευτική δύναμη της χώρας-- εκδηλώνουν τον σκεπτικισμό τους απέναντι στη συμφωνηθείσα συμμαχία των Σοσιαλιστών (PSOE) με τους Podemos και αξιώνουν να ενημερωθούν για τις προγραμματικές συμφωνίες τους προτού αποφασίσουν να στηρίξουν μία τέτοια προοδευτική κυβέρνηση.</p>
      <p>   Αυτό το γεγονός έρχεται να περιπλέξει την κατάσταση ακόμη και στον πυρήνα αυτής της συμμαχίας, καθώς οι ηγέτες των δύο κομμάτων Πέδρο Σάντσεθ και Πάβλο Ιγκλέσιας επιζητούν πρώτα να εξασφαλίσουν την ψήφο εμπιστοσύνης και κατόπιν να αναζητήσουν τα προγραμματικά ερείσματα στα οποία θα στηρίξουν την κοινή κυβερνητική πολιτική τους.</p>
      <p>   Ωστόσο, τόσο οι Βάσκοι και Γαλιέγοι εθνικιστές, των PNV και BNG, όσο και οι μικρότεροι σχηματισμοί των Bildu και PRC, αξιώνουν από το PSOE και τους Unidas Podemos να τους εξηγήσουν τις γενικές γραμμές της πολιτικής τους πρότασης για την διακυβέρνηση της χώρας, όπως η δομή της κυβέρνησης, η κατανομή των υπουργείων μεταξύ των δύο παρατάξεων και, κυρίως αυτό που ενδιαφέρει τους ίδιους, ποια θα είναι η περιφερειακή πολιτική και τα κοινωνικά κι οικονομικά μέτρα που προτίθεται να προωθήσει η νέα κυβέρνηση.</p>
      <p>   Η εκπρόσωπος των Σοσιαλιστών Αδριάνα Λάστρα είχε συναντήσεις με τους ομολόγους τους των εθνικιστικών κομμάτων όλο το διάστημα μετά τις εκλογές και θα συνεχίσει προκειμένου να πείσει τους περιφερειακούς σχηματισμούς πως η συμφωνία με τους Podemos (10 σημείων από τον φεμινισμό έως την κλιματική αλλαγή) αποτελεί δέσμευση για τα δύο κόμματα.</p>
      <p>   Από την άλλη πλευρά, η καταδίκη πρώην ανώτερων στελεχών του PSOE στην κυβέρνηση της Ανδαλουσίας για διαφθορά, στο πλαίσιο του «σκανδάλου ERE» με τις επιδοτήσεις για απολυμένους και επιχειρήσεις εν κινδύνω, δυσχεραίνει και όποια ελπίδα είχαν οι Σοσιαλιστές να στηριχθούν σε μία πιθανή αποχή της δεξιάς παράταξης (Λαϊκό Κόμμα-ΡΡ και Ciudadanos) κατά την διαδικασία της ψήφου εμπιστοσύνης.</p>
      <p>   Επίσης, οι καταδίκες αυτές απομακρύνουν και όποια πιθανότητα το καταλανικό ERC να πεισθεί από το πρόγραμμα και να μετακινηθεί από την άρνησή του να στηρίξει την κυβερνητική συμμαχία, καθώς το αυτονομιστικό κόμμα έχει δηλώσει πως θα είναι αδέκαστο σε θέματα διαφθοράς.</p>
      <p>   Η απόφαση του δικαστηρίου για το «σκάνδαλο ERE» έχει προκαλέσει μούδιασμα στο εσωτερικό των Σοσιαλιστών. Μολονότι οι Podemos έδειξαν πίστη στη συμφωνία και δεν αντέδρασαν, η σφοδρότητα με την οποία τα άλλα κόμματα στηλίτευσαν τα πεπραγμένα του PSOE στην Ανδαλουσία, αποδεικνύει πως δεν πρόκειται να διευκολύνει τις διεργασίες για σχηματισμό κυβέρνησης.</p>
      <p>   Την ίδια στιγμή, οι εργοδοτικές ενώσεις έχουν αρχίσει να διατυπώνουν προτάσεις για την διερεύνηση μίας άλλης πιθανότητας, για ένα εναλλακτικό σχήμα κυβέρνησης πέραν του προσυμφωνημένου μεταξύ PSOE/Unidas Podemos. Μετά την κοινή συνάντηση των Συνομοσπονδιών των -πιχειρηματιών (CEOE) και των Ιδιοκτητών Μικρών επιχειρήσεων (Cepyme), ο πρόεδρος των Εργοδοτών Αντόνιο Γαραμένδι τόνισε ότι «ιδεολογικές και όχι πρακτικές φόρμουλες», οι οποίες δεν συμβαδίζουν με «τη δημοσιονομική πειθαρχία και την οικονομική ορθοδοξία» είναι πιθανό «να μην αποδειχθούν επωφελείς για τις επιχειρήσεις και την οικονομία», και τόνισε πως η «αβεβαιότητα» βλάπτει την κατανάλωση. Για το λόγο τούτο ζήτησε να διερευνηθούν όλες οι πιθανές λύσεις για μία κυβέρνηση που θα εξασφαλίζει σταθερότητα και μετριοπάθεια.</p>
      <p>   EFE, , El Publico, El Pais, ΑΠΕ- ΜΠΕ</p>
    </article>
  </body>
</html>