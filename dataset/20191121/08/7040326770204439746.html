<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/rabia-nazin-babasi-saban-vatan-icin-tedbir-karari-alindi-1390050"/>
    <meta property="og:site_name" content="Karar.com"/>
    <meta property="article:published_time" content="2019-11-21T08:17:00+00:00"/>
    <meta property="og:title" content="Rabia Naz'ın babası Şaban Vatan için tedbir kararı alındı"/>
    <meta property="og:description" content="Giresun'un Eynesil ilçesinde şüpheli bir ölüme kurban giden Rabia Naz'ın babası Şaban Vatan için annesi tedbir kararı aldırdı. Fikriye Vatan, oğlunun kendilerini tehdit ettiğini ileri sürerek"/>
  </head>
  <body>
    <article>
      <h1>Rabia Naz'ın babası Şaban Vatan için tedbir kararı alındı</h1>
      <address>
        <time datetime="2019-11-21T08:17:00+00:00">21 Nov 2019, 08:17</time>
      </address>
      <p>
        <b>Giresun'un Eynesil ilçesinde şüpheli bir ölüme kurban giden Rabia Naz'ın babası Şaban Vatan için annesi tedbir kararı aldırdı. Fikriye Vatan, oğlunun kendilerini tehdit ettiğini ileri sürerek "Kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun Muhammet'i öldüreceğim" ifadelerini kullandı.</b>
      </p>
      <p>Giresun'un Eynesil ilçesinde şüpheli bir ölüme kurban giden Rabia Vatan'ın babaannesi Fikriye Vatan, oğlu Şaban Vatan tarafından tehdit edildiğini iddia ederek jandarmaya şikayette bulundu.</p>
      <p><b>"OĞLUN MUHAMMET'İ ÖLDÜRECEĞİM"</b><br/><br/>Fikriye Vatan, ifadesinde oğlu Şaban Vatan'ın halen ikamet ettikleri Eynesil ilçesine bağlı Ören beldesindeki evine ara ara geldiğini, kendisi ile büyük oğlu Muhammet Vatan'ı kastederek "Kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun Muhammet'i öldüreceğim" diyerek hakaret ve tehditlerde bulunduğunu, yine yaklaşık bir ay önce de evde bulunan ruhsatsız av tüfeğini gizlice aldığını iddia etti.</p>
      <p>Şaban Vatan'ın, torununun ölümünden kendisi ve büyük oğlunu sorumlu tuttuğunu kaydeden Vatan, bu davranışları ile tehditlerinden rahatsız olduğunu, kendisine zarar vermesinden korktuğu gerekçesiyle oğlu Şaban Vatan'ın evine gelmesini istemediğini aktardı.</p>
      <p>
        <b>NE OLMUŞTU?</b>
      </p>
      <p>12 Nisan 2018'de Giresun'un Eynesil ilçesine bağlı Gümüşçay Mahallesi'ndeki evlerinin önünde yaralı halde bulunan 11 yaşındaki Rabia Naz Vatan'ın ölümüne ilişkin soruşturma, <b>KARAR</b>'ın manşetleriyle Türkiye'nin gündemine oturmuştu. Trafik kazası bulgularına rağmen olayın 'intihar' olarak kayda geçirilerek soruşturma açılmamasına itiraz eden baba Şaban Vatan'ın mücadelesinin ardından Hakimler Savcılar Yüksek Kurulu devreye girmişti. HSYK'nın görevlendirdiği müfettişin 'kaza olabilir' raporu, olay yeri polislerine soruşturma açılması, 60 tanığın yeniden dinlenmesine karar verilmesiyle soruşturma yeni bir boyut kazanmıştı.</p>
      <p>31 Mart seçimlerinde yeniden seçilemeyen eski Eynesil Belediye Başkanı'nın yeğeninin Rabia Naz'a çarptıktan sonra küçük kızı evin önüne bıraktığı iddiasını dile getiren baba Şaban Vatan, AK Parti Genel Başkan Yardımcısı Nurettin Canikli'yi dosyayı kapatmaya çalışmakla suçlamıştı. Canikli ise baba hakkında suç duyurusunda bulunmuş ve basın açıklamasıyla kendisini savunmuştu.</p>
      <related>
        <a href="https://www.karar.com/guncel-haberler/suleyman-soylu-rabia-naz-olayinda-babanin-iddia-etigi-hicbir-bulgu-ile-karsi-karsiya-gelmedik-1390043"/>
      </related>
      <related>
        <a href="https://www.karar.com/guncel-haberler/rabia-naz-dosyasinda-gorevli-polisten-aciklama-yuksekten-dusme-ama-intihar-degil-1388128"/>
      </related>
      <related>
        <a href="https://www.karar.com/guncel-haberler/komisyon-rabia-nazin-olumunu-haberlestiren-muhabirleri-de-dinlesin-1386377"/>
      </related>
    </article>
  </body>
</html>