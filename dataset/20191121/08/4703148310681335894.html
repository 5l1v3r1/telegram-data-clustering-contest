<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/kaposvar/nb-i-sorsdonto-pillanatok-videos-osszeallitassal-tiltakozik-a-biroi-iteletek-miatt-az-ujonc"/>
    <meta property="og:site_name" content="csakfoci.hu"/>
    <meta property="article:published_time" content="2019-11-21T08:15:16+00:00"/>
    <meta property="og:title" content="NB I: “Sorsdöntő pillanatok” – videós összeállítással tiltakozik a bírói ítéletek miatt az újonc"/>
    <meta property="og:description" content="7 mérkőzés, 10 ítélet: a Kaposvárnál külön összeállítást készítettek a szerintük a csapatukat sújtó bírói hibákról az OTP Bank Liga őszi idényében."/>
  </head>
  <body>
    <article>
      <h1>NB I: “Sorsdöntő pillanatok” – videós összeállítással tiltakozik a bírói ítéletek miatt az újonc</h1>
      <address><time datetime="2019-11-21T08:15:16+00:00">21 Nov 2019, 08:15</time> by <a rel="author">csakfoci.hu</a></address>
      <p>
        <b>
          <b>7 mérkőzés, 10 ítélet: a Kaposvárnál külön összeállítást készítettek a szerintük a csapatukat sújtó bírói hibákról az OTP Bank Liga őszi idényében.</b>
        </b>
      </p>
      <p>Ahogy arról beszámoltunk, az utóbbi hetekben az OTP Bank Liga újoncánál és sereghajtójánál, a Kaposvárnál többször is kritika érte a játékvezetők ténykedését, akik a somogyiak szerint sokszor és súlyosan a csapatuk kárára tévedtek.</p>
      <hr/>
      <p>Először a megbízott vezetőedző, a csapat élére adminisztratív okokból kinevezett <b>Disztl László</b> <a href="http://www.csakfoci.hu/magyar-foci/nb-i/kaposvar/nagyon-kiakadt-a-kaposvar-edzoje-olyan-dolgokat-vesznek-el-tolunk-ami-egy-kis-csapatnak-meg-jobban-faj">fakadt ki nyilvánosan</a>, mondván nem kapják meg a kellő tiszteletet a bíróktól sem, ami pontokba is került már a kaposvári együttesnek.</p>
      <p>– <i>Mindenben hajtunk, mindenben küzdünk, de olyan dolgokat elvesznek tőlünk, ami egy kis csapatnak még jobban fáj. Ezek a gólok, a pontok, amiket mi nem kapunk meg</i> – mondta az egykori Vidi-kedvenc és válogatott védő.</p>
      <p>Nem sokkal később <b>Waltner Róbert</b> szakvezető <a href="http://www.csakfoci.hu/magyar-foci/nb-i/kaposvar/kifakadt-az-nb-i-csoves-csapatanak-edzoje-felhaborito-a-jatekvezetok-viselkedese-interju">a csakfoci.hu-nak adott interjúban</a> konkrét példákat is említett, amikor egy-egy játékvezető a Rákóczit sújtotta vitatható döntésével.</p>
      <p>– <i>Tisztában vagyok vele, hogy ők is emberek, ők is hibázhatnak, de most már szinte minden meccsen van egy nagy hibájuk, amivel minket sújtanak és amit nehéz elfogadni. Ez nagyon bánt minket, hiszen emberek sorsával, jövőjével játszanak</i> – fogalmazott akkor Waltner.</p>
      <hr/>
      <p>Ezúttal pedig egy ritkán látható módját választotta a klub a tiltakozásnak, figyelemfelkeltésnek: egy kommentár nélküli, de “Sorsdöntő pillanatok” címmel tett közzé egy videós összeállítást a Kaposvár a hivatalos Facebook-oldalána arról, mely játékvezetői ítéleteket, döntéseket tartottak igazságtalannak az ősz során. <a href="http://www.csakfoci.hu/video/fradi-kommentar-nelkul-videos-osszeallitassal-tiltakoznak-a-biroi-iteletek-miatt">Hasonló lépést egyébként a Ferencváros tett még 2018 tavaszán – kattints! </a></p>
      <p>Három olyan talákozó is volt a kaposváriak szerint, amikor két olyan ítélet  is született, ami csapatukat hátráltatta.</p>
      <p>
        <u>
          <b>Az összeállításban látható esetek, jelenetek:</b>
        </u>
      </p>
      <p><b>1. ZTE-Kaposvár:</b> A hazaiaknak megítélt büntető (játékvezető: Karakó Ferenc)</p>
      <p><b>2. Puskás Akadémia-Kaposvár:</b> Egy meg nem adott 11-es (Farkas Ádám)</p>
      <p><b>3. Honvéd-Kaposvár:</b> Meg nem adott 11-es (Erdős József)</p>
      <p><b>4. Kaposvár-MOL Fehérvár:</b> Meg nem adott 11-es (Iványi Zoltán)</p>
      <p><b>5. Paks-Kaposvár:</b> Két meg nem adott 11-es (Bogár Gergő)</p>
      <p><b>6. Kaposvár-Kisvárda:</b> Meg nem adott 11-es (Solymosi Péter)</p>
      <p><b>7.</b> <b>Puskás Akadémia-Kaposvár:</b> Beliczky meg nem adott gólja (Farkas Ádám)</p>
      <p><b>8. Kaposvár-Újpest:</b> Banai meg nem adott öngólja (Pillók Ádám)</p>
      <p><b>9. Kaposvár-ZTE:</b> Ádám meg nem adott gólja (Karakó Ferenc)</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkaposvarirakoczifc%2Fvideos%2F493237247960884%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
    </article>
  </body>
</html>