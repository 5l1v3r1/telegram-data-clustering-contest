<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019515/%D8%A2%D8%AE%D8%B1%DB%8C%D9%86-%D8%A7%D8%B8%D9%87%D8%A7%D8%B1-%D9%86%D8%B8%D8%B1-%D8%AF%D8%B1%D8%A8%D8%A7%D8%B1%D9%87-%D8%AA%D8%BA%DB%8C%DB%8C%D8%B1-%D8%B1%D8%B4%D8%AA%D9%87-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%D8%B2-%D8%AF%D8%A7%D9%85%D9%BE%D8%B2%D8%B4%DA%A9%DB%8C-%D8%A8%D9%87-%D9%BE%D8%B2%D8%B4%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:42:32+00:00"/>
    <meta property="og:title" content="آخرین اظهار نظر درباره تغییر رشته دانشجویان از دامپزشکی به پزشکی"/>
    <meta property="og:description" content="رئیس سازمان سنجش و آموزش کشور با تاکید بر اینکه تغییر رشته دانشجویان دانشگاه آزاد از دامپزشکی به پزشکی اقدامی خلاف بود، گفت: این موضوع در شورای سنجش و پذیرش کشور در حال بررسی است و حتی امکان اخراج نیز وجود دارد."/>
  </head>
  <body>
    <article>
      <h1>آخرین اظهار نظر درباره تغییر رشته دانشجویان از دامپزشکی به پزشکی</h1>
      <address><time datetime="2019-11-21T08:42:32+00:00">21 Nov 2019, 08:42</time> by <a rel="author">طاهره مرادی</a></address>
      <p>رئیس سازمان سنجش و آموزش کشور با تاکید بر اینکه تغییر رشته دانشجویان دانشگاه آزاد از دامپزشکی به پزشکی اقدامی خلاف بود، گفت: این موضوع در شورای سنجش و پذیرش کشور در حال بررسی است و حتی امکان اخراج نیز وجود دارد.</p>
      <p><b>دکتر ابراهیم خدایی در گفت‌و گو با ایسنا،</b> درباره آخرین وضعیت تغییر رشته دانشجویان دانشگاه آزاد از رشته دامپزشکی به رشته پزشکی گفت:‌این موضوع باید از مسئولان وزارت بهداشت و همچنین دانشگاه آزاد پیگیری شود چراکه این اتفاق در دانشگاه آزاد رخ داده است اما با توجه به این که اعلام شد این موضوع در شورای سنجش و پذیرش دانشجو رسیدگی شود تا در خصوص افراد تصمیم گیری های لازم صورت بگیرد، این مسئله در شورای مذکور در دست بررسی است.</p>
      <p>وی با تاکید بر این که تغییر رشته از دامپزشکی به رشته‌های پزشکی که در دانشگاه آزاد اتفاق افتاده، قطعا خلاف قانون است، گفت: افرادی که تغییر رشته را انجام داده بودند حد نصاب لازم در همان رشته پذیرفته شده خود را داشتند و تغییر رشته‌ی آنها به رشته‌های دیگر پزشکی قطعا خلاف محسوب می‌شود.</p>
      <p>رئیس سازمان سنجش و آموزش کشور خاطر نشان کرد:‌اعلام شد که تصمیم‌گیری در مورد افرادی که رشته‌های خود را از دامپزشکی به پزشکی تغییر داده‌اند در شورای سنجش و پذیرش دانشجو رسیدگی شود که البته این موضوع در دستور کار این شورا قرار داده شده است و قطعا در این زمینه تصمیم گیری لازم صورت می‌گیرد.</p>
      <p>خدایی در پایان خاطر نشان کرد:‌ امکان اخراج دانشجویانی که رشته‌های خود را از دامپزشکی به پزشکی تغییر داده‌اند وجود دارد اما در هر صورت باید منتظر تصمیم نهایی شورای سنجش و پذیرش کشور دراین زمینه شد. همچنین لازم است دقت شود به هرحال این دانشجویان حدنصاب لازم را در رشته پزشکی کسب نکرده‌اند.</p>
      <p>انتهای پیام</p>
    </article>
  </body>
</html>