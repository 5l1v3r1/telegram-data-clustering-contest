<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/ekspert-20-000-vagona-s-pestitsidi-sa-prsnati-po-nivite_news710528.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-21T08:41:00+00:00"/>
    <meta property="og:title" content="Експерт: 20 000 вагона с пестициди са пръснати по нивите"/>
    <meta property="og:description" content="400 хил. тона пестициди са употребени в ЕС през 2016 г."/>
  </head>
  <body>
    <article>
      <h1>Експерт: 20 000 вагона с пестициди са пръснати по нивите</h1>
      <h2>400 хил. тона пестициди са употребени в ЕС през 2016 г.</h2>
      <address>
        <time datetime="2019-11-21T08:41:00+00:00">21 Nov 2019, 08:41</time>
      </address>
      <p>https://blitz.bg/obshtestvo/intervyu/ekspert-20-000-vagona-s-pestitsidi-sa-prsnati-po-nivite_news710528.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574317674-pee.jpg"/>
      </figure>
      <p><b>В днешно време няма страна, където пестицидите да не се продават и използват масово. В България 1% от земята е био, това означава, че останалите са с пестициди. Този един процент не е изолиран и под похлупак. Това заяви в интервю за "Агротелеграф", цитирано от <a href="https://www.monitor.bg/bg/a/view/20-hil-vagona-s-pesticidi-sa-prysnati-po-nivite-181276">„Монитор“ </a>Стоилко Апостолов - член на УС на Международната федерация на движенията за биологично земеделие IFOAM - Organics International  в ЕС.</b><br/> <br/>Той е управител на Фондация „Биоселена”. Един от най-големите застъпници за въвеждане на Наредба 26 на МЗХГ, която позволи директни продажби от фермите на животински продукти.<br/> <br/><b>- Г-н Апостолов, биофермери се възмутиха, че 50 млн. евро от парите за биоземеделие са източени от фирми, които нямат доказан нито 1 кг органична продукция. Това прецедент ли е за Европейския съюз?</b><br/>- В момента тече проучване на експерт, който е с много по-голям опит от мене. Той е хърватин. Той прави ретроспекция по прилагане на тези мерки в няколко страни от ЕС, където има данни и съмнения за злоупотреби. В Хърватска, например също има такива примери.<br/> <br/><b>- И какво мислите ще последва от този доклад?</b><br/>- Мисля, че възможността за получаване на пари е огромна притегателна сила. Също така там, където става дума за огромни площи, само с контролни и административни мерки не могат да се пресекат злоупотребите.<br/> <br/>Колкото и политическа воля да има, колкото и да се налагат санкции, опитът ми показва, че ще бъде много трудно. Единственият ни шанс да станем по-нормални, е като се ограничи апетита на такива големи земеделци, защото лакомията е страшно нещо.<br/> <br/><b>- Как според вас ще им се ограничи апетита?</b><br/>- Давам пример с плащанията за планински райони. Има такова изискване, според което фермерът за първите 50 дка, които обработва, получава 130 евро за 1 ха, от 50-100 дка по 100 евро за 1 ха и когато обработва от 100 до 1000 дка получава 30 евро за 1 ха. Колкото повече обработва, толкова по-малко получава субсидии.<br/> <br/>Предполага се, че над 1000 дка той ще получава от оборота на продукцията, която произвежда. Така с над 1000 дка подпомагането ще падне, апетитите ще са по-малки. Това плащане се прилага много успешно в Швейцария, известно е като модулация. Там след 1000 дка не получават абсолютно нищо.<br/> <br/><b>- Експерт от ДФЗ каза, че ако при проверки не намерят продукция на полето, фермерите ще връщат субсидиите?</b><br/>- Аз практически не си го представям. Всяка култура има различен период на прибиране. Много ще се радвам ДФЗ да прави контрол на културите на полето, но не виждам как ще стане.<br/> <br/><b>- Защо?</b><br/>- Първо, хората с много пари, могат да си позволят да избегнат такива санкции. При 3000 бенефициенти и 50 хил. ха, които се обработват, не ми е ясно какъв капацитет трябват да имат ДФЗ, та да извършва проверки от Силистра до Петрич. Не си го представям, че е възможно.<br/> <br/><b>- Смятате ли, че трябва да се извършва по-голям контрол на фирмите, които сертифицират и контролират биопроизводителите?</b><br/>- Има си изисквания, тези фирми минават през акредитация, чуждите ползват акредитацията от държавата от която идват. Не съм запознат с този бизнес, но щом има такива случаи на нарушения, значи има и такива, които не си вършат добре работата.<br/> <br/><b>- Ето сега се оказва, че са открили пестициди в биохрани. Има ли такива случаи в другите страни?</b><br/>- На първо място трябва да се каже, че има разлика между нас и другите страни в структурата на производството. Защото, ако в другите страни една семейна ферма съществува от 250 години и обработва 350 или 400 дка и е минала на биопроизводство, защото има съседи или клиенти, които искат биопроудкция, която да купуват, то мотивацията на семейството е заради търсенето, цената, пазарното предимство.<br/> <br/>При нас имаш земеделец, който обработва 50 хил. дка. Той е видял, че има още едни пари, които да вземе на ха, намерил си е сертифицираща фирма, която да си затвори очите и да му даде сертификат. Неговата мотивация е съвършено различна, освен това в повечето случаи става дума за арендатори, които обработват чужди земи. Ситуацията е много комплексна, отговор не може да се даде еднозначно.<br/> <br/>За мен водещ е интересът. Мисля че от самото начало трябва да се пресече, отколкото да се чудим как да запушваме после дупките.<br/> <br/><b>- Какви са основните промени в европейското законодателство по отношение на биопроизводството?</b><br/>- Няма еволюция, има чисто нов регламент, който влиза в сила през януари 2021 г.<br/>Ще има стандарти за отглеждане на зайци, за елени и др. Едно от новите неща, което касае системата за контрол, е, че ще се дава право на групова сертификация.<br/> <br/>Група от малки производители до определен оборот могат да си направят малка организация, да си създадат вътрешен контрол и така да получат сертификат за био. Другият проблем са пестицидните отпадъци, която е голям препъни камък в дебата.<br/> <br/><b>- Защо препъникамък?</b><br/>- Европейската комисия взе двояко решение, че държави, които решат да въведат нулеви отпадъци от пестициди при биопродуктите, нямат право обаче да спират продукти на пазара си, които са произведени в страни членки на ЕС, но нямат въведено изискване за нулеви отпадъци от пестициди.<br/> <br/><b>- Е това е несправедливо за тези, които имат нулева толерантност към пестицидите.</b><br/>- Така, ако се открие минимално количество от пестициди в страна с нулева толерантност ще лиши фермера от сертификат за био, а в страната където няма такива изисквания фермерите ще може да продава в страната, където е решено да е нула толерантността. ИФОАМ настояваше да няма такова изискване за нулево ниво.<br/> <br/><b>- Защо?</b><br/>- Защото на всички е ясно, че в днешно време няма страна, където пестицидите да не се продават и използват масово. В България 1% от земята е био, това означава, че останалите са с пестициди. Този един процент не е изолиран и под похлупак.<br/> <br/>И затова в Германия има частни организации, които са въвели норма от 0,01 мг съдържание на 1 кг биоплодове или зеленчуци и др. Но са намирани и 0,05 мг в 1 кг. Продуктът обаче се продава като биологичен. Защото е чист в сравнение с конвенционалния, в който нормата за съдържание на пестициди е 150 мг на 1 кг.<br/> <br/>Щом конвенционално произведения може да се яде от човека и нищо да не му стане, едва ли ще му стане нещо от тези 0,005 мг. Въпреки това, когато съдържанието е над 0,01 мг на 1 кг, сертифициращата фирма прави разследване откъде се е появил, има ли вина фермера, дали той не е ползвал препарат, дали не е от съседите.<br/> <br/>Трябва за всеки конкретен случай да има решение. Ако превишението е десет пъти, продуктът се спира и унищожава.<br/> <br/><b>- С две думи не бива да се тръгва непременно с презумпция за виновност.</b><br/>- Трябва да е гъвкав контролът, защото светът не е разделен на бяло и черно и биофермерите не са изолирани от стени в лабораторни условия. Много често страдат от останалите си колеги. Но не можем да кажем, че другите са престъпници, защото пръскат с химия.<br/> <br/>Напротив, това е позволено при производство на конвенционално земеделие. Те пръскат с всичко, което е разрешено и до което имат достъп.<br/> <br/>По-скоро проблемът е, че регулацията в целия сектор на земеделието трябва да се затяга. Тоест това огромно разнообразие от пестициди, които се ползват полека лека да се намаляват.<br/> <br/><b>- Истината е, че се ползват много препарати, самите земеделци си го признават, за да получават все по-големи добиви и все по-големи печалби.</b><br/>- Последните данни, които излязоха на Евростат са, че 400 хил. тона пестициди са употребени в ЕС през 2016 г. Ако си представим, че 20 тона събира един жп вагон, то означава, че 20 хиляди вагона пестициди за една година са изсипани в нивите.<br/> </p>
    </article>
  </body>
</html>