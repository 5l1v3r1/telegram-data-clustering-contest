<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/592497/%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE%E0%A7%9F-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%AC%E0%A7%83%E0%A6%B7%E0%A7%8D%E0%A6%9F%E0%A6%BF-%E0%A6%AD%E0%A6%BF%E0%A6%A1%E0%A6%BF%E0%A6%93"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T08:01:00+00:00"/>
    <meta property="og:title" content="কলকাতায় টাকার বৃষ্টি! (ভিডিও)"/>
    <meta property="og:description" content="দৃশ্যটি একেবারে হলিউড কিংবা বলিউডের কোনও একটি চলচ্চিত্রের মতোই। বহুতল ভবন থেকে বৃষ্টির মতো পড়ছে টাকার নোট আর নিচে রাস্তায় তা সংগ্রহ করতে মানুষের হুড়োহুড়ি। কিন্তু এমন ঘটনাই বুধবার ঘটেছে ভারতের পশ্চিমবঙ্গের কলকাতায়। তবে সামান্য পার্থক্য রয়েছে। চলচ্চিত্রে সাধারণত কোনও সুটকেস বা ব্যাগ থেকে..."/>
  </head>
  <body>
    <article>
      <h1>কলকাতায় টাকার বৃষ্টি! (ভিডিও)</h1>
      <address><time datetime="2019-11-21T08:01:00+00:00">21 Nov 2019, 08:01</time> by <a rel="author">বিদেশ ডেস্ক</a></address>
      <p>
        <b>দৃশ্যটি একেবারে হলিউড কিংবা বলিউডের কোনও একটি চলচ্চিত্রের মতোই। বহুতল ভবন থেকে বৃষ্টির মতো পড়ছে টাকার নোট আর নিচে রাস্তায় তা সংগ্রহ করতে মানুষের হুড়োহুড়ি। কিন্তু এমন ঘটনাই বুধবার ঘটেছে ভারতের পশ্চিমবঙ্গের কলকাতায়। তবে সামান্য পার্থক্য রয়েছে। চলচ্চিত্রে সাধারণত কোনও সুটকেস বা ব্যাগ থেকে টাকা ছড়িয়ে পড়ে আর কলকাতায় তা ফেলে দেওয়া হলো অফিস থেকে।</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTheWallNews%2Fvideos%2F2543799145734332%2F&amp;show_text=0&amp;width=428" width="428" height="476" data-service="Facebook" scrolling="no"/>
      </figure>
      <p>ভারতীয় সংবাদমাধ্যম টাইমস অব ইন্ডিয়ার খবরে বলা হয়েছে, স্থানীয় সময় বুধবার বিকাল তিনটার দিকে কলকাতার ব্যস্ততম বেন্টিঙ্ক স্ট্রিটের একটি ভবনে অভিযান চালান আয়কর কর্মকর্তারা।</p>
      <p>আজমল খান নামের স্থানীয় এক বাসিন্দা বলেন, বিকাল তিনটার দিকে ঘটনাটি শুনি আমি। নিজের কানকেই বিশ্বাস করতে পারছিলাম না। আমার অফিস কাছেই ছিল, তাই দৌড়ে সেখানে যাই। গিয়ে দেখি ২০০০ হাজার ও ৫০০ টাকার নোট আকাশে উড়ছে।</p>
      <p>ভবনটি স্থানীয় আয়কর কার্যালয়ের কাছেই। এর আগে এখানে ওরিয়েন্ট চলচ্চিত্র প্রেক্ষাগৃহ ছিল। এখন সেখানে বেশ কয়েকটি বাণিজ্যিক ভবন রয়েছে।</p>
      <p>ঘটনাস্থলে উপস্থিত আরও কয়েকজন জানান, টাকা পড়তে দেখে অনেকেই তা ধরতে ব্যস্ত হয়ে পড়েন। কেউ কেউ ভিডিও ধারণ করেন। </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/21/452ea4a99afce41335984a9f8ec8849e-5dd645356cb16.jpeg"/>
      </figure>
      <p>এক প্রত্যক্ষদর্শী বলেন, ভবনটির ছয়তলা থেকে কেউ টাকার নোট ফেলছিল। বাতাসে নোটগুলো রাস্তার দিকে নিয়ে আসে। অনেক নোট ভবনের আঙিনায় পড়ে। কিন্তু কেউ সেগুলো সংগ্রহ করতে যায়নি।</p>
      <p>স্থানীয় পুলিশের মতে, প্রায় ৩ লাখ ৭৪ হাজার রুপি ওই এলাকা থেকে উদ্ধার করা হয়েছে।</p>
      <p>পুলিশ সূত্রের মতে, আয়কর কমকর্তারা এম কে পয়েন্ট ভবনে দুপুর আড়াইটার দিকে পৌঁছায়। তারা ভবনের পৌঁছার কয়েক মিনিটের মধ্যেই ভবনটির ছয়তলার একটি জানালা থেকে টাকার বান্ডিল ছুড়ে ফেলা হয়। ঘটনা কি ঘটছে তা বুঝতে পথচারীদের কিছু সময় লেগে যায়। মুহূর্তের মধ্যে ভবনটি ঘিরে মানুষ জড়ো হতে শুরু করে।</p>
      <p>এই বিষয়ে মন্তব্য করতে রাজি হননি আয়কর কর্মকর্তারা। তবে এক সূত্র জানিয়েছে, কেন্দ্রীয় তদন্ত সংস্থা এই অভিযান চালিয়েছে। জানালা দিয়ে যে নোট ফেলা হয়েছে তা জাল না আসল তা সম্পর্কে আমরা নিশ্চিত নই। এই অবস্থায় কিছুই বলা যাচ্ছে না।</p>
      <footer>/এএ/</footer>
    </article>
  </body>
</html>