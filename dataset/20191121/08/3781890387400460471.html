<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742846"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:28:00+00:00"/>
    <meta property="og:title" content="เล็งจับผิด3คนใครโกหก ส่งตรวจซ้ำ'นศ.กินเยลลี่กัญชา'"/>
    <meta property="og:description" content="ผกก.สน.ลาดกระบัง ยันยังไม่แจ้งข้อหาใคร ปมสาวนศ.ถูกมอมยา เผยฟรอยด์-รุ่นพี่ ทั้งคู่ให้การคนละทิศทาง ระบุต้องสอบพยานอีกหลายปากใครให้การไม่ตรงความเป็นจริง ย้ำรอผลตรวจร่างกายนศ.สาวจาก รพ.ตำรวจ ซ้ำอีกรอบ "/>
  </head>
  <body>
    <article>
      <h1>เล็งจับผิด3คนใครโกหก ส่งตรวจซ้ำ'นศ.กินเยลลี่กัญชา'</h1>
      <address>
        <time datetime="2019-11-21T08:28:00+00:00">21 Nov 2019, 08:28</time>
      </address>
      <figure>
        <img src="https://www.dailynews.co.th/admin/upload/20191121/news_wUhFHTZfBn153813_533.jpg?v=20191122055"/>
      </figure>
      <p>
        <b>ผกก.สน.ลาดกระบัง ยันยังไม่แจ้งข้อหาใคร ปมสาวนศ.ถูกมอมยา เผยฟรอยด์-รุ่นพี่ ทั้งคู่ให้การคนละทิศทาง ระบุต้องสอบพยานอีกหลายปากใครให้การไม่ตรงความเป็นจริง ย้ำรอผลตรวจร่างกายนศ.สาวจาก รพ.ตำรวจ ซ้ำอีกรอบ </b>
      </p>
      <p>กรณีหญิงสาวอายุ 22 ปี นักศึกษาฝึกงานที่ห้างสรรพสินค้าแห่งหนึ่ง เข้าแจ้งความกับพนักงานสอบสวนสน.ลาดกระบัง หลังอ้างว่าถูกดาราหนุ่มยื่นขนมเยลลี่ให้ทานที่ร้านอาหาร ซอยลาดกระบัง 38 จากนั้นจึงมีอาการเวียนหัวคลื่นไส้คล้ายถูกมอมยา โดยผลการตรวจเบื้องต้นพบสารเสพติดประเภทกัญชาในร่างกาย ตามที่ได้นำเสนอข่าวไปแล้วนั้น<br/> <br/>ความคืบหน้าวันที่ 21 พ.ย. พ.ต.อ.คำแหง กัณฑวงศ์ ผกก.สน.ลาดกระบัง เปิดเผยว่า ขณะนี้อยู่ในขั้นตอนพิสูจน์ทราบความผิดยังไม่ถึงขั้นตอนของการแจ้งข้อหาใคร ต้องสอบพยานอีกหลายปากนำมาประมวลเหตุการณ์ว่า คู่กรณีใครให้การไม่ตรงกับความเป็นจริง คดีนี้ต้องให้ความสำคัญกับการสอบพยานอย่างละเอียด เนื่องจากภายในร้านไม่มีกล้องวงจรปิด ขณะนี้มีเพียงผู้เสียหายยืนยันเท่านั้นที่ให้การว่านายณัฏฐพงษ์ หรือฟรอยด์ ดาราหนุ่มเป็นผู้ส่งขนมเยลลี่ให้ทาน ในขณะที่หนุ่มฟรอยด์ และรุ่นพี่ที่ทำงานของนักศึกษาให้การไปคนละทิศทางไม่ตรงกับผู้เสียหาย ซึ่งรายละเอียดไม่ขอเปิดเผย<br/> <br/>พ.ต.อ.คำแหง.กล่าวอีกว่า นอกจากนี้ยังต้องสอบแพทย์รพ.กรุงเทพ ประกอบในสำนวน ภายหลังแจ้งผลตรวจร่างกายของนักศึกษาสาวพบสารกัญชาในปัสสาวะ ร่วมทั้งรอผลการตรวจร่างกายจาก รพ.ตำรวจ เนื่องจากพนักงานสอบสวนส่งผู้เสียหายไปตรวจซ้ำอย่างเป็นทางการอีกครั้ง เพื่อความรัดกุมของสำนวน ทั้งนี้ตำรวจจะเร่งดำเนินการให้เร็วที่สุด เนื่องจากเป็นคดีที่ประชาชนสนใจ สื่อหลายสำนักเฝ้าติดตามนำเสนอข่าว ยืนยันว่าเจ้าหน้าที่ทำงานอย่างเต็มที่ พยายามสอบพยานแวดล้อม และรวบรวมพยานหลักฐานต่าง ๆ ให้ได้ข้อเท็จจริง และสมบูรณ์แน่นหนาที่สุด เนื่องจากเกรงว่าอาจมีการฟ้องกลับได้ ถ้าเร่งดำเนินคดีมากเกินไป.<br/><br/><b>อ่านข่าวที่เกี่ยวข้อง...<br/><br/><a href="https://www.dailynews.co.th/regional/742355">นศ.สาวยันทุกอย่างเรื่องจริง แต่หลักฐานอ่อนหวั่นถูกฟ้อง</a></b></p>
    </article>
  </body>
</html>