<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742856"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:49:00+00:00"/>
    <meta property="og:title" content="'สุทิน'ไม่เห็นช่องปลด'เสรีพิศุทธ์' แนะยอมสลับโควตาปธ.กมธ."/>
    <meta property="og:description" content="'สุทิน”ลั่นเรื่องกรอบเวลาไม่ใช่ปัญหาในการอภิปรายไม่ไว้วางใจ ย้ำไม่เห็นช่อง 'สิระ-ปารีณา' ยื่นสภาฯปลด'เสรีพิศุทธ์'พ้นประธานกมธ.ป.ป.ช. ชี้มีทางเดียวคือ 'ฝ่ายค้าน-รัฐบาล'จะยอมสลับโควตา"/>
  </head>
  <body>
    <article>
      <h1>'สุทิน'ไม่เห็นช่องปลด'เสรีพิศุทธ์' แนะยอมสลับโควตาปธ.กมธ.</h1>
      <address>
        <time datetime="2019-11-21T08:49:00+00:00">21 Nov 2019, 08:49</time>
      </address>
      <p>
        <b>"สุทิน”ลั่นเรื่องกรอบเวลาไม่ใช่ปัญหาในการอภิปรายไม่ไว้วางใจ ย้ำไม่เห็นช่อง "สิระ-ปารีณา" ยื่นสภาฯปลด"เสรีพิศุทธ์"พ้นประธานกมธ.ป.ป.ช. ชี้มีทางเดียวคือ "ฝ่ายค้าน-รัฐบาล"จะยอมสลับโควตา</b>
      </p>
      <p>เมื่อวันที่ 21 พ.ย. ที่รัฐสภา นายสุทิน คลังแสง ส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน (วิปฝ่ายค้าน) กล่าวถึงการดันญัตติญัตติตั้งคณะกรรมาธิการวิสามัญ พิจารณาหลักเกณฑ์และวิธีการแก้ไขเพิ่มเติมรัฐธรรมนูญ2560 เข้าสู่ที่ประชุมสภา ว่า คาดว่าญัตติเรื่องศึกษาแก้รัฐธรรมนูญจะเข้าสู่ที่ประชุมสภาได้ไม่เกินสัปดาห์หน้า ทั้งนี้ต้องขอบคุณนายชวน หลีกภัย ประธานสภาผู้แทนราษฎร ที่มีเจตนาต้องการให้เรื่องนี้เข้าสู่ที่ประชุมสภาโดยเร็ว มีเพียงแต่ทางรัฐบาลที่ไม่พฤติกรรมไม่น่าไว้วางใจ ซึ่งพฤติกรรมนี้เราจะหยิบยกไปอภิปรายในช่วงปลายเดือนธ.ค. ซึ่งเป็นการอภิปรายไม่ไว้วางใจด้วย<br/><br/>เมื่อถามถึง ระยะเวลาการนับวงรอบการอภิปรายไม่ไว้วางใจรัฐบาลที่นายวิษณุ เครืองาม รองนายกรัฐมนตรีออกมาระบุไม่ตรงกับทางพรรคฝ่ายค้าย นายสุทิน กล่าวว่า ตนคิดว่าเป็นเรื่องที่เข้าใจไม่ตรงกัน ซึ่งตน และทีมกฎหมายเข้าใจว่านับเป็นปีปฏิทิน ไม่ใช่รอบปี ทั้งนี้ในทางปฏิบัติคิดว่าไม่มีปัญหา เพราะเราสามารถอภิปรายไม่ไว้วางใจได้อยู่ดี เพียงแต่หากเข้าใจแบบนายวิษณู ก็เท่ากับนับเดือนส.ค.นี้ ไปชนส.ค.ปีหน้า เราจะอภิปรายไม่ได้อีกเท่านั้นเอง ดังนั้นจึงไม่ใช่อุปสรรคในการอภิปรายในเดือนธ.ค.นี้ เพียงแต่คราวต่อไปเราจะได้อภิปรายอีกเมื่อไหร่เท่านั้น<br/><br/>เมื่อถามถึง กรณีที่นายสิระ เจนจาคะ ส.ส.กทม. และน.ส.ปารีณา ไกรคุปต์ ส.ส.ราชบุรี พรรคพลังประชารัฐ (พปชร.) ในฐานะกมธ.ป.ป.ช.สภาฯ ออกมาระบุว่าจะประสานไปยังวิปรัฐบาล และวิปฝ่ายค้านเพื่อหารือกรณีเปลี่ยนตัวพล.ต.อ.เสรีพิศุทธ์ เตมียเวส ประธานกมธ.ป.ป.ช.สภาฯ ออกจากตำแหน่งประธาน กมธ. นายสุทิน กล่าวว่า ขณะนี้ยังไม่ได้มีการประสานมา แต่หากมีการประสานเข้ามา เราก็พร้อมที่จะพูดคุย ซึ่งตนมองว่าเรื่องดังกล่าวเป็นเรื่องของสไตล์การทำงาน ซึ่งพล.ต.อ.เสรีพิศุทธ์ ก็ทำงานมีประโยชน์ เรื่องนี้ไม่ได้เกิดเพียงจากพล.ต.อ.เสรีพิศุทธ์เท่านั้น แต่ต้องคำนึงถึงคนที่ต้องให้ความร่วมมือด้วย ซึ่งหากดูพล.อ.ประยุทธ์ จันทร์โอชา นายกฯและรมว.กลาโหมแล้ว อย่าว่าแต่ กมธ. เลย ขนาดสภาฯใหญ่เขาก็ไม่ให้ความร่วมมือ ดังนั้นปัญหาดังกล่าวต้องพิจารณาทั้ง พล.ต.อ.เสรีพิศุทธ์ พล.อ.ประยุทธ์ และพล.อ.ประวิตร วงษ์สุวรรณ รองนายกรัฐมนตรีด้วย เพราะถ้าเชิญแล้วมา ก็คงไม่เกิดปัญหา เพราะ กมธ..ชุดอื่น เขาเชิญคนอื่นมาเขาก็มา ไม่มีปัญหา เช่น ผบ.ทบ.<br/><br/>เมื่อถามว่า วิปฝ่ายค้านจะนำเรื่องดังกล่าวไปพูดคุยหรือไม่ นายสุทิน กล่าวว่า คงจะพูดเรื่องโควตา ซึ่งเป็นไปตามรัฐธรรมนูญ ไม่ได้เป็นไปตามอำเภอใจของฝ่ายค้าน หรือ ส.ส. คงไม่พูดคุยเรื่องของพฤติกรรม หากไปคุยเรื่องพฤติกรรมจะกลายเป็นเรื่องใหญ่ เพราะเป็นเรื่องที่ต้องใช้วิจารณญาณส่วนตัว จะไปชี้ขาดตัดสินไม่ได้ ทั้งนี้ความต้องการเปลี่ยนตัวประธานกมธ. ป.ป.ช.สภาฯเป็นเพียงความต้องการของนายสิระ และน.ส.ปารีณา ไม่น่าจะทำให้เป็นปัญหา เพราะมีงานอื่นที่ต้องทำอีกมาก เมื่อเรื่องกมธ.เป็นเรื่องโควตา ดังนั้นสมาชิกจะเอาความต้องการของคนสองคนมาเป็นปัญหาของสภาหรือไม่ อย่างไรก็ตาม ตนยังมองไม่เห็นช่องที่ทั้ง 2 คน จะถอดถอนพล.ต.อ.เสรีพิศุทธ์ได้ นอกจากฝ่ายค้าน และฝ่ายรัฐบาล จะตกลงเปลี่ยนโควตากัน ย้ายโควตานี้ให้ไปเป็นของพรรคอื่น ซึ่งเรื่องนี้ไม่น่าจะง่าย เพราะส.ส.ทั้ง 2 ซีก คงจะมีสติ และมีงานทำอีกมาก.<br/><br/> </p>
    </article>
  </body>
</html>