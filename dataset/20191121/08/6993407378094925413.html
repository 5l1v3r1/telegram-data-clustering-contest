<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/archystratyh-mykhail/30282606.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T08:00:12+00:00"/>
    <meta property="og:title" content="Архистратиг Михаїл – «небесний командир» українського війська"/>
    <meta property="og:description" content="«Чимало важливих подій в історії України відбувались довкола дня Архистратига Михаїла: Помаранчева революція, Майдан» – ієромонах Михаїл Карнаух"/>
  </head>
  <body>
    <article>
      <h1>Архистратиг Михаїл – «небесний командир» українського війська</h1>
      <address><time datetime="2019-11-21T08:00:12+00:00">21 Nov 2019, 08:00</time> by <a rel="author" href="https://www.radiosvoboda.org/author/%D0%B1%D0%BE%D0%B3%D0%B4%D0%B0%D0%BD%D0%B0-%D0%BA%D0%BE%D1%81%D1%82%D1%8E%D0%BA/qompr" target="_blank">Богдана Костюк</a></address>
      <p><b>«Небесний оборонець України», «небесний командир» українського війська, покровитель Києва – так українці називають Архистратига Михаїла, чий день Православна церква України (ПЦУ) відзначає 21 листопада. В Україні в останні кілька років день Архангела Михаїла пов’язують і з реформуванням її війська: у свято Архангела Михаїла у 2017 році відбулось перейменування колишніх десантних військ на десантно-штурмові, й бійці змінили уніформу, отримавши нові берети, на яких зображені «купол парашута як символ десантних підрозділів у всьому світі, крила Архистратига Михаїла і вогняний меч, яким він уражає ворогів роду людського», <a href="https://www.radiosvoboda.org/a/news/28866113.html">заявив</a> у промові тодішній президент Петро Порошенко. Яку роль для України та її війська відіграє цей святий, у розмові з Радіо Свобода розповідає протоієрей Михаїл Карнаух</b>.</p>
      <p>– Архистратиг, або ж Архангел Михаїл є главою, чи то предстоятелем Небесного воїнства, воїнства ангелів, що їхнє завдання – захищати добро. Так само і наше військо нині робить добру справу – боронить Україну від зовнішнього ворога.</p>
      <figure>
        <img src="https://gdb.rferl.org/C6ACD8EC-7FA1-4C44-AC45-DDCC9788CB2B.jpg"/>
        <figcaption>Архистратиг Михаїл. Стародавня фреска у храмі Спаса на Берестові. Київ, вересень 2019 року</figcaption>
      </figure>
      <p>До речі, агресію виявляють люди, яких охопила гординя, а гординя є гріх. Тож можна сказати, що Архангел Михаїл є заступником будь-якого воїнства, яке першочерговим завданням має захищати свою землю, свій народ, не нападати на чужі території, а захищати свої, Богом відведені.</p>
      <p>
        <b>– Тобто, коли військові називають Архистратига Михаїла «небесним командиром», вони мають рацію?</b>
      </p>
      <p>– В принципі так.</p>
      <aside>Київ перебуває під покровительством Архангела Михаїла</aside>
      <p>Для України це взагалі особливий святий: згадаймо, що столиця – місто Київ – перебуває під покровительством Архангела Михаїла та була присвячена йому. У цьому немає нічого дивного, столичне місто Київ від доби України-Русі має стратегічне значення для усієї держави.</p>
      <p>У часи княжої України-Русі образ Архангела Михаїла часто зображали на військових хоругвах. Й воїни перед боєм просили підтримки у тих святих, які були безпосередньо пов’язані з військовою справою: Архангел Михаїл, Святий великомученик Юрій Переможець, святий Димитрій Солунський.</p>
      <figure>
        <img src="https://gdb.rferl.org/F58A9AEA-7BC3-4361-94BB-D5ADBDAAC4F2.jpg"/>
        <figcaption>Ворота святого Михаїла на Майдані. Київ.</figcaption>
      </figure>
      <p>– <b>Ви можете навести приклади важливих подій в історії України, які тим чи іншим чином дотичні до дня Архангела Михаїла?</b></p>
      <p>– Звісно. Якщо ми візьмемо новітню історію нашої української держави, то побачимо, що чимало важливих подій в її історії відбувались, сказати б, довкола дня Архистратига Михаїла. Це і Помаранчева революція, Революція гідності (Майдан).</p>
      <figure>
        <img src="https://gdb.rferl.org/C3AD9E86-6802-4381-86D7-EAB2F1083CB8_r1.jpg"/>
        <figcaption>Михайлівський собор відкрив двері постраждалим 30 листопада 2013 року. Київ, 30 листопада 2013 року</figcaption>
      </figure>
      <p>Вважаю, що маємо повне право називати Архангела Михаїла покровителем українського війська та української держави. Ще одна вагома причина для цього це та, що перший митрополит, який після хрещення України-Русі прибув до Києва, носив ім’я Михаїл. Фактично, він був першим популяризатором Архангела Михаїла.</p>
    </article>
  </body>
</html>