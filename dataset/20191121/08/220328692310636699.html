<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/otbelyazvame-denya-na-khristiyanskoto-semeystvo-407229.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T08:35:18+00:00"/>
    <meta property="og:title" content="Отбелязваме Деня на християнското семейство"/>
    <meta property="og:description" content="Според народните поверия на този празник българите гадаят какво ще е времето през следващата година"/>
  </head>
  <body>
    <article>
      <h1>Отбелязваме Деня на християнското семейство</h1>
      <address><time datetime="2019-11-21T08:35:18+00:00">21 Nov 2019, 08:35</time> by <a rel="author">Пламен Вълков</a></address>
      <p>На 21 ноември Българската православна църква отбелязва празника Въведение Богородично. Това е един от 12-те велики християнски празника, еднакво отбелязвани и от православието, и от католицизма.</p>
      <p>Според църковния ни календар празникът попада в периода на коледните пости. На този ден вярващите приемат Свето причастие, а с него и нови сили за духовен растеж и борба със злото – в себе си и в света.</p>
      <p>Според православната традиция на този ден е въведена в храма от своите родители 3-годишната Мария – бъдещата Божия майка. Затова се счита, че на този ден цялото семейство трябва да влезе в храма и да отдаде почит на всички християнски добродетели.</p>
      <p>С решение на Светия Синод от 1929 г. този празник се чества и като Ден на християнското семейство и на православната младеж.</p>
      <p>Според народните поверия на този празник българите гадаят какво ще е времето през следващата година. Ако е топло и слънчево, зимата ще е люта, а лятото сухо. Ако вали дъжд или сняг, зимата ще е снежна, лятото - дъждовно, а реколтата - богата.</p>
    </article>
  </body>
</html>