<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dudka-pogirshyvsya-stan-zdorovya/30284206.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T08:59:32+00:00"/>
    <meta property="og:title" content="«Справа українських диверсантів»: у засудженого Дудки погіршився стан здоров’я після етапу"/>
    <meta property="og:description" content="У засудженого у «справі українських диверсантів» Володимира Дудки погіршився стан здоров’я після етапу з Москви до Сімферополя. У нього знову проявилися хронічні болі. Про це Кримської правозахисній г"/>
  </head>
  <body>
    <article>
      <h1>«Справа українських диверсантів»: у засудженого Дудки погіршився стан здоров’я після етапу</h1>
      <address>
        <time datetime="2019-11-21T08:59:32+00:00">21 Nov 2019, 08:59</time>
      </address>
      <p>У засудженого у «справі українських диверсантів» Володимира Дудки погіршився стан здоров’я після етапу з Москви до Сімферополя. У нього знову проявилися хронічні болі. Про це Кримської правозахисній групі розповів син Дудки Ілля Кавернік після того, як відвідав батька в СІЗО №1 Сімферополя 20 листопада.</p>
      <p>«Побачився з татом вперше за три з половиною місяці. Медичної допомоги від адміністрації СІЗО він не отримує. У нього хронічні болі в області живота, після етапу підвищився тиск. Останній раз, коли вимірювали, тиск був 160 на 100. Каже, що переніс етап тільки завдяки лікам, які ми йому передаємо», – сказав Кавернік.</p>
      <p>За його словами, батько і ще один засуджений у цій справі – Олексій Бессарабов провели на етапі з Москви до Сімферополя близько місяця.</p>
      <p>«Під час етапу бували випадки, коли в камерах, розрахованих на 20 осіб, утримували 50», – розповів Кавернік.</p>
      <p>За його інформацією, ймовірно, наступного тижня його батька і Бессарабова знову етапують з Сімферополя в колонії строго режиму для відбування покарання.</p>
      <p>23 жовтня стало відомо, що засуджених російським судом у так званій «справі українських диверсантів» Володимира Дудку та Олексія Бессарабова <a href="https://www.radiosvoboda.org/a/news-dudka-bessarabov-sizo-krym/30232910.html">етапували з СІЗО «Матроська тиша»</a> в Москві в невідомому напрямку.</p>
      <p>9 листопада 2016 року в Севастополі затримали співробітників кримського аналітичного центру «Номос» Дмитра Штиблікова і Олексія Бессарабова, а також їхнього близького друга Володимира Дудку. Усіх трьох звинуватили в підготовці диверсій в анексованому Криму на замовлення української розвідки.</p>
      <p>Севастопольський міський суд 4 квітня цього року <a href="https://www.radiosvoboda.org/a/news-sprava-dyversantiv-krym-vyrok/29860379.html">засудив Дудку і Бессарабова</a> до 14 років в’язниці. Суд також призначив кожному штраф. Верховний суд Росії 15 жовтня <a href="https://www.radiosvoboda.org/a/news-dudka-bessarabov-vyrok/30217753.html">відхилив скаргу </a>захисту і затвердив вирок Дудці і Бессарабову.</p>
    </article>
  </body>
</html>