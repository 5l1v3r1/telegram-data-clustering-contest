<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90143"/>
    <meta property="og:site_name" content="Denník politika"/>
    <meta property="article:published_time" content="2019-11-21T08:35:11+00:00"/>
    <meta property="og:title" content="Minister Gál chce viac peňazí, platy väzenských dozorcov by sa mohli zvýšiť"/>
    <meta property="og:description" content="21.11.2019 (Webnoviny.sk) – Okrem vojakov, policajtov či hasičov by si v budúcnosti mohli platovo polepšiť aj príslušníci Zboru justičnej a väzenskej stráže (ZVJS). Požiadavku na zvyšovanie miezd totiž po ministerstve vnútra a obrany avizuje aj minister spravodlivosti Gábor Gál (Most-Híd). Informoval o tom na sociálnej sieti Facebook."/>
  </head>
  <body>
    <article>
      <h1>Minister Gál chce viac peňazí, platy väzenských dozorcov by sa mohli zvýšiť</h1>
      <address><time datetime="2019-11-21T08:35:11+00:00">21 Nov 2019, 08:35</time> by <a rel="author">Webnoviny</a></address>
      <p>21.11.2019 (Webnoviny.sk) – Okrem vojakov, policajtov či hasičov by si v budúcnosti mohli platovo polepšiť aj príslušníci Zboru justičnej a väzenskej stráže (ZVJS). Požiadavku na zvyšovanie miezd totiž po ministerstve vnútra a obrany avizuje aj minister spravodlivosti Gábor Gál (Most-Híd). Informoval o tom na sociálnej sieti Facebook.</p>
      <h3>Štátny rozpočet je exponovaný</h3>
      <p>To, či vláda SR nájde dostatok zdrojov, je však otázne, pretože v súčasnosti je štátny rozpočet na budúci rok značne exponovaný. Národná rada SR o ňom navyše bude rokovať už na najbližšom zasadnutí, ktoré bude na prelome novembra a decembra tohto roka.</p>
      <p><i>„S premiérom a ministrom financií budem budúci týždeň rokovať o platoch príslušníkov ZVJS. Na výjazdovom rokovaní vlády som otvoril tému zvýšenia platových podmienok príslušníkov ZVJS, nakoľko by si za svoju mimoriadne náročnú a dobre odvedenú prácu zaslúžili lepšie ohodnotenie,“</i> uviedol Gál.</p>
      <h3>Nesmierne dôležitá práca</h3>
      <p>Verí, že u premiéra Petra Pellegriniho (Smer-SD) a predovšetkým u šéfa ministerstva financií Ladislava Kamenického (Smer-SD) vybaví pre justičnú stráž zvýšenie platov.</p>
      <p><i>„Verím, že aj keď má ministerstvo spravodlivosti jeden z najnižších rozpočtov, ktorým som aj ja ako minister limitovaný, podarí sa odmeniť aj našich príslušníkov, ktorí podobne ako príslušníci rezortu vnútra či obrany, vykonávajú nesmierne dôležitú prácu,“</i> dodal.</p>
      <p>Minister nespomenul, akú sumu bude od Kamenického a Pellegriniho požadovať.</p>
      <p>Viac k témam: <a href="https://www.webnoviny.sk/tag/minister-financii-sr/"><u>minister financií SR</u></a>, <a href="https://www.webnoviny.sk/tag/minister-obrany-sr/"><u>minister obrany SR</u></a>, <a href="https://www.webnoviny.sk/tag/minister-spravodlivosti-sr/"><u>minister spravodlivosti SR</u></a>, <a href="https://www.webnoviny.sk/tag/minister-vnutra-sr/"><u>minister vnútra SR</u></a>, <a href="https://www.webnoviny.sk/tag/platy/"><u>platy</u></a>, <a href="https://www.webnoviny.sk/tag/premier-slovenskej-republiky/"><u>premiér Slovenskej republiky</u></a>, <a href="https://www.webnoviny.sk/tag/statny-rozpocet/"><u>štátny rozpočet</u></a><br/>Zdroj: Webnoviny.sk – <a href="https://www.webnoviny.sk/minister-gal-bude-ziadat-od-kamenickeho-viac-penazi-chce-prilepsit-vazenskym-dozorcom/"><u>Minister Gál chce viac peňazí, platy väzenských dozorcov by sa mohli zvýšiť</u></a> © SITA Všetky práva vyhradené.</p>
    </article>
  </body>
</html>