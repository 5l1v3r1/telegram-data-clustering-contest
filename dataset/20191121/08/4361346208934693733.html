<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szex-a-bortonben-kiemelt-kockazattal-jar-az-intimszoba/187040"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="Szex a börtönben: Kiemelt kockázattal jár az intimszoba"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szex a börtönben: Kiemelt kockázattal jár az intimszoba</mark>
      </h1>
      <address><time datetime="2019-11-21T08:30:00+00:00">21 Nov 2019, 08:30</time> by <a rel="author">L. B.</a></address>
      <p>
        <b>Nagy port kavart a Bors tegnapi cikke, miszerint egy 52 éves nő jogi úton próbálja elérni, hogy a több mint tíz évre elítélt párjával szexelhessen a börtönben. Szakértők szerint előnyökkel, de veszélyekkel is járna a pásztorórák engedélyezése. </b>
        <b>Nagy port kavart a Bors tegnapi cikke, miszerint egy 52 éves nő jogi úton próbálja elérni, hogy a több mint tíz évre elítélt párjával szexelhessen a börtönben. Szakértők szerint előnyökkel, de veszélyekkel is járna a pásztorórák engedélyezése.</b>
      </p>
      <p>Viviennek biológiailag már nincs sok ideje arra, hogy teherbe essen, ezért most minden követ megmozgat, hogy elérje a célját, kérvényt nyújt be a börtön parancsnokához, hogy intim órákat engedélyezzen. Néhány külföldi példával ellentétben azonban hazánkban jogilag erre nincsen lehetőség. Ahogy arról beszámoltunk: a szerelmesek évekig Németországban éltek, de elfogatóparancs alapján a férfit májusban hazaszállították. Vivien jogi képviselője most mindent megtesz, hogy sikerre vigye a hazánkban egyedülálló kérést.</p>
      <figure>
        <img src="http://media.borsonline.hu/cikk/20/192647/big-lead/650x360/2029900_borton-mtiepa.jpg"/>
        <figcaption>Hazánkban nincs lehetőség arra, hogy a rabok szexuális életet éljenek a látogatójukkal © MTI</figcaption>
      </figure>
      <p>– Tudomásom szerint az egyik legmodernebb hazai büntetés-végrehajtási intézet építésekor kialakítottak úgynevezett intim- szobákat, de a jogi hátteret végül nem teremtették meg a használatukhoz, így eredeti funkciójukat sohasem töltötték be – magyarázta a Borsnak Vivien jogi képviselője, dr. Tran Dániel, az ELTE kriminológus oktatója.</p>
      <p>A korábban börtönpszichológusként is tevékenykedő Végh József álláspontja szerint a házastársak közötti intim együttlétnek kétség kívül van jótékony hatása a rácsok mögött is, de számos buktatója is lehet a lehetőségnek.</p>
      <figure>
        <img src="http://media.borsonline.hu/cikk/20/192647/gallery-picture/645w/2029909_vi-8403.jpg"/>
        <figcaption>Vivien ügyvédhez fordult, dr. Tran Dániel képviseli az asszonyt © Végh István</figcaption>
      </figure>
      <p>– A speciális együttlét egy újabb lehetőség lenne arra, hogy a jó magaviselet felé szorítsák az elítélteket. A szexuális frusztráltságukat is csökkenthetné. Ugyanakkor magas fokú kockázattal járna, ha felügyelet nélküli helységben hagynák őket – vélekedett a kriminálpszichológus.</p>
      <p>És valóban: Németországból – ahol engedélyezik az öt évnél hosszabb időre elítélt raboknak az intim együttléteket – súlyos példát is ide lehet sorolni. A felügyelet nélküli szobában a háromórás időkeret végén egy nőt holtan találtak, a párja végzett vele. A Bors által megkérdezett, neve elhallgatását kérő, büntetés-végrehajtásban dolgozó személy fontosnak tartja megjegyezni: a hazai börtönökben a hozzátartozók kifinomult módszerekkel próbálják bejuttatni a tiltott, sokszor veszélyes tárgyakat az elítélteknek, ezért a szigorításokat teljesen indokoltnak tartja.</p>
      <figure>
        <img src="http://media.borsonline.hu/cikk/20/192647/gallery-picture/645w/2029911_nantes-borton-latogatoszoba-afp.jpg"/>
        <figcaption>A franciaországi Nantes börtönében kényelmes ágy, óvszer is rendelkezésre áll © AFP</figcaption>
      </figure>
    </article>
  </body>
</html>