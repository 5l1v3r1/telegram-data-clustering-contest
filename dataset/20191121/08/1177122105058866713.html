<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/ambasadorul-poloniei-in-r--moldova-armata-sovietica-dupa-ce-a-venit-in-1944-1945-in-polonia-a-uitat-sa-mearga-inapoi-acasa--148753.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T08:48:00+00:00"/>
    <meta property="og:title" content="Ambasadorul Poloniei în R. Moldova: Armata sovietică, după ce a venit în 1944-1945, în Polonia, a uitat să meargă înapoi acasă"/>
    <meta property="og:description" content="Ambasadorul Poloniei la Chișinău, Bartłomiej Zdaniuk, a povestit în cadrul emisiunii „Alternativa Europeană” despre consolidarea statului polonez și despre calea europeană a Poloniei. Excelența sa a vorbit inclusiv despre istoria tristă a Poloniei, dar și despre sacrificiile pe care le-au făcut polonezii pentru a-și reclădi statul."/>
  </head>
  <body>
    <article>
      <h1>Ambasadorul Poloniei în R. Moldova: Armata sovietică, după ce a venit în 1944-1945, în Polonia, a uitat să meargă înapoi acasă</h1>
      <address>
        <time datetime="2019-11-21T08:48:00+00:00">21 Nov 2019, 08:48</time>
      </address>
      <p>
        <b>Ambasadorul Poloniei la Chișinău, Bartłomiej Zdaniuk, a povestit în cadrul emisiunii „Alternativa Europeană” despre consolidarea statului polonez și despre calea europeană a Poloniei. Excelența sa a vorbit inclusiv despre istoria tristă a Poloniei, dar și despre sacrificiile pe care le-au făcut polonezii pentru a-și reclădi statul.</b>
      </p>
      <p>„După cel de-al doilea război mondial, mulți polonezi nu au acceptat acest sistem care a venit impus cu armată, e adevărat că această armată ne-a eliberat de ocupantul german, cimitirele sovieticilor sunt îngrijite în Polonia.</p>
      <p>Această armată, după ce a venit în 1944-1945, în Polonia a uitat să meargă înapoi acasă și a instalat un sistem pe care noi nu ni l-am dorit. Mulți au luptat împotriva acestui sistem și au fost și persecutați”.</p>
      <p>Bartłomiej Zdaniuk povestește și despre politica memoriei naționale din Polonia.</p>
      <p>„Noi, în Polonia, prin politica memoriei naționale, vrem să le dăm oamenilor numele concrete. Dacă spunem că într-o perioadă au fost executați 50 de mii de persoane este o cifră, dar dacă dăm numele acestor persoane și fotografiile lor e altceva.</p>
      <p>Acum în Polonia, noi facem exhumări în locuri unde se știe că au fost executate persoane, sfârșitul anilor 40 și începutul anilor 50, ele sunt exhumate, sunt identificate și li se fac înmormântări, li se redă identitate și vedem că vorbim despre oameni concreți. Cel mai cunoscut caz a fost al unei fete care a participat în mișcarea anti-comunistă, a fost prinsă de comuniști în 1946 și a fost executată și îngropată nu se știa unde. Și abia acum doi ani, rămășițele ei au fost identificate și ei i s-a făcut o înmormântare cu toate onorurile, cu președinte. Noi în Polonia încercăm să le redăm oamenilor o identitate”.</p>
      <p>Ambasadorul Poloniei la Chișinău afirmă că pentru polonezi a fost foarte clar că nu vor accepta un sistem autoritar și că își doresc o istorie în structurile din Vest.</p>
      <p>„Am fost mereu orientați spre Vest și noi facem parte din Europa, acolo este locul nostru. Noi pe interior suntem un popor liber. La noi nu a fost niciodată un sistem absolutist(…) Noi eram profund convinși că suntem o națiune liberă. Noi suntem o națiune liberă, de aceea niciun ocupant nu s-a simțit bine la noi, noi suntem un popor liber, nu ne-am închinat niciodată față de nimeni. Libertatea ne-a ghidat pe plan intern și pe plan internațional”.</p>
    </article>
  </body>
</html>