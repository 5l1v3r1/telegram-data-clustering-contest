<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836960-zlochevskogo-pidozryuyut-u-rozkradanni-800-mln-grn"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T08:00:00+00:00"/>
    <meta property="og:title" content="Злочевського підозрюють у розкраданні 800 млн грн"/>
    <meta property="og:description" content="КИЇВ. 21 листопада. УНН. Ексміністра екології Миколу Злочевського підозрюють у заволодінні чужим майном в особливо великих розмірах. Мова йде про 800 млн грн …"/>
  </head>
  <body>
    <article>
      <h1>Злочевського підозрюють у розкраданні 800 млн грн</h1>
      <address><time datetime="2019-11-21T08:00:00+00:00">21 Nov 2019, 08:00</time> by <a rel="author">Петро Івасюк</a></address>
      <p><b>КИЇВ. 21 листопада. УНН.</b> Ексміністра екології Миколу Злочевського підозрюють у заволодінні чужим майном в особливо великих розмірах. Мова йде про 800 млн грн. Про це повідомляється у підозрі, яку підготували слідчі Генпрокуратури Злочевському, інформує <b>УНН</b>.</p>
      <p>Текст підозри оприлюднив народний депутат Олександр Дубинський.</p>
      <p>В документі йдеться про заволодіння та відмивання грошей на суму 800 млн грн в період 2014-2015 років.</p>
      <p>Отже Злочевського підозрюють:</p>
      <p>В умисному заволодінні чужим майном в особливо великих розмірах - 800 млн грн, вчиненому шляхом зловживання службовою особою своїм службовим становищем, у складі злочинної організації, тобто у скоєнні кримінального правопорушення, передбаченого ч.4 ст. 28, ч.5 ст.191 КК України;</p>
      <p>Також Злочевського підозрюють у відмиванні доходів, одержаних злочинним шляхом, вчинених в особливо великому розмірі у складі злочинної організації, тобто у скоєнні злочину, передбаченого частиною 4 ст. 28 та ч.3 ст. 209 ККУ.</p>
      <p>Нагадаємо, в жовтні Генпрокурор Руслан Рябошапка повідомив, що прокуратура перегляне всі справи проти Миколи Злочевського та його компаній, в тому числі вивчить законність процесуальних рішень щодо закриття справ.</p>
      <p>Як повідомляв <b>УНН</b>, Генеральний прокурор розповів, що Злочевський фігурує у 13 кримінальних провадженнях.</p>
      <p>Раніше у Генпрокуратурі повідомили про долю трьох кримінальних проваджень, які розслідувалися щодо Злочевського. Перше провадження про ухиляння від сплати податків було закрите після того, як компанія Burisma Злочевського сплатила 180 млн грн штрафу. Ще в одному провадженні, яке стосувалося відмивання коштів, розслідування було закрите після рішення Лондонського суду, в якому було визнано, що гроші Злочевський отримав на свій рахунок від продажу однієї з нафтобаз. ГПУ не змогла навести в Лондонському суді контраргументи, провадження врешті було закрито.</p>
      <p>Крім того, ще з 2014 року тривало розслідування про розкрадання державних ресурсів. Злочевський, будучи міністром природних ресурсів, видавав ліцензії, на думку слідства, повʼязаним з ним фірмам, зокрема мова йде і про фірму Burisma. Але справу було закрито. Закрили цю справу детективи НАБУ, куди справу було передано Генпрокуратурою.</p>
      <p>Наразі, за повідомленням Генпрокурора Рябошапки розслідування призупинене, адже Злочевський перебуває у розшуку.</p>
    </article>
  </body>
</html>