<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/substana-minune-care-ajuta-la-regenerarea-inimii-i-creierului-e-la-indemana-oricui-148772.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T08:57:00+00:00"/>
    <meta property="og:title" content="Substanța-minune care ajută la regenerarea inimii și creierului e la îndemâna oricui"/>
    <meta property="og:description" content="Un compus chimic din mere şi căpşuni ar putea reduce daunele provocate inimii după un infarct, potrivit unui studiu realizat de cercetătorii britanici, informează dailymail.co.uk. Rata..."/>
  </head>
  <body>
    <article>
      <h1>Substanța-minune care ajută la regenerarea inimii și creierului e la îndemâna oricui</h1>
      <address>
        <time datetime="2019-11-21T08:57:00+00:00">21 Nov 2019, 08:57</time>
      </address>
      <p>Un compus chimic din mere şi căpşuni ar putea reduce daunele provocate inimii după un infarct, potrivit unui studiu realizat de cercetătorii britanici, informează dailymail.co.uk.</p>
      <p>Rata de supravieţuire în urma infarctului ar putea creşte semnificativ datorită unei descoperiri recente a cercetătorilor britanici.</p>
      <p>Un compus chimic găsit în mere şi căpşuni ar putea fi util în reducerea nivelului traumelor suferite de organe precum inima şi creierul în urma unui infract sau atac vascular cerebral.</p>
      <p>O echipă de cercetători condusă de medici şi biologi de la Universitatea Cambridge consideră că dacă substanţa din fructe este injectată după un infarct, aceasta ar putea reduce daunele pe termen lung suferite de organe vitale.</p>
      <p>Descoperirea, publicată miercuri în revista Nature, a fost făcută după ce savanţii au identificat mecanismul prin care organele sunt afectate după producerea unui infarct sau atac vascular cerebral.</p>
      <p>Deşi cea mai mare parte a daunelor apar în timpul infarctului în sine, o parte a problemelor apar după ce circulaţia sangvină revine în organul respectiv după accident.</p>
      <p>După ce medicii îndepărtează cheagul de sânge care a cauzat atacul vascular – un proces vital pentru supravieţuirea pacientului – sângele oxigenat irigă din nou inima sau creierul.</p>
      <p>Medicii au fost frustraţi de foarte mult timp de faptul că, salvând viaţa pacientului, provoacă mai multe traume organismului. Dar până acum, mecanismul care produce aceste traume a fost necunoscut.</p>
      <p>Noul studiu, efectuat cu ajutorul unor modele computerizate şi confirmat pe şoareci, a arătat că traumele organelor sunt provocate de o substanţă chimică numită succinat, o sare a acidului succinic, care apare în mod natural în organism.</p>
      <p>Savanţii au descoperit că succinatul se acumulează în cantităţi foarte mari în ţesuturile lipsite de oxigen în timpul unui atac.</p>
      <p>Când circulaţia sangvină este reluată, succinatul reacţionează cu oxigenul, producând molecule ale unor substanţe care omoară celulele cardiace sau ale altor organe.</p>
      <p>Traumele suferite astfel cresc riscul ca, în lunile şi anii următori, pacientul să sufere din nou un atac vascular sau alte probleme.</p>
      <p>Cercetătorii au descoperit că pot reduce daunele cauzate organelor şoarecilor injectând compuşi chimici simpli găsiţi în mere şi căpşuni, care inhibă acumularea de succinat în perioada imediat următoare unui infarct.</p>
      <p>Substanţele în cauză sunt ieftine, deja disponibile şi se găsesc în mod natural în fructe ca merele, căpşunii şi strugurii, deşi nu în cantităţi suficient de mari pentru a fi eficiente exclusiv prin consumarea acestor fructe.</p>
      <p>„Acest studiu explică modul în care se produc traume ale organelor în primele minute de după restabilirea circulaţiei sangvine în urma unui atac vascular şi, mai important, cum pot fi limitate aceste traume”, a declarat cercetătorul Michael Murphy de la Universitatea Cambridge.</p>
      <p>Medicii spun că rezultatele studiului sunt foarte interesante şi ar putea duce la realizarea de teste clinice pe pacienţi umani în următorii ani.</p>
      <p>Sursa: doctorulzilei.ro</p>
    </article>
  </body>
</html>