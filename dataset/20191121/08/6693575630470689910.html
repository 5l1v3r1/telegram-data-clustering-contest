<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/natuur-en-milieu/1269878/duitsland-doet-bladblazers-in-de-ban-de-meest-idiote-uitvinding-ooit.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-21T08:38:10+00:00"/>
    <meta property="og:title" content="Duitsland doet bladblazers in de ban. “De meest idiote uitvinding ooit”"/>
    <meta property="og:description" content="Vooral op zaterdag kan je beter niet in een boomrijke wijk wonen. Van alle kanten hoor je ze. Bladblazers. Zou er een verbod moeten..."/>
  </head>
  <body>
    <article>
      <h1>Duitsland doet bladblazers in de ban. “De meest idiote uitvinding ooit”</h1>
      <address><time datetime="2019-11-21T08:38:10+00:00">21 Nov 2019, 08:38</time> by <a rel="author" href="https://www.welingelichtekringen.nl/author/gerard-driehuis" target="_blank">Gerard Driehuis</a></address>
      <p>Vooral op zaterdag kan je beter niet in een boomrijke wijk wonen. Van alle kanten hoor je ze. Bladblazers. Zou er een verbod moeten komen? De Duitse overheid laat het gebruik van de bladblazer enkel nog toe wanneer het niet anders kan. De bladblazer is niet alleen lawaaierig en vervuilend, hij blaast ook h<a href="https://www.vogelbescherming.nl/actueel/bericht/7-redenen-om-de-bladblazer-te-dumpen">et leven uit planten en dieren </a>én bedreigt onze grondwaterreserves. “Laat de bladblazer staan, om insecten en andere dieren te sparen”, adviseert het ministerie zowel gemeentebesturen als particulieren.  “Het meest idiote instrument dat de mens ooit heeft uitgevonden”, zegt bioloog Dirk Draulans tegen <a href="https://www.hln.be/wetenschap-planeet/milieu/duitsland-doet-bladblazers-in-de-ban-volgt-vlaanderen-de-meest-idiote-uitvinding-ooit~a80e5eac/">HLN</a>. </p>
      <p>Draulans noemt de bladblazer hinderlijk, schadelijk en onzinnig. Bladblazers met tweetaktmotoren vervuilen meer dan wagens. Eén uur blazen veroorzaakt evenveel uitstoot als 1.700 kilometer rijden met een Toyota Camry uit 2016, blijkt uit Amerikaans onderzoek. Dat soort bladblazers stoot veel fijn stof uit, maar ook benzeen, koolstofoxide, koolstofdioxide en stikstofoxiden. “Het is het meest idiote instrument dat de mens ooit heeft uitgevonden”, zegt Draulans. “Die dingen bannen, zou een stap richting natuurvriendelijker beleid zijn. Natuurlijk moeten er uitzonderingen zijn in functie van de veiligheid van de mens, maar niet omdat mensen een blad op hun gazon lelijk vinden.”</p>
      <p>Het is ook slecht voor de planten om fanatiek de blazen. <a href="https://www.hln.be/wetenschap-planeet/milieu/duitsland-doet-bladblazers-in-de-ban-volgt-vlaanderen-de-meest-idiote-uitvinding-ooit~a80e5eac/">Landschapsarchitect Louis De Jaeger</a>: “Bomen gaan diep met hun wortels om voeding naar boven te halen. Die voeding komt uit de gecomposteerde bladeren. Haal bladeren weg vanonder bomen, en je hongert ze uit. Bomen hebben ook het bodemleven in die laag bladeren nodig: de bacteriën en schimmels daarin werken als voorkauwers, die bomen helpen voedingsstoffen op te nemen. De werking van die schimmels en bacteriën vergelijkbaar met die van onze darmflora.”</p>
    </article>
  </body>
</html>