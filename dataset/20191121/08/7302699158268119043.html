<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000111839"/>
    <meta property="og:site_name" content="MGR Online"/>
    <meta property="article:published_time" content="2019-11-21T08:09:00+00:00"/>
    <meta property="og:title" content="ตอบคำถาม แผ่นดินไหว 6.4 ที่ สปป.ลาว ... ส่งผลอะไรบ้าง โดย นักแผ่นดินไหววิทยา หนึ่งเดียวของไทย"/>
    <meta property="og:description" content="เช้าวันนี้ (21พ.ย.2562) ชาวไทยต่างตื่นเต้นตกใจกับแรงสั่นสะเทือนที่สัมผัสได้ในอาคารสูงต่างๆในภาคอีสาน มาถึงกรุงเทพมหานครในช่วงประมาณ 07.00น. กองเฝ้าระวังแผ่นดินไหว กรมอุตุนิยมวิทยา รายงานว่า เมื่อเวลา 06.50น. เกิดแผ่นดินไหวขนาด 6.4"/>
  </head>
  <body>
    <article>
      <h1>ตอบคำถาม แผ่นดินไหว 6.4 ที่ สปป.ลาว ... ส่งผลอะไรบ้าง โดย นักแผ่นดินไหววิทยา หนึ่งเดียวของไทย</h1>
      <address><time datetime="2019-11-21T08:09:00+00:00">21 Nov 2019, 08:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011570901.JPEG"/>
      </figure>
      <p>เช้าวันนี้ (21พ.ย.2562) ชาวไทยต่างตื่นเต้นตกใจกับแรงสั่นสะเทือนที่สัมผัสได้ในอาคารสูงต่างๆในภาคอีสาน มาถึงกรุงเทพมหานครในช่วงประมาณ 07.00 น. <br/><br/>กองเฝ้าระวังแผ่นดินไหว กรมอุตุนิยมวิทยา รายงานว่า เมื่อเวลา 06.50น. เกิดแผ่นดินไหวขนาด 6.4 ลึก 3 กม. มีจุดศูนย์กลางที่แขวงไซยะบุรี สปป.ลาว อยู่ในทิศตะวันออกฉียงใต้ ของบ้านน้ำช้าง ต.ขุนน่าน อ.เฉลิมพระเกียรติ จ.น่าน ประมาณ 25 กิโลเมตร <br/><br/>แรงสั่นสะเทือน รู้สึกได้ถึงภาคตะวันออกฉียงเหนือของไทย มาจนถึงกรุงเทพมหานคร ... อาคารสั่นไหวประมาณเกือบ 1 นาที<br/><br/>ก่อนหน้านั้น เวลา 04.03น. เกิดแผ่นดินไหวที่จุดเดียวกันนี้ใน สปป.ลาว มาแล้ว ขนาด 5.9 มีอาฟเตอร์ช็อคตามมาหลายครั้ง ก่อนจะมาเกิดขนาด 6.4 <br/><br/>คำถาม คือ ทำไมเกิดแผ่นดินไหวครั้งหลัง จึงแรงกว่าครั้งแรก ... ทำให้มีความกังวลตามมาว่าจะมีโอกาสเกิดแผ่นดินไหวที่แรงกว่า 6.4 อีกหรือไม่ และอาคารสูงในกรุงเทพมหานคร ปลอดภัยหรือไม่ ... มีคำตอบ <br/><br/>ดร.ไพบูลย์ นวลนิล นักแผ่นดินไหววิทยา หนึ่งเดียวในประเทศไทย อธิบายว่า การเกิดแผ่นดินไหวขนาด 5.9 ในเวลา 04.03น. และเกิดอาฟเตอร์ช็อกที่เล็กลงตามมาแล้ว ก่อนจะเกิดแผ่นดินไหวที่ใหญ่กว่า คือขนาด 6.4 และมีอาฟเตอร์ช็อกที่เล็กลงเรื่อยตามมาอีก อาจจะเรียกว่า “ดับเบิ้ลช็อก” ก็ได้ แต่โดยหลักการแล้ว การที่แผ่นดินไหวที่เกิดก่อนมีขนาดเล็กกว่า จะเรียกว่า Foreshock ซึ่งเกิดขึ้นได้ โดยถือว่า 6.4 เป็น Mainshock <br/><br/>ส่วนคำถามว่า หลังจากนี้มีโอกาสที่จะเกิดแผ่นดินไหวที่จุดเดิมในขนาดที่มากกว่า 6.4 หรือไม่ ดร.ไพบูลย์ แสดงความมั่นใจจากข้อมูลที่วัดได้ว่าจะไม่เกิดแผ่นดินไหวที่ใหญ่กว่านี้แล้ว โดยถึงเวลานี้ อาฟเตอร์ช็อกที่รุนแรงที่สุด มีขนาด 4.8 เมื่อเวลา 07.57น. และในทางวิชาการ หากจะมีอาฟเตอร์ช็อกตามมาในขนาดใหญ่ ก็จะมีขนาดไม่เกิน 5.4 โดยส่วนใหญ่จะอยู่ที่ขนาด 2 ถึง 3 เท่านั้น จึงไม่ต้องกังวลว่าจะเกิดแผ่นดินไหวที่ใหญ่กว่า 6.4 อีกในรอบนี้ <br/><br/>ดร.ไพบูลย์ ให้ข้อมูลว่า แผ่นดินไหวที่ สปป.ลาว อยู่ในลักษณะที่ต่างจากใน ญี่ปุ่น หรือ ฟิลิปปินส์ ซึ่งในกลุ่มนั้นเรียกว่า Multipleshock เป็นพื้นที่ที่อยู่ตามแนวมุดตัว มีพลังงานเยอะ ไม่สามารถปลดปล่อยได้หมดภายใน 1–2 ครั้ง ซึ่งมีรูปแบบการสะสมพลังงานต่างจากที่ สปป.ลาว <br/><br/>ส่วนสาเหตุที่แรงสั่นสะเทือนทำให้รู้สึกได้ไกลถึงกรุงเทพมหานคร นักแผ่นดินไหววิทยา อธิบายว่า เป็นผลกระทบจากคลื่นแผ่นดินไหวที่เรียกว่า “คลื่นพื้นผิว” ซึ่งมีความสูงของรูปคลื่นสูงที่สุด การปลดปล่อยคลื่นพื้นผิวจะใช้เวลายาวประมาณ 10-20 วินาที บางครั้งอาจถึง 30 วินาที ทำให้รู้สึกถึงแรงเขย่าอยู่ซักพักหนึ่ง และมีพลังงานมากพอที่จะสัมผัสได้ถึงกรุงเทพมหานคร แต่ยืนยันได้ว่า ด้วยระยะทางที่ไกลจากจุดศูนย์กลางมาก จะไม่ส่งผลกระทบในกรุวงเทพมหานครแน่นอน <br/><br/>นักแผ่นดินไหววิยา บอกด้วยว่า แผ่นดินไหวขนาด 6.4 พื้นที่ที่อยู่เกินรัศมี 50 กิโลเมตร แม้จะรับรู้แรงสั่นสะเทือนได้ แต่จะไม่ได้รับผลกระทบ <br/><br/>ประเด็นสำคัญที่ ดร.ไพบูลย์ กล่าวถึงอีกประเด็นหนึ่ง คือ “เขื่อนไซยะบุรี” ซึ่งมีความเห็นในโลกออนไลน์แสดงความกังวลกันมาก <br/><br/>ดร.ไพบูลย์ เห็นว่า เขื่อนไซยะบุรี ถูกบังคับด้วยมาตรฐานสากลให้ต้องออกแบบเพื่อรับแรง “อัตราเร่งพื้นดิน” (Gravity) ได้อย่างต่ำที่สุด คือ 0.1G(Gravity)อยู่แล้ว และจุดที่ตั้งเขื่อนอยู่ห่างจากจุดศูนย์กลางแผ่นดินไหวประมาณ 55 กิโลเมตร ซึ่งแม้ว่าแผ่นดินไหวขนาด 6.4 จะมีแรงประมาณ 0.5-0.6G แต่เมื่อเดินทางไปถึงตัวเขื่อนจะเหลือแรงอัตราเร่งพื้นดินเพียงนิดเดียว ไม่มีทางส่งผลกระทบต่อตัวเขื่อน โดยเฉพาะกลุ่มเขื่อนที่อยู่ในแนวรอยเลื่อนทั้งหลาย รวมทั้ง “เขื่อนศรีนครินทร์” จะถูกออกแบบเผื่อไว้เพื่อรองรับแผ่นดินไหวอยู่แล้ว <br/><br/>ส่วนพื้นที่ที่ได้รับผลกระทบ ดร.ไพบูลย์ เห็นว่า พื้นที่ใกล้จุดศูนย์กลางแผ่นดินไหวได้รับผลกระทบอย่างเลี่ยงไม่ได้ โดยเฉพาะบ้านเรือนที่อยู่อาศัย แม้จะเป็นบ้านชั้นเดียว เพราะไม่ถูกบังคับตามกฎหมายให้ต้องก่อสร้างตาม “มาตรฐานการออกแบบอาคารเพื่อรองรับแผ่นดินไหว” โดยมาตรฐานนี้ บังคับใช้กับอาคารสาธารณะ 2 ชั้นขึ้นไป เช่น โรงเรียน โรงพยาบาล โรงแรม แต่ ดร.ไพบูลย์ ก็เห็นว่า นี่ยังไม่ใช่สิ่งที่น่าวิตกมากนัก เว้นแต่การก่อส้างนั้นจะอยู่ในพื้นที่เสี่ยงจริงๆ เพราะในประเทศไทย ไม่เคยมีศูนย์กลางแผ่นดินไหวในพื้นที่ที่เป็นเขตเมือง</p>
      <figure>
        <img src="https://mpics.mgronline.com/pics/Images/562000011570902.JPEG"/>
      </figure>
      <figure>
        <img src="https://mpics.mgronline.com/pics/Images/562000011570903.JPEG"/>
      </figure>
      <figure>
        <img src="https://mpics.mgronline.com/pics/Images/562000011570904.JPEG"/>
        <figcaption>แผนที่การแบ่งพื้นที่ย่อยใหม่ตามลักษณะความเร่งตอบสนองเชิงสเปกตรัม</figcaption>
      </figure>
      <figure>
        <img src="https://mpics.mgronline.com/pics/Images/562000011570905.JPEG"/>
        <figcaption>ตรวจวัดพบคลื่นแผ่นดินไหว</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000111839"/>
      </related>
    </article>
  </body>
</html>