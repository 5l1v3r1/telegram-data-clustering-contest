<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Dobrovolcite-na-Plovdiv-2019-s-kampaniya-za-poslaniya-kum-grada-915626"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T08:33:00+00:00"/>
    <meta property="og:title" content="Доброволците на &quot;Пловдив 2019&quot; с кампания за послания към града"/>
    <meta property="og:description" content="&quot;Пожелай за Пловдив“ е мотото на кампания, инициирана от доброволците на фондация &quot;Пловдив 2019“, по..."/>
  </head>
  <body>
    <article>
      <h1>Доброволците на "Пловдив 2019" с кампания за послания към града</h1>
      <address>
        <time datetime="2019-11-21T08:33:00+00:00">21 Nov 2019, 08:33</time>
      </address>
      <p>"Пожелай за Пловдив“ е мотото на кампания, инициирана от доброволците на фондация "Пловдив 2019“, по повод Международния ден на доброволеца 5-и декември. Идеята им е да съберат пожелания за града, написани от пловдивчани и гости, които впоследствие да станат част от специално изработени светещи фенери.</p>
      <p>Всички, които желаят да оставят своя знак върху Европейска столица на културата могат да пуснат в една от 10-те специални кутии своето послание до 29-и ноември, когато ще приключи акцията. Местата където са поставени кутиите са на обществените места: СКЛАД, Туристическия център до Джумая Джамия, Библиотека "Иван Вазов", Дом на културата "Борис Христов", Спортен клуб "Тотал Спорт“, МОЛ Марково тепе,  МОЛ Пловдив Плаза, Френска езикова гимназия "Антоан дьо Сент-Екзюпери“,  ЕГ "Иван Вазов", Бар "Котка и Мишка“ в Капана.</p>
      <p>Събраните послания ще бъдат използвани от участниците в работилница за хартиени фенери от природни материали. Тя ще се води от Лиз Пю, която пристига от Манчестър, Великобритания по международен проект на фондацията за обучение на граждани в творчески дейности. В него са предвидени още две работилници за гражданско участие. Желаещите все още могат да се запишат за участие.</p>
      <p>Инициативата на доброволците следете чрез хаштаг #пожелайзапловдив в социалните мрежи.</p>
    </article>
  </body>
</html>