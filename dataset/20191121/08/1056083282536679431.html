<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019524/%D8%AD%D9%85%D8%A7%DB%8C%D8%AA-%D8%B4%D9%87%D8%B1%D8%AF%D8%A7%D8%B1%DB%8C-%D9%88-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%DA%A9%D8%B1%D9%85%D8%A7%D9%86-%D8%A7%D8%B2-%D8%AA%D8%B5%D9%85%DB%8C%D9%85-%D9%85%D9%84%DB%8C-%D9%85%D8%AF%DB%8C%D8%B1%DB%8C%D8%AA-%D9%85%D8%B5%D8%B1%D9%81-%D8%B3%D9%88%D8%AE%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:58:51+00:00"/>
    <meta property="og:title" content="حمایت شهرداری و شورای شهر کرمان از تصمیم ملی مدیریت مصرف سوخت"/>
    <meta property="og:description" content="ایسنا/کرمان شورای اسلامی شهر و شهرداری کرمان در بیانیه ای مشترک اعلام کردند به تبع مقام معظم رهبری(مدظله العالی) و سایر مقامات عالیه کشور با درک اهمیت و ضرورت موضوع مدیریت مصرف سوخت با این تصمیم ملی همراه خواهند بود."/>
  </head>
  <body>
    <article>
      <h1>حمایت شهرداری و شورای شهر کرمان از تصمیم ملی مدیریت مصرف سوخت</h1>
      <address><time datetime="2019-11-21T08:58:51+00:00">21 Nov 2019, 08:58</time> by <a rel="author">فاطمه افضلی</a></address>
      <p>ایسنا/کرمان شورای اسلامی شهر و شهرداری کرمان در بیانیه ای مشترک اعلام کردند به تبع مقام معظم رهبری(مدظله العالی) و سایر مقامات عالیه کشور با درک اهمیت و ضرورت موضوع مدیریت مصرف سوخت با این تصمیم ملی همراه خواهند بود.</p>
      <p>به گزارش ایسنا و به نقل از شهرداری کرمان، متن بیانیه مشترک شهرداری و شورای شهر کرمان در حمایت از تصمیم سران سه قوه مبنی بر افزایش قیمت بنزین به شرح ذیل است:</p>
      <p>«بهره برداری مدبرانه از ذخایر و منابع خدادادی کشورمان، جزو اساسی ترین مسئولیت های نسل حاضر است. در حقیقت اساسی ترین وظیفه نسل حاضر آن است که این ثروت ارزشمند ملی را مشفقانه و هوشمندانه "تبدیل به احسن" نموده و ایرانی به مراتب سرافرازتر و آبادتر را به نسل آینده تحویل دهد.</p>
      <p>مصرف بهینه منابع عظیم و ارزشمند به ارث رسیده از نسل های گذشته می تواند با درایت و دوراندیشی "نسل ما" به توسعه پایدار ایران اسلامی کمک نموده و فرآیند عمران و آبادانی میهن عزیزمان را تسریع نماید.</p>
      <p>از سوی دیگر باید پذیرفت که استفاده نامناسب و همراه با "اسراف و تبذیر" منابع ملی، نظیر منابع نفتی و فرآورده هایی چون بنزین، نه تنها به توسعه پایدار نمی انجامد بلکه می تواند با ایجاد آلودگی ها و معضلات گسترده زیست محیطی، مشکلات فراوانی را در مسیر توسعه کشور به بار آورد.</p>
      <p>از همین رو موضوع "مدیریت مصرف" منابع گوناگون از جمله حامل های انرژی همواره در صدر دغدغه های همه دلسوزان میهن عزیزمان قرار داشته است.</p>
      <p>عرضه مدیریت نشده بنزین به عنوان "اصلی ترین حامل انرژی" در حوزه حمل و نقل نیز جزو مصادیق استفاده نامناسب از این منابع خدادادی است که علاوه بر معضلات و مشکلات گوناگون به فرصت شومی برای تاراج دارایی های میهن عزیزمان در قالب قاچاق این حامل ارزشمند انرژی به خارج از مرزهای کشورمان گردیده است.</p>
      <p>تصمم سران محترم قوای سه گانه و اقدام عملی برای مدیریت مصرف سوخت، فارغ از راهکارهای اجرایی آن، ماهیتا اقدامی ضروری و مورد تایید و حمایت همه کسانی است که دل در گرو عمران و آبادانی مملکت عزیزمان دارند.</p>
      <p>شورای اسلامی شهر و شهرداری کرمان نیز به تبع مقام معظم رهبری(مدظله العالی) و سایر مقامات عالیه کشور با درک اهمیت و ضرورت موضوع مدیریت مصرف سوخت با این تصمیم ملی همراه خواهند بود.</p>
      <p>نمایندگان مردم شریف کرمان در شورای اسلامی شهر و همچنین مدیران و کارشناسان شهرداری کرمان علاوه بر اعلام همراهی با طرح اخیر "مدیریت مصرف سوخت" و اعلام انزجار از اغتشاشات کور و اقدامات خائنانه ای که متاسفانه حاصلی جزء تخریب زیرساخت های شهری و اعموال عمومی ندارند؛ آمادگی دارند تا با هدایت دولت محترم خدمتگزار همه توان خود را برای بهبود نظام حمل و نقل عمومی در شهر کرمان و همچنین توسعه و ترویج سیستم های نوین حمل و نقل پاک و مبتنی بر تکنولوژی های جدید به کار بسته و نقش خود را در پروژه بزرگ اصلاح الگوی مصرف سوخت به بهترین شکل ایفا نمایند.</p>
      <p>شهرداری و شورای اسلامی شهر کرمان»</p>
      <p>انتهای پیام</p>
    </article>
  </body>
</html>