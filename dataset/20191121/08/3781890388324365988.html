<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742860"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:57:00+00:00"/>
    <meta property="og:title" content="'หญิงหน่อย'ขอเป็นนั่งร้าน ให้คนรุ่นใหม่เหยียบต่อยอด "/>
    <meta property="og:description" content="“หญิงหน่อย” ชี้ ผู้นำ ยุคใหม่ต้องทันเทคโนโลยี ปลุกนักศึกษาต้องสนใจแก้รธน. อาสาเป็นนั่งร้านให้คนรุ่นใหม่เหยียบต่อยอด "/>
  </head>
  <body>
    <article>
      <h1>'หญิงหน่อย'ขอเป็นนั่งร้าน ให้คนรุ่นใหม่เหยียบต่อยอด </h1>
      <address>
        <time datetime="2019-11-21T08:57:00+00:00">21 Nov 2019, 08:57</time>
      </address>
      <p>
        <b>“หญิงหน่อย” ชี้ ผู้นำ ยุคใหม่ต้องทันเทคโนโลยี ปลุกนักศึกษาต้องสนใจแก้รธน. อาสาเป็นนั่งร้านให้คนรุ่นใหม่เหยียบต่อยอด </b>
      </p>
      <p>เมื่อวันที่ 21 พ.ย. ที่มหาวิทยาลัยธรรมศาสตร์ ศูนย์รังสิต พรรคเพื่อไทยจัดโครงการ เพื่อไทยพลัสยุคใหม่ แข็งแกร่งกว่าเดิม มีคุณหญิงสุดารัตน์ เกยุราพันธ์ ประธานยุทธศาสตร์พรรคเพื่อไทย เป็นประธาน มีนักศึกษามหาลัยธรรมศาสตร์เข้าร่วมกิจกรรม โดยคุณหญิงกล่าวปาฐกถา “เพื่อไทยยุคใหม่ ประชาชนคิด เพื่อไทยทำ” มีเนื้อหาตอนหนึ่งว่าการจัดงานวันนี้ไม่ใช่เพื่อความแข็งแกร่งของพรรคเพื่อไทย แต่เป็นคนรุ่นใหม่ที่เราอยากให้มีส่วนร่วมทางการเมืองมากขึ้น วันนี้โลกเปลี่ยนการเมืองบริบทเดิมไม่ตอบโจทย์ประเทศ วันนี้ผู้นำประเทศต่างๆเด็กลงทุกวัน เพราะการมีเทคโนโลยีสมัยใหม่บีบให้ทุกองค์กรแสวงหาคนที่คิดใหม่  ถ้าไม่เข้าใจมันก็ไปต่อไม่ได้ และต่อไปนี้สิ่งที่จะออกแบบให้ประเทศไทยคือจะต้องเลิกโครงสร้างรัฐราชการที่เป็นศูนย์กลาง ให้กลายเป็นประชาชนเป็นศูนย์กลาง เพื่อกระจายอำนาจและโอกาส เช่น เรื่องงบประมาณ ที่ตั้งขาดดุลมาทุกแต่เศรษฐกิจก็ยังไปไม่ได้ เพราะเงินที่ใช้ลงไปไม่ตอบโจทย์เนื่องจากรัฐส่วนกลางคิด <br/><br/>“นอกจากนี้ในเรื่องของรัฐธรรมนูญที่มีความบิดเบี้ยว ที่เราเห็นผลจากการเลือกตั้งพรรคที่ได้ส.ส. อันดับหนึ่งไม่มีสิทธิ์ในการจัดตั้งรัฐบาล ถ้าไม่แก้ไขรัฐธรรมนูญ พล.อ.ประยุทธ์ จะเป็นนายกฯอีกนาน ทั้งยังขัดขวางการพัฒนาประเทศ เพราะเขียนล็อกประเทศไว้ทั้งหมด ดังนั้นน้องๆต้องสนใจในเรื่องนี้ เนื่องจากจะต้องอยู่ในประเทศนี้ เราต้องการคนรุ่นใหม่มาดูแลประเทศต่อ โดยเราจะเป็นนั่งร้านที่คลุกกับดินให้คนรุ่นใหม่มาเหยียบต่อยอด เราจะนิ่งเฉยให้เขาปู้ยี่ปู้ยำอนาคตแบบนี้ไม่ได้ และประเทศนี้จะไปต่อไม่ได้ถ้าเราไม่ร่วมแก้ไขรัฐธรรมนูญ”คุณหญิงสุดารัตน์ กล่าว<br/><br/>ผู้สื่อข่าวรายงานว่า สำหรับกิจกรรมโฟกัสกรุ๊ป “เพื่อไทยพลัส เพื่อไทยยุคใหม่ แข็งแกร่งกว่าเดิม” เป็นกิจกรรมที่พรรคเพื่อไทยได้ขอรับการสนับสนุนงบประมาณบางส่วนจากคณะกรรมการการเลือกตั้ง (กกต.) ในการจัดกิจกรรมเพื่อพัฒนาสถาบันการเมือง โดยกิจกรรมในครั้งนี้มุ่งเน้นสร้างการมีส่วนร่วมในการแสดงความคิดเห็นของประชาชนและนักศึกษาจากสถาบันต่างๆ ในรูปแบบของกิจกรรมระดมความคิดเห็นผ่านตัวอักษรและภาพ  โดยกำหนดจัดกิจกรรม 5 ภูมิภาคทั่วประเทศ.</p>
    </article>
  </body>
</html>