<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/mylintiems-gamta---egluciu-nuoma-1751362/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T08:12:00+00:00"/>
    <meta property="og:title" content="Mylintiems gamtą - eglučių nuoma"/>
    <meta property="og:description" content="Reklama"/>
  </head>
  <body>
    <article>
      <h1>Mylintiems gamtą - eglučių nuoma</h1>
      <address><time datetime="2019-11-21T08:12:00+00:00">21 Nov 2019, 08:12</time> by <a rel="author" href="https://www.ve.lt/autoriai/jurga-petronyte/" target="_blank">Jurga PETRONYTĖ</a></address>
      <p>Reklama</p>
      <p>
        <b>Išsinuomoti gyvą eglutę šv. Kalėdoms, grąžinti ją po švenčių ir dar atgauti pusę sumokėtos sumos - tokią gamtą tausojančią alternatyvą siūlo Klaipėdos universiteto Botanikos sodas.</b>
      </p>
      <p>Išsirinkti ir rezervuoti eglutę galima jau dabar. Botanikos sodas šiemet nuomoja įvairių rūšių spygliuočius medelius: dygiąsias, sidabrines, paprastąsias egles, kėnius ir net pušis, kurios pastaraisiais metais tapo ypač populiarios. Dešimtmetį augintų medelių aukštis 1-1,5 m. Jų nuoma kainuoja nuo 12 iki 24 Eur.</p>
      <p>Žaliaskares Botanikos sodas nuomoja jau trečius metus ir šiemet tai pradėjo daryti gerokai anksčiau nei pernai, užpernai.</p>
      <p>"Jau nuo lapkričio pradžios sulaukėme labai daug žmonių užklausimų dėl eglučių nuomos. Pirmiausia kreipiasi tie, kurie negavo praėjusiais metais. Galbūt tokią skubą diktuoja tai, kad televizija, prekybos centrai labai anksti pradėjo skleisti kalėdinę atmosferą. Kita vertus, gal ir protinga pradėti šventėms ruoštis iš anksto ir išvengti streso. Galima rezervuoti medelį dabar ir ramiai laukti Kalėdų, tik gruodžio 23 d. jį pasiimti ir parsivežti į namus, pasipuošti šventėms", - sakė Botanikos sodo vadovė Asta Klimienė.</p>
      <p>Šiuo metu Botanikos sodas turi 200 nuomojamų eglučių. "Planuojame dar 100 pasisodinti ir paruošti nuomai, nes jau dabar daugiau kaip pusė eglučių - rezervuotos.</p>
      <p>
        <i>Džiugina, kad eglučių nuomą renkasi jaunos šeimos. Jos ateina kartu su vaikučiais, kartu išsirenka medelį ir puoselėja darnų santykį su gamta.</i>
      </p>
      <p>Reklama</p>
      <p>Šiais metais eglutes ėmė nuomotis ir įmonės. Jos išsinuomoja ne po vieną, kelias, bet ir po keliasdešimt eglių", - pasakojo E. Klimienė.</p>
      <p>Eglutės nuomos procedūra labai paprasta. Sumokėjus už ją nustatytus nuompinigius, išduodamas kvitas (jį reikia išsaugoti). Galima eglę išsivežti į namus jau dabar arba rezervuoti ir pasiimti tik prieš pat šventes. Grąžinti išsinuomotus medelius Botanikos sodui reikia sausio 15 d. Jeigu eglutė nenukarpyta, nepažeista, nenudžiūvusi - pusė nuomos sumos, kuri įrašyta kvite, grąžinama.</p>
      <p>"Grąžintas eglutes nešame į medelyną, reanimuojame, prižiūrime, o pavasarį persodiname ir jos tęsia savo gyvenimą", - tvirtino Botanikos sodo vadovė.</p>
      <p>Kad gyvos eglutės išgyventų ir šventėms praūžus, Botanikos sodo dendrologė Kristina Baltaragienė priminė, kad reikėtų laikytis senos tradicijos - parsinešti eglutę ir papuošti tik Kūčių rytą ir laikyti ją iki Trijų karalių.</p>
      <p>"Kuo trumpiau laikysite medelį šiltose patalpose, tuo mažesnį stresą dėl temperatūrų skirtumo jis patirs. Namuose eglės negalima statyti ant šildomų grindų, reikia nepamiršti jos palaistyti. Tai daryti reikia pagal poreikį bent vieną kartą per savaitę. Laistyti tik vandeniu, nedėti trąšų, jokio cukraus ir kitų burtų nereikia", - teigė dendrologė.</p>
      <p>Tiems, kas nori pasipuošti gyvą eglutę jau dabar, anot specialistės, geriausia tai daryti lauke, terasoje, balkone. Tą patį rekomenduojama padaryti po švenčių - perkelti eglę į vėsesnę patalpą (garažą, įstiklintą balkoną), kad ji kuo mažiau patirtų streso, nes į Botanikos sodą grąžinti gyvi medeliai išnešami į lauką.</p>
      <p>Reklama</p>
      <p>Botanikos sodo darbuotojos atkreipė dėmesį, kad gyvos eglutės turi būti pasodintos į didelį vazoną. "Eglių šaknys plačios. Kuo didesnis medelis - tuo platesnės šaknys ir didesnis vazonas. Jeigu žaliaskarė parduodama neproporcingai mažame vazone - jos šaknys yra nukapotos. Tokio medelio po švenčių net specialistai neišgelbės", - pažymėjo K. Baltaragienė.</p>
      <figure>
        <img src="https://www.ve.lt/uploads/img/000001/ke32.jpg"/>
      </figure>
      <p>REZERVUOJA. Klaipėdos universiteto Botanikos sodas šiais metais nuomoja 200 įvairių rūšių žaliaskarių. Pasak sodo direktorės Astos Klimienės, jau pusė jų - rezervuotos.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/zmones/klaipedoje-igyvendinamas-magistrantes-darbas-taps-unikaliu-visame-pasaulyje-1735155/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/botanikos-sode---jautri-paroda-1713349/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/pavasarinis-alasas-klaipedoje-1712509/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-botanikos-sodas-apsipyle-ziedais-1707877/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/ku-botanikos-sodo-likimas-kelia-abejoniu-1689084/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/miskininkai-svarsto-kalediniu-egluciu-nuomos-galimybe/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/dvirati-pavoge-botanikos-sode-1648609/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/vilnones-avys-pries-stirnas-1620047/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>