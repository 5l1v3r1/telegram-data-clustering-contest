<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125710/komision-anamenei-anatheorimeni-desmi-metron-gia-tin-agora-ilektrismoy"/>
    <meta property="og:site_name" content="Insider"/>
    <meta property="article:published_time" content="2019-11-21T08:20:00+00:00"/>
    <meta property="og:title" content="Κομισιόν: Αναμένει αναθεωρημένη δέσμη μέτρων για την αγορά ηλεκτρισμού τον Ιανουάριο"/>
    <meta property="og:description" content="Όπως σχολιάζουν παράγοντες του Υπουργείου Περιβάλλοντος και Ενέργειας (ΥΠΕΝ) η έκθεση συνιστά πολύ θετική εξέλιξη."/>
  </head>
  <body>
    <article>
      <h1>Κομισιόν: Αναμένει αναθεωρημένη δέσμη μέτρων για την αγορά ηλεκτρισμού τον Ιανουάριο</h1>
      <h2>Όπως σχολιάζουν παράγοντες του Υπουργείου Περιβάλλοντος και Ενέργειας (ΥΠΕΝ) η έκθεση συνιστά πολύ θετική εξέλιξη.</h2>
      <address>
        <time datetime="2019-11-21T08:20:00+00:00">21 Nov 2019, 08:20</time>
      </address>
      <p>Θετικά σχόλια ως προς το πρόγραμμα απολιγνιτοποίησης του ενεργειακού μίγματος που ετοιμάζει η κυβέρνηση έκαναν οι συντάκτες της Έκθεσης Ενισχυμένης Εποπτείας, της Κομισιόν, η οποία δόθηκε χθες στη δημοσιότητα. Το χαρακτηρίζουν μάλιστα, ως φιλόδοξο. Θεωρούν ωστόσο ότι παραμένει ως «αγκάθι» η παραβίαση του ανταγωνισμού όσον αφορά την πρόσβαση στους λιγνίτες και επισημαίνουν ότι οι ελληνικές αρχές πρέπει να υποβάλλουν αναθεωρημένη δέσμη μέτρων τον Ιανουάριο του 2020 για την κυρίαρχη θέση της <b>ΔΕΗ.</b> Και αυτό διότι, όπως σχολιάζουν, δεν επαρκούν τα μέτρα της ελληνικής κυβέρνησης για το άνοιγμα της αγοράς ηλεκτρισμού, παρότι οι ανταγωνιστές της ΔΕΗ κερδίζουν διαρκώς μερίδια τόσο στο λιανεμπόριο όσο και στο χονδρεμπόριο ρεύματος.</p>
      <p>Σύμφωνα με τους αξιωματούχους της Ευρωπαϊκής Επιτροπής, η κυβέρνηση <b>ΣΥΡΙΖΑ </b>και η πρώην Διοίκηση της ΔΕΗ έχουν ευθύνες για το γεγονός ότι δεν ολοκληρώθηκαν με επιτυχία οι δύο διαγωνισμοί της επιχείρησης για την αποεπένδυση. Μάλιστα, είναι αξιοσημείωτο ότι ζητούν εναλλακτικά μέτρα καθώς η αποτυχία των διαγωνισμών είχε ως αποτέλεσμα την παραβίαση της αντιμονοπωλιακής δέσμευσης. Όπως αναφέρει η έκθεση, οι ελληνικές αρχές είχαν δεσμευθεί ότι θα παρουσιάσουν νέα μέτρα τον Ιανουάριο του 2020.</p>
      <p>Για την έναρξη δημοπρασιών προθεσμιακών προϊόντων τον Φεβρουάριο – ως αντιπρόταση της κυβέρνησης για την κατάργηση των δημοπρασιών ενέργειας (ΝΟΜΕ) - η Κομισιόν ζητά παρακολούθηση ώστε η Ρυθμιστική Αρχή Ενέργειας (ΡΑΕ) να μπορεί να παρέμβει σε περίπτωση κατάχρησης δεσπόζουσας θέσης.</p>
      <p>Σε κάθε περίπτωση, όπως σχολιάζουν παράγοντες του Υπουργείου Περιβάλλοντος και Ενέργειας (ΥΠΕΝ) η έκθεση συνιστά πολύ θετική εξέλιξη. «Αναγνωρίζει τις μεταρρυθμιστικές προτεραιότητες της ελληνικής κυβέρνησης. Αποδέχεται ότι περαιτέρω πρωτοβουλίες θα αναληφθούν τον Ιανουάριο όταν θα έχει εγκριθεί το νέο επιχειρηματικό σχέδιο της ΔΕΗ, αλλά και το αναθεωρημένο <b>Εθνικό Σχέδιο για την Ενέργεια και το Κλίμα (ΕΣΕΚ)</b>. Η κυβέρνηση θα συνεργαστεί με την Επιτροπή για να εξασφαλίσει μια συνολική συμφωνία για το Target Model, τον Μεταβατικό Μηχανισμό Αποζημίωσης Ευελιξίας, τον Μηχανισμό Διακοψιμότητας, τις επιπτώσεις της απολιγνιτοποίησης στη χονδρεμπορική αγορά ηλεκτρικής ενέργειας και τον Μόνιμο Μηχανισμό Αποζημίωσης Επάρκειας Ισχύος», αναφέρουν οι ίδιες πηγές.</p>
      <p>
        <b>Ιδιωτικοποιήσεις ΔΕΠΑ και ΕΛΠΕ</b>
      </p>
      <p>Θετικά είναι τα μηνύματα από το μέτωπο της αποκρατικοποίησης της<b> ΔΕΠΑ</b>, καθώς η Κομισιόν θεωρεί ότι το νέο σχέδιο περιλαμβάνει την πώληση υψηλότερου μεριδίου για να εξασφαλίσει πλήρη αποδέσμευση του ομίλου. Για τα <b>ΕΛΠΕ</b>, ως αποτέλεσμα του άγονου διαγωνισμού, οι διαδικασίες αναπόφευκτα θα καθυστερήσουν, όπως επισημαίνουν οι συντάκτες της έκθεσης. Το <b>ΤΑΙΠΕΔ</b> έχει λάβει εντολή από την κυβέρνηση για τη διερεύνηση όλων των διαθέσιμων επιλογών για τη συνέχιση της διαδικασίας. Η τελική απόφαση ως προς τη δομή και το χρονοδιάγραμμα έγκειται στις ελληνικές αρχές και, σύμφωνα με την έκθεση, αναμένεται να καθοριστούν έως τα τέλη του έτους.</p>
      <p>Σχετικά με τις ΑΠΕ, καταγράφονται ανησυχίες για τη βιωσιμότητα του λογαριασμού ΑΠΕ (ΕΛΑΠΕ), μετά τη μείωση του τέλους των προμηθευτών που τον τροφοδοτούν, ενώ γίνονται αναφορές για τις αδειοδοτήσεις και την ανάγκη αναθεώρησης του ειδικού χωροταξικού πλαισίου για τις ΑΠΕ. Αναφορές υπάρχουν επίσης για τις υψηλές τιμές στη χονδρεμπορική του ρεύματος.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125655/i-energean-shediazei-na-promitheysei-tin-kypro-me-aerio-apo-israil"/>
        <a href="https://www.insider.gr/epiheiriseis/energeia/125643/i-apothikeysi-ydrogonoy-kai-nomiko-plaisio"/>
        <a href="https://www.insider.gr/aytokinito/energeia/125581/oi-aytokinitobiomihanies-ayxanoyn-tis-ependyseis-stin-ilektrokinisi"/>
      </related>
    </article>
  </body>
</html>