<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/doprava/ceskym-draham-roste-pocet-zakazniku/r~1ad9ae7c0c3411eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T08:02:18+00:00"/>
    <meta property="og:title" content="Českým drahám roste počet zákazníků. Přičítají to státním slevám i modernizaci vlaků"/>
    <meta property="og:description" content="České dráhy přepravily za tři čtvrtletí letošního roku 137,5 milionu cestujících, téměř o čtyři miliony meziročně víc."/>
  </head>
  <body>
    <article>
      <h1>Českým drahám roste počet zákazníků. Přičítají to státním slevám i modernizaci vlaků</h1>
      <address>
        <time datetime="2019-11-21T08:02:18+00:00">21 Nov 2019, 08:02</time>
      </address>
      <p>Některou ze státních slev využívá 40 procent cestujících <a href="https://www.aktualne.cz/wiki/doprava/ceske-drahy/r~i:wiki:903/">Českých drah</a>, ze čtvrtiny jsou to lidé nad 65 let, zbytek tvoří studenti, žáci a děti.</p>
      <p>Související</p>
      <h3>RegioJet zveřejnil ceny na první dotované lince. Káva zdarma všem nakonec nebude</h3>
      <figure>
        <img src="https://cdn.xsd.cz/resize/1f07d8b6d2ff3c48b4950582cd5769bb_resize=240,135_.jpg?hash=e5b003f1ee2d55c56f03eab24445edc5"/>
      </figure>
      <p>"Meziroční růst počtu přepravených cestujících je tříprocentní a státní slevy se na tom podílejí zhruba z poloviny. Největší zájem je tradičně o vnitrostátní i mezinárodní dálkové spoje a také o příměstské vlaky u velkých aglomerací," uvedl generální ředitel Českých drah Václav Nebeský, který stojí v čele firmy od konce září. Lidé podle něj jezdí častěji a na delší vzdálenosti, vzrostl proto i přepravní výkon, a to o sedm procent.</p>
      <p>České dráhy chystají od 15. prosince, kdy začne platit nový jízdní řád, několik novinek. Vypraví skoro tisícovku vlaků se zásuvkami, stejný počet spojů denně bude mít wi-fi připojení k internetu. Zavede také plošné placení kartou ve všech vlacích. Přibližně dvě třetiny spojů budou bezbariérové.</p>
      <p>Čím dál tím víc lidí podle mluvčího Radka Joklíka využívá online odbavení přes e-shop Českých drah a aplikaci Můj vlak, které představuje zhruba třetina tržeb z osobní přepravy.</p>
      <p>"Tento trend budeme dál podporovat, stejně jako rozvoj služeb, které motivují zákazníky k cestování s námi. Počínaje parkovacími plochami u nádraží, přes nabíjecí stojany pro elektromobily, až po největší síť cyklopůjčoven v republice," dodal náměstek generálního ředitele ČD pro obchod Radek Dvořák.</p>
      <p>Související</p>
      <h3>Další ústupek Českých drah. V bistrovozech už se najedí všichni, ubude míst 1. třídy</h3>
      <figure>
        <img src="https://cdn.xsd.cz/resize/47450a65db8f338f8a72ae24573881e8_resize=240,135_.jpg?hash=bf12aa58e8591445993fec07eeec2c87"/>
      </figure>
      <p>České dráhy hodlají dál modernizovat svůj vozový park. Investiční plán počítá s tím, že firma v příštích pěti letech koupí vlaky za zhruba 40 miliard korun. V současnosti se vyrábí 50 vozů pro dálkovou dopravu, pět netrakčních jednotek pro Moravskoslezský kraj či 31 elektrických jednotek pro linku spěšných vlaků Plzeň - Cheb - Karlovy Vary, linku Klatovy - Plzeň - Beroun, pro kraj Vysočina a Jihočeský kraj. Chystá se také dodávka až 60 nových motorových souprav.</p>
      <p>České dráhy jsou největší český dopravce. V pololetí společnost vykázala zisk 441 milionů korun, což je meziroční nárůst o 179 milionů korun.</p>
      <p>Nárůst cestujících v prvních devíti měsících ohlásil i konkurenční RegioJet. Ten ve svých dálkových vlacích přepravil 4,6 milionu lidí, což je meziročně téměř o deset procent více. Podle mluvčího Aleše Ondrůje roste především obsazenost na mezinárodní lince Praha - Brno - Vídeň / Bratislava, která v letních měsících činila až 93 procent. RegioJet i letos očekává rekordní počet cestujících.</p>
    </article>
  </body>
</html>