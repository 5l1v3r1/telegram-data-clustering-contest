<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2579977/u-cerkvi-na-ternopilsini-zamirotocili-ikoni-svaseniki-dali-poasnenna-fenomenu"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T08:31:00+00:00"/>
    <meta property="og:title" content="У церкві на Тернопільщині замироточили ікони: священики дали пояснення феномену"/>
    <meta property="og:description" content="Подія сталася у Шумському районі"/>
  </head>
  <body>
    <article>
      <h1>У церкві на Тернопільщині замироточили ікони: священики дали пояснення феномену</h1>
      <address><time datetime="2019-11-21T08:31:00+00:00">21 Nov 2019, 08:31</time> by <a rel="author">Олег Давибіда</a></address>
      <p>
        <i>Недавно Тернопільщину облетіла новина: у храмі Успіння Пресвятої Богородиці, що в селі Винятинцях Заліщицького району, замироточили три ікони.</i>
      </p>
      <p>Як інформує "<a href="https://www.tenews.org.ua/post/show/1574322207-u-cerkvi-na-ternopilschini-zamirotochili-ikoni-svyaschenniki-dali-poyasnennya-takomu-fenomenu-foto">TeNews</a>" із посиланням на "7 днів", їх привезли із села Мала Іловиця Шумського району, де вони зберігаються у монастирі преподобного Амфілохія Почаївського.</p>
      <p>Настоятель храму о. Іван Бойко розповів, що прийшовши вранці до церкви, відчув примний запах мира. А коли ближче підійшов до ікон, то побачив на їх поверхні крапельки невідомої речовини.</p>
      <p>Духівник зателефонував до архієрея – владики Павла та інших священників і ті йому розповіли, що образи часто мироточать.</p>
      <p>Власне, ці ікони мають дуже велике значення для вірних. Мова йде про Тихвинську чудотворну ікону Божої Матері, ікону святого Михаїла Афонського та ікону Спасителя Ісуса кровоточиву.</p>
      <p>І настоятель храму, і вірні розцінили мироточення як диво і дуже важливу подію для храму. Священник ініціював читання акафістів і спеціальних молитов.</p>
      <p>Зокрема, біля мироточивих образів служився Акафіст Михаїлу Афонському, де побувало дуже багато паломників з сусідніх сіл. Люди їхали прикластися до ікон навіть з інших міст області.</p>
      <p>І всі справді вірять у диво: адже, прикладаючись до ікон і цілуючи їх, миро стирається, а на ранок з’являються нові краплі.</p>
      <p>У вівторок ікони уже перевезли до Теребовлі, але люди ще досі згадують цю подію як чудо.</p>
      <p>Але добрий це чи поганий знак? Чому ікони "плачуть"?</p>
      <p>Рідина, яка виділяється не тільки на іконах, а й на звичайних настінних розписах у різних храмах України, і справді схожа на миро. Одні трактують це як добрий знак, але більшість найчастіше згадує засвідчений істориками факт: неймовірні видіння та явища траплялися перед Першою світовою та Другою світовою війнами.</p>
      <p>Наприкінці червня 2000 року у маленькому селі Пищатинцях, що на Борщівщині, сталося диво. На шибках сільської церкви тоді з’явилося чітке зображення Матері Божої з Ісусиком на руках.</p>
      <p>Ця подія перевернула уяву людей. До сільського храму йшли і їхали люди звідусіль, аби побачити це диво на власні очі. Та я запам’ятала скептичні висловлювання старенького дідуся, який сидів на лавочці поблизу храму і постійно повторював фразу: "Це все не до добра".</p>
      <p>Журналістка розговорилася з дідусем. І він повідав, що колись така ж подія мала місце у сусідньому селі, звідки він родом. Тоді у храмі замироточив чудотворний образ, а люди розцінили це як дуже добрий знак. Через тиждень розпочалася Друга світова війна, яка принесла з собою смерть, голод і розруху.</p>
      <p>Липень 2000-го року розпочався зі страшних подій: у ніч із 4 на 5 липня потужний буревій пронісся Тернопільщиною від Бережанщини до Гусятинщини.  Тоді жителі семи населених пунктів на Бережанщині, Чортківщині і Бучаччині залишились без даху над головою. Та найбільше стихія наробила біди у Гадинківцях і Пробіжній.</p>
      <p>Ще один випадок мироточення ікони стався у 2011 році в селі Королівці, що на Борщівщині.</p>
      <p>Того дня, 13 червня 2011 року, у церкві зачаття Івана Хрестителя, що у Королівці, відправлялася урочиста служба Божа з нагоди релігійного свята зіслання Святого Духа. Настоятель храму отець Михайло Марущак саме виголошував промову про важливість прикладання до образів, молитви до ликів святих. І саме цього дня у церкві села Королівки почались дива.</p>
      <p>Наприкінці служби Божої дівчинка, що стояла навпроти образу і тримала фану, глянувши на невеличку ікону Матері Божої, з подивом помітила, як по ній ніби котяться сльози. Дочекавшись кінця Богослужіння, вона сказала про це мамі, а та вже розповіла священику. При детальному огляді настоятель храму разом із декількома прихожанами виявили три чіткі потоки, але ніхто не знав, що це означало.</p>
      <p>Настоятель храму тоді подумав, що образ замироточив невипадково саме 13 червня, адже це число є числом Матері Божої. Саме 13-го з`явилася Богородиця дітям у Фатімі.</p>
      <p>Сьогодні вірні храму здогадуються, що своїми "слізьми" Богоматір попереджала людей про початок кривавих подій на Майдані у Києві наприкінці 2013-го року.</p>
      <p>Старожили села стверджують: образи ніколи просто так не "плачуть". Вони завжди про щось попереджають.</p>
      <p>Хоча багато зі священнослужителів трактують слово "миро" у значенні "мир" і наголошують, що то добрий знак.</p>
      <p>Дай, Боже, щоб у час, коли ми всі так ревно молимося за мир в Україні, "сльози" мироточивих ікон принесли нам його, а також добро для кожного, не дивлячись на думки скептиків.</p>
    </article>
  </body>
</html>