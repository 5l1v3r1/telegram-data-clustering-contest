<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/21/biznesmen-porychal-ubiistvoto-na-maltiiskata-jurnalistka.430309"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T08:00:00+00:00"/>
    <meta property="og:title" content="Бизнесмен поръчал убийството на малтийската журналистка?"/>
    <meta property="og:description" content="Вчера стотици се събраха на импровизиран протест | Dnes.bg"/>
  </head>
  <body>
    <article>
      <h1>Бизнесмен поръчал убийството на малтийската журналистка?</h1>
      <h2>Вчера стотици се събраха на импровизиран протест</h2>
      <address><time datetime="2019-11-21T08:00:00+00:00">21 Nov 2019, 08:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Стотици хора се събраха вчера пред парламента на Малта с искане за оставки, след като виден бизнесмен бе арестуван във връзка с убийството на журналистката Дафне Каруана Галиция, предаде ДПА.</p>
      <p>Протестиращите скандираха "мафия, мафия", докато депутатите от управляващата Лейбъристка партия бяха изведени с полицейска охрана от сградата. Според очевидци полицайка е била ранена, докато се опитвала да накара демонстранти да се отдръпнат, за да бъдат пропуснати коли на законодатели, пише БТА.</p>
      <p>Импровизираният протест започна, след катро малтийският бизнесмен Йорген Фенек бе арестуван вчера, което може да се окаже повратен момент в разследването на убийството на разследващата журналистка, взривена в колата си на 17 октомври 2017 година.</p>
      <p>Йорген Фенек е бил задържан на борда на луксозната си яхта, малко след като бил отплавал от острова.</p>
      <p>В малтийски медии се появи видео, на което се вижда как войници проверяват плавателния съд, пуснал котва в пристанището на Портомасо.</p>
      <p>Фенек е директор на консорциума, който през 2013 г. спечелил обявен от малтийското правителство търг за построяване на топлоцентрала, работеща с газ.</p>
      <p>Миналата година стана ясно, че той е собственик на тайната офшорна компания 17 Блак (17 Black), свързана с министъра на туризма Конрад Мици и с Кийт Скембри, началника на канцеларията на премиера Джоузеф Мускат. И двамата отрекоха да са получавали плащания от тази компания.</p>
      <p>Каруана Галиция е писала за 17 Блак няколко месеца преди да бъде взривена в колата си през октомври 2017 г.</p>
      <p>Арестът бе извършен ден след като премиерът Джоузеф Мускат каза, че препоръчал да се даде имунитет от съдебно преследване на заподозрян, служил като посредник при организирането на покушението срещу журналистката, ако той предостави сериозни доказателства за това кой стои зад убийството.</p>
      <related>
        <h4>Още по темата</h4>
        <a href="https://www.dnes.bg/usa/2018/12/19/2018-ta-privyrshva-s-dvoino-poveche-ubiti-jurnalisti.397021"/>
        <a href="https://www.dnes.bg/eu/2018/10/16/ek-jali-za-svoboda-na-slovoto-ubiti-jurnalisti-i-propusna-viktoriia.390714"/>
      </related>
    </article>
  </body>
</html>