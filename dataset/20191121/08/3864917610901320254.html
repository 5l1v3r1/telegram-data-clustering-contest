<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822609-ukraina-iniciuvatime-ugodi-z-kanadou-i-ssa-u-sferi-cifrovih-poslug.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T08:59:00+00:00"/>
    <meta property="og:title" content="Україна ініціюватиме угоди з Канадою і США у сфері цифрових послуг"/>
    <meta property="og:description" content="Заступник міністра розвитку економіки, торгівлі та сільського господарства, торговий представник України Тараса Качка заявив, що Україна планує ініціювати угоди у сфері цифрових послуг з Канадою і США."/>
  </head>
  <body>
    <article>
      <h1>Україна ініціюватиме угоди з Канадою і США у сфері цифрових послуг</h1>
      <h2>Заступник міністра розвитку економіки, торгівлі та сільського господарства, торговий представник України Тараса Качка заявив, що Україна планує ініціювати угоди у сфері цифрових послуг з Канадою і США.</h2>
      <address>
        <time datetime="2019-11-21T08:59:00+00:00">21 Nov 2019, 08:59</time>
      </address>
      <p>Про це Качка сказав в інтерв'ю <a href="https://www.rbc.ua/ukr/news/torgpred-taras-kachka-mozhem-fizicheski-zakrytsya-1574257113.html">РБК-Україна</a>.</p>
      <p>Він розповів, що в Баварії спілкувався з представниками компанії Siemens, які постачають медичне обладнання.</p>
      <p>"Запитую: як наша країна може бути всередині цього ланцюжка? У відповідь: Україна вже є. Всі складові обладнання виробляються в Німеччині, Франції, Китаї і поставляються безпосередньо звідти. Але при цьому в <a href="https://www.ukrinform.ua/tag-ukraina">Україні</a> і ще кількох державах є "айтішна" складова, яка не тільки обслуговує, але і розвиває це обладнання", - сказав Качка.</p>
      <p>Він додав, що розвиток у сфері IT є пріоритетом для України.</p>
      <p>"Ми зараз є глобальним переговорником угоди щодо електронної комерції в рамках СОТ. Ми говоримо про інтеграцію в цифровий союз з ЄС в рамках Угоди про асоціацію", - зазначив Качка.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821481-ukraina-i-es-rozpocali-dialog-pro-mitnij-bezviz-kacka.html">Україна і ЄС розпочали діалог про "митний безвіз" - Качка</a>
      </blockquote>
      <p>Він також повідомив, що Україна буде пропонувати Канаді і США угоду в сфері IT.</p>
      <p>"Ми будемо пропонувати Канаді укласти саме такий розділ в угоді, який вони мають зі США та Мексикою щодо цифрових послуг. Про те саме ми будемо говорити зі Штатами. Ось такий сюжет я бачу, коли говоримо про залучення нашої промисловості та збільшення частки високих технологій у нашому експорті", - заявив посадовець.</p>
    </article>
  </body>
</html>