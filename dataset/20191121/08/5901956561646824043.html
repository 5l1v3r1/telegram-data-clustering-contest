<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/opa-poslanka-bi-med-drzavljane-delila-milijarde-video-252401"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T08:25:00+00:00"/>
    <meta property="og:title" content="Opa, poslanka bi med Slovence delila milijarde (VIDEO)"/>
    <meta property="og:description" content="Izvoljenci ljudstva bodo danes v parlamentu glasovali o proračunskih dokumentih za prihodnji dve leti. Premier Marjan Šarec je po sredinem koalicijskem kosilu zagotovil, da bosta proračuna spreje..."/>
  </head>
  <body>
    <article>
      <h1>Opa, poslanka bi med Slovence delila milijarde (VIDEO)</h1>
      <h2>Šarec je prepričan, da bosta proračuna sprejeta.</h2>
      <address><time datetime="2019-11-21T08:25:00+00:00">21 Nov 2019, 08:25</time> by <a rel="author">STA, T. V.</a></address>
      <p>Izvoljenci ljudstva bodo danes v parlamentu glasovali o proračunskih dokumentih za prihodnji dve leti. Premier <b>Marjan Šarec</b> je po sredinem koalicijskem kosilu zagotovil, da bosta proračuna sprejeta, češ da nikomur ni v interesu padec vlade. Po koncu sodelovanja vlade z Levico bo potrebne glasove za sprejem proračunov zagotovil SNS <b>Zmaga Jelinčiča</b>.<br/><br/>Poslanci so razpravo o predlogu proračunov začeli v torek, ko je finančni minister <b>Andrej Bertoncelj </b>povedal, da ohranjata visoko raven socialne varnosti, med drugim se lahko pohvalita tudi z razvojno komponento. Izpostavil je proračunski presežek, ki bo omogočil opazno zmanjšanje dolga, in dejal, da gre za enega najboljših proračunov med evrskimi državami. V opoziciji teh odlik v obravnavanih dokumentih ne vidijo. Kot so opozarjali v razpravi, bi bil zdaj primeren čas za reforme, teh pa vlada ni predvidela. V koalicijskih strankah so z načrti vlade zadovoljni, bi pa v nekaterih omilili fiskalno pravilo, da bi bilo več denarja za investicije.</p>
      <h3>Draga naša Lidija ...</h3>
      <p>Poslanka LMŠ <b>Lidija Divjak Mirnik </b>pa je v DZ med razpravo o proračunih s svojo razlago, koliko denarja iz proračuna bo šlo za kakšno področje, pokazala, da si s številkami ni najbolj domača. Pojasnjevala je, da bo šlo za razvoj 5,6 milijarde evrov, za socialno državo 2,6 milijarde evrov, za varnost 1,3 milijarde evrov. Od tod naprej je bilo le še hujše: za promet 827 milijard evrov, za kmetijstvo 467 milijard evrov, za okolje 400 milijard in za kulturo 223 milijard evrov.<br/><br/>Slovenci bi bili seveda zelo veseli, če bi za prometno infrastrukturo v naši državi namenili milijarde, če bi milijarde dobili tudi kulturniki in kmetje, a žal je resničnost precej manj bogata, predvsem pa ima precej manj ničel. Poslanka je očitno zamenjala milijone in milijarde ter s tem zmedla tudi svoja poslanska kolega, ki sta se v nejeveri spogledovala.</p>
      <figure>
        <iframe data-src="https://twitter.com/strankaSDS/status/1197124991239753728?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Proračuna bosta sicer resda rekordna, a daleč od tega, da bi lahko delili več sto milijard. Potem ko bodo imeli proračunski uporabniki prihodnje leto na voljo 10,358 milijarde evrov, se bo ta znesek leto pozneje zvišal na 10,450 milijarde evrov. Z več kot 11 milijardami evrov bodo rekordni tudi prihodki.</p>
    </article>
  </body>
</html>