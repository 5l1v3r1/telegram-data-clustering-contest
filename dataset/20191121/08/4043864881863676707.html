<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232610/"/>
    <meta property="og:site_name" content="Українська правда"/>
    <meta property="article:published_time" content="2019-11-21T08:04:13+00:00"/>
    <meta property="og:title" content="Будівля кінотеатру &quot;Київ&quot; непридатна для використання – КМДА"/>
    <meta property="og:description" content="Директор КП “Київкінофільм” Денис Хомич заявляє, що будівля кінотеатру “Київ” наразі перебуває у непридатному до використання за призначенням стані."/>
  </head>
  <body>
    <article>
      <h1>Будівля кінотеатру "Київ" непридатна для використання – КМДА</h1>
      <address>
        <time datetime="2019-11-21T08:04:13+00:00">21 Nov 2019, 08:04</time>
      </address>
      <p>Директор КП "Київкінофільм" Денис Хомич заявляє, що будівля кінотеатру "Київ" наразі перебуває у непридатному до використання за призначенням стані.</p>
      <p><b>Джерело:</b> <a href="https://kyivcity.gov.ua/news/miska_vlada_spilno_z_orendarem_viznachayetsya_z_algoritmom_zdiysnennya_kapitalnogo_remontu_kinoteatru_kiv/">сайт</a> Київської адміністрації</p>
      <p><b>Пряма мова:</b> "Як показало обстеження кінотеатру "Київ", його приміщення нищівно експлуатувалось роками, сюди не вкладалось жодної копійки, а відвідувачі щодня опинялись у небезпеці. Дах у жахливому стані, пліснява на стелі, пожежні виходи замуровані, а у підвалі руйнуються несучі конструкції.</p>
      <p>Старий орендар не допускав представників міських служб до огляду всіх приміщень".</p>
      <p><b>Деталі:</b> За словами Хомича, експертизу будівлі замовив нинішній орендар ТОВ "Сінема-Центр". Проводив обстеження кінотеатру Науково-дослідний інститут інноваційного будівництва Української академії наук.</p>
      <p>Перевірка встановила, що у будівлі відсутні системи димовидалення, мовного оповіщення про пожежу, автоматизація систем протипожежного захисту, блискавкозахист.</p>
      <p>Крім того, у неробочому стані перебувають системи внутрішнього протипожежного водопостачання, система автоматичної пожежної сигналізації.</p>
      <p>Також вказується, що металеві конструкції не забезпечують клас вогнестійкості R60, евакуаційні виходи не відповідають нормам евакуації при пожежі, в об’ємі сходової клітини на вихід зовні влаштовано приміщення.</p>
      <p>За словами Хомича, найближчим часом міська Комісії з питань власності планує провести виїзне засідання у кінотеатрі і обговорити з орендарем капремонт.</p>
      <p>Він додав, що влада хоче, щоб кінотеатр якомога швидше знов прийняв відвідувачів та проводив кінофестивалі.</p>
      <p>
        <b>
          <i>Читайте також: <a href="https://life.pravda.com.ua/columns/2019/01/30/235354/">#savekyiv: що загрожує кінотеатру "Київ" та як цього уникнути</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>Головне управління майном КМДА передало цілісний майновий комплекс кінотеатру "Київ" в оренду ТОВ "Культурний центр "Кінотеатр Київ" 4 січня 1999 року строком на 10 років. Згодом договір був продовжений, термін його дії завершився 4 січня 2019 року. </li>
        <li>За даними КМДА орендна ставка до 2019 року становила 47 тисяч гривень на місяць, а деякі приміщення кінотеатру надані у суборенду до 2020 року. </li>
        <li>У квітні 2019 року бізнесмен Борис Фуксман заявив, що мережа кінотеатрів <a href="https://www.epravda.com.ua/news/2019/04/4/646703/">Cinema City </a>продовжить розширюватися за рахунок придбання та оновлення старих залів, а також будівництва нових залів у торгових центрах.</li>
        <li>15 квітня у конкурсі на оренду кінотеатру виграла <a href="https://www.pravda.com.ua/news/2019/04/15/7212285/">мережа "Сінема Центр"</a>. Підприємство перемогло із ціною оренди у понад 2 мільйони 100 тисяч гривень на місяць.</li>
        <li>Як повідомляли ЗМІ, колишнє керівництво кінотеатру "Київ" назвало конкурс незаконним і не приймало в ньому участі.</li>
        <li>Після визначення переможця конкурсу "КЦ Кінотеатр Київ" подав позов до суду проти Департаменту комунальної власності. У ньому йдеться про те, що КМДА проігнорувала переважне право ексорендаря продовжити договір оренди і не повідомила про намір не продовжувати договір.</li>
        <li>7 червня в КМДА повідомили, що тимчасово закрили кінотеатр для "інвентаризації та обстеження", щоб уникнути незаконних знищень або пошкоджень майна територіальної громади міста Києва.</li>
        <li>Своє рішення пояснили діями колишнього орендодавця, який в квітні-травні нібито "перешкоджав обстеження приміщення".</li>
        <li>У той же час "КЦ Кінотеатр Київ" повідомила про силове захоплення. З тих пір кінотеатр так і не відновив свою роботу.</li>
        <li>У червні активісти провели під стінами КМДА<a href="https://www.pravda.com.ua/news/2019/08/8/7223040/"> мітинг. </a>Вимагали перевірити доцільність розірвання договору з "КЦ Кінотеатр Київ", а також призупинити договір оренди з "Сінема Центр" до рішення суду.</li>
      </ul>
      <footer>Українська правда</footer>
    </article>
  </body>
</html>