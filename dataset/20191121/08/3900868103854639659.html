<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562567/papas-fragkiskos-prostatepste-ta-paidia-poy-peftoyn-thymata-kakopoiisis"/>
    <meta property="og:site_name" content="NOOZ."/>
    <meta property="article:published_time" content="2019-11-21T08:01:00+00:00"/>
    <meta property="og:title" content="Πάπας Φραγκίσκος: Προστατέψτε τα παιδιά που πέφτουν θύματα κακοποίησης"/>
    <meta property="og:description" content="Έκκληση στις αρχές της Ταϊλάνδης να προστατεύσουν «την αξιοπρέπεια» των παιδιών που πέφτουν θύματα σεξουαλικής εκμετάλλευσης και δουλείας απηύθυνε ο πάπας Φραγκίσκος."/>
  </head>
  <body>
    <article>
      <h1>Πάπας Φραγκίσκος: Προστατέψτε τα παιδιά που πέφτουν θύματα κακοποίησης</h1>
      <address>
        <time datetime="2019-11-21T08:01:00+00:00">21 Nov 2019, 08:01</time>
      </address>
      <p>
        <b>Έκκληση στις αρχές της Ταϊλάνδης να προστατεύσουν «την αξιοπρέπεια» των παιδιών που πέφτουν θύματα σεξουαλικής εκμετάλλευσης και δουλείας απηύθυνε ο πάπας Φραγκίσκος.</b>
      </p>
      <p>Πρέπει να εγγυηθούμε «στα παιδιά μας ένα μέλλον με αξιοπρέπεια», υπογράμμισε ο πάπας κατά τη πρώτη του ομιλία σήμερα ενώπιον αξιωματούχων στην Ταϊλάνδη, την οποία επισκέπτεται από χθες Τετάρτη.</p>
      <p>Ο πάπας Φραγκίσκος αναφέρθηκε, χωρίς να υπεισέλθει σε λεπτομέρειες, «σε αυτές τις γυναίκες και σε όλα αυτά τα παιδιά που στις μέρες μας είναι ιδιαίτερα ευάλωτα, πέφτουν θύματα βίας και εκτίθενται σε κάθε είδους εκμετάλλευση, δουλεία και κακοποιήσεις».</p>
      <p>Στη νοτιοανατολική Ασία εξακολουθούν να καταγράφονται πολλές περιπτώσεις σεξουαλικής εκμετάλλευσης παιδιών. Στην περιοχή αυτή «σχεδόν το 70% των θυμάτων σωματεμπόρων με σκοπό τη σεξουαλική τους εκμετάλλευση είναι ανήλικα», ανέφερε το Γραφείο του ΟΗΕ για την Καταπολέμηση των Ναρκωτικών και του Εγκλήματος στην τελευταία του έκθεση το 2019.</p>
      <p>Δεκάδες χιλιάδες παιδιά πέφτουν θύματα σεξουαλικής εκμετάλλευσης μέσω webcam, κυρίως στις Φιλιππίνες, αλλά και στην Ινδονησία, την Καμπότζη και την Ταϊλάνδη.</p>
      <p>Ωστόσο κατά τη συνομιλία του με τον Ταϊλανδό πρωθυπουργό Πραγιούτ Τσαν-Ο- Τσα ο πάπας φρόντισε να εξαίρει τις προσπάθειες της χώρας «να αντιμετωπίσει τη μάστιγα αυτή».</p>
      <p>Η κατοχή υλικού παιδικής πορνογραφίας θεωρείται αδίκημα από το 2015 στην Ταϊλάνδη. Την ίδια χρονιά μια ειδική μονάδα της αστυνομίας ανέλαβε να ερευνά περιπτώσεις σεξουαλικής εκμετάλλευσης παιδιών μέσω του Διαδικτύου.</p>
      <p>Στη διάρκεια της επίσκεψής του στην Ταϊλάνδη ο πάπας αναφέρθηκε και σε ένα από τα αγαπημένα του θέματα, τη μετανάστευση, «ένα από τα βασικά ηθικά προβλήματα που αντιμετωπίζει η γενιά μας».</p>
      <p>Ο πάπας ξεκίνησε την ημέρα του σήμερα με μια κεκλεισμένων των θυρών συνάντηση με τον Ταϊλανδό πρωθυπουργό, ενώ αργότερα θα συναντηθεί και με τον βασιλιά της χώρας Μάχα Βατζιραλονγκόρν.</p>
      <p>Ο πάπας Φραγκίσκος θα παραμείνει στην Ταϊλάνδη ως το Σάββατο και στη συνέχεια θα μεταβεί στην Ιαπωνία, όπου θα επισκεφθεί το Ναγκασάκι και τη Χιροσίμα.<br/> </p>
    </article>
  </body>
</html>