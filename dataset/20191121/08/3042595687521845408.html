<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdg-ma-ha-fatt-et-illebefinnende/71841868"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T08:17:39+00:00"/>
    <meta property="og:title" content="- MDG må ha fått et illebefinnende"/>
    <meta property="og:description" content="MDGs nye flyskatt vil rasere Distrikts-Norge, føre til konkurser blant flyselskapene og er et angrep på nordmenns levesett, sier samferdselsminister Jon Georg Dale."/>
  </head>
  <body>
    <article>
      <h1>- MDG må ha fått et illebefinnende</h1>
      <h2>MDGs nye flyskatt vil rasere Distrikts-Norge, føre til konkurser blant flyselskapene og er et angrep på nordmenns levesett, sier samferdselsminister Jon Georg Dale.</h2>
      <address><time datetime="2019-11-21T08:17:39+00:00">21 Nov 2019, 08:17</time> by <a rel="author">Jørgen Gilbrant</a></address>
      <p>
        <b>- Da jeg leste Dagbladet i dag tenkte jeg at MDG må ha fått et illebefinnende som har kommet på dette, sier samferdselsminister Jon Georg Dale om <a href="https://www.dagbladet.no/nyheter/mdgs-flysjokk---prisene-kan-dobles/71837657">dagens sak om MDGs nye flyskatt</a>.</b>
      </p>
      <figure>
        <img src="https://dbstatic.no/71842923.jpg?imageId=71842923&amp;x=18.196202531646&amp;y=8.3135391923991&amp;cropw=50.632911392405&amp;croph=64.133016627078&amp;width=320&amp;height=270"/>
        <figcaption><b>REAGERER:</b> Samferdselsminister Jon Georg Dale (Frp). Vis mer</figcaption>
      </figure>
      <p>MDG foreslår en radikal økning i flyprisene både innen- og utenlands i sitt alternative budsjett. På toppen av dagens flypassasjeravgift, ønsker MDG å innføre en egen flyseteavgift, som må betales uansett om setet er solgt eller ikke.</p>
      <p>
        <b>MDG mener nordmenns mange flyturer ikke er bærekraftig. Her er satsene i den nye flyseteavgiften:</b>
      </p>
      <ul>
        <li>150 kroner per flysete innenlands der det ikke går tog</li>
        <li>300 kroner per flysete innenlands der tog er et alternativ</li>
        <li>600 kroner per flysete utenlands</li>
      </ul>
      <p>- Problemet er at det er blitt latterlig billig å fly, sa MDG-topp Arild Hermstad til Dagbladet.</p>
      <p>For en tur-retur Bergen vil prisene øke med - minst - 600 kroner per passasjer. For en familie på fire som flyr til utlandet på ferie, vil ekstraskatten alene beløpe seg til 4800 kroner.</p>
      <h3>- Hinsides</h3>
      <p>Jon Georg Dale må lete etter ordene når han skal beskrive forslaget.</p>
      <p>- Det er hinsides. Dette vil ramme distriktene i Norge formidabelt. Mange steder i Norge er fly eneste kollektivtilbud vi har. Det viser at MDG ikke vet hva som skal til for å beholde folk og arbeidsplasser i distriktene. Når de i tillegg skal straffe hardtarbeidende folk som tar med familien på en Sydentur med en regning på 4800 kroner, ja, da har man ikke skjønt det norske folk, slår Dale fast.</p>
      <p>
        <b>Samferdselsministeren har en klar idé om hva som vil skje med flymarkedet hvis MDGs flyskatt skulle bli innført.</b>
      </p>
      <p>- En slik avgift ville medføre at det i en kort periode fortsatt ville lette fly, men med færre passasjerer enn i dag. Det neste er konkurser. Det er ikke mulig å se for seg et flytilbud i distriktene sånn som vi har i dag. I praksis vil dette føre til en rasering av det eneste tilbudet som minner om et kollektivtilbud i mange distrikter i Norge, sier Dale, som mener MDG burde lagt forslaget tilbake i skuffen før de lanserte det.</p>
      <p>- Det kan hende det funker ved et skrivebord på et kontor inne i dette huset. Men MDG burde holdt det her og ikke fortalt det til noen, for det viser «hvor galne» de er, sier Dale stående i Stortingets vandrehall.</p>
      <p>
        <b>Flyselskapet som kanskje vil bli hardest rammet av en slik avgift er Widerøe, som i hovedsak flyr på det såkalte kortbanenettet. Det er korte flyturer i distriktene, der det ofte ikke finnes andre alternativer.</b>
      </p>
      <h3>Widerøe: Truer kortbanenettet</h3>
      <p>I MDGs forslag vil disse flyreisene få det laveste påslaget. Men 150 kroner per sete på hver eneste flytur, vil true hele kortbanenettets eksistens, ifølge selskapet.</p>
      <p>
        <b>- Forslaget om ytterligere skattlegging av helt nødvendig kollektivtransport i Distrikts-Norge truer kortbanenettets eksistens, og vil i beste fall forsinke det grønne skiftet i Luftfarten, sier administrerende direktør Stein Nilsen i Widerøe i en pressemelding selskapet sendte ut etter å ha sett forslaget.</b>
      </p>
      <p>Selskapet trekker også fram at fly i distriktene i mange tilfeller sparer CO₂-utslipp sammenliknet med å kjøre</p>
      <p>- Dersom man velger å fly Widerøe framfor å kjøre bil mellom Vadsø og Tromsø, sparer man 40 prosent CO₂-utslipp og ti timers reisetid. I snitt koster det 1300 kroner for en flybillett på kortbanenettet. Prisøkning har kommet etter mange år med kraftige avgiftsøkninger på flyreiser på kortbanenettet. Med MDGs alternative budsjett vil prisen øke med ytterligere 30 prosent, sier Nilsen.</p>
      <h3>- Sprenger lommeboka</h3>
      <p>Jon Georg Dale og Widerøe får støtte fra Høyres klimapolitiske talsperson. Bru innrømmer imidlertid at forslaget utvilsomt vil få ned utslippene. Flyene vil rett og slett slutte å lette.</p>
      <p>
        <b>- Dette vil uten tvil gjøre at folk med stram økonomi dropper sydenferien, og det blir færre flyreiser og mindre utslipp. Men MDG kan ikke i fullt alvor mene at dette er sosialt omfordelende, sier Bru, som mener ferieturen allerede presser mange familiers økonomi</b>
      </p>
      <p>- For mange er ferieturen allerede dyr, særlig med barn. Dette vil være det som sprenger lommeboka, og rett og slett gjøre at ferien avlyses. De med god råd derimot vil fortsette å fly. Mener MDG det bare er de med dårlig råd som skal bidra til å kutte utslipp fra flyreiser? spør Bru.</p>
      <p>Bru understreker til slutt at det skal koste å forurense, men at det må være en balanse.</p>
      <h3>Moss- eller Polen-ferie</h3>
      <p>Et eksempel MDG-Hermstad trakk fram på skjeve priser mellom miljøvennlige togturer og flyreiser utenlands, er at det er eksempler på at det er billigere å fly til Polen enn å ta toget fra Oslo til Moss.</p>
      <p>Samferdselsminister Jon Georg Dale er sjef for togene i Norge og mener MDGs politikk heller ikke her vil føre til bedre - og billigere - togtilbud.</p>
      <p>
        <b>- Det er konkurransen som har gitt folk billigere flyreiser og med det styrket vekstevnen i økonomien og distriktene. Jeg mener vi i større grad bør gjøre dette i kollektivtilbudet også, sier Dale.</b>
      </p>
      <p>- Men MDG er jo mot alt som kan gjøre jernbanen mer konkurransedyktig, som nødvendige reformer og mer konkurranse i sektoren - akkurat det som har gjort at prisene har gått ned i flybransjen, sier Dale.</p>
    </article>
  </body>
</html>