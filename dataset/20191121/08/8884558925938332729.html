<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/doncic-znova-blestel"/>
    <meta property="og:site_name" content="Primorske novice"/>
    <meta property="article:published_time" content="2019-11-21T08:43:30+00:00"/>
    <meta property="og:title" content="Dončić znova blestel"/>
    <meta property="og:description" content="Luka Dončić še naprej blesti v severnoameriški košarkarski ligi NBA. Dvajsetletni košarkarski fenomen je bil junak domače zmage Dallas Mavericks, ki je visoko s kar 142:94 odpravil podprvake lige NBA Golden State Warriors. Čeprav je bil na parketu zgolj 25 minut, je Dončić ta čas zelo dobro izkoristil ter dosegel 35 točk, 10 skokov in 11 podaj."/>
  </head>
  <body>
    <article>
      <h1>Dončić znova blestel</h1>
      <address><time datetime="2019-11-21T08:43:30+00:00">21 Nov 2019, 08:43</time> by <a rel="author">STA</a></address>
      <p>
        <b>Luka Dončić še naprej blesti v severnoameriški košarkarski ligi NBA. Dvajsetletni košarkarski fenomen je bil junak domače zmage Dallas Mavericks, ki je visoko s kar 142:94 odpravil podprvake lige NBA Golden State Warriors. Čeprav je bil na parketu zgolj 25 minut, je Dončić ta čas zelo dobro izkoristil ter dosegel 35 točk, 10 skokov in 11 podaj.</b>
      </p>
      <figure>
        <img src="https://static.primorske.si/foto/highres/sport/720615_267-luka.jpg"/>
        <figcaption>Luka Dončić Foto: STA</figcaption>
      </figure>
      <p><b>DALLAS</b> &gt; <b>Luka Dončić</b>, ki je teden začel s posebnim mejnikom, saj je prvič na tekmi dosegel 40 točk, se je izkazal tudi pod domačima obročema.</p>
      <p>Tokrat je bil izjemen v prvem polčasu. V prvem delu tekme je dosegel 33 točk. Tako dober še nikoli ni bil v prvem polčasu. Skoraj pa je izenačil tudi deset let stari rekord teksaške franšize, ki se nanaša na najboljši strelski izkupiček v prvem polčasu.</p>
      <p>Tega še vedno drži <b>Dirk Nowitzki</b>, ki je 3. novembra 2009 proti Utahu v prvem polčasu zbral 34 točk.</p>
      <p>Dončić je bil zelo učinkovit. Met iz igre je imel 11:18, ob tem je zadel šest trojk (6:10) in sedem od osmih prostih metov. Zgolj v prvi četrtini je zbral 22 točk, pet podaj in pet skokov.</p>
      <h3>V novi sezoni že sedem trojnih dvojčkov</h3>
      <p>Dončić je na zadnjih štirinajstih tekmah kar sedemkrat dosegel statistični trojni dvojček, kar ga uvršča na mesto vodilnega. S 35 točkami pa je imel najboljšo predstavo večera, ko so v ligi NBA odigrali 11 tekem.</p>
      <p>“Če bo nadaljeval takšno igro, kot jo je prikazal nocoj, bo brez dvoma dosegel tudi 50 točk. Igra z neverjetno samozavestjo,” je tudi soigralec <b>Tim Hardaway Jr.</b> prepričan, da Dončić v svoji drugi sezoni v ligi NBA nima meja. Hardaway je dosegel 20 točk, <b>Kristaps Porzingis</b> pa je imel na svojem računu 14 točk in 10 skokov za četrti zaporedni dvojni dvojček.</p>
      <p>“Videl sem statistiko in ne vem, kaj bi rekel. Lepo je videti takšne številke, ampak jaz samo uživam igrati košarko,” je Dončić v svojem slogu pospremil novo izjemno predstavo.</p>
      <h3>Dallas je bojevnike iz San Francisa premagal za 48 točk</h3>
      <p>Najboljši novinec v ligi NBA v minuli sezoni je dal energijo tudi soigralcem. Skupno je Dallas tekmo končal z 22 trojkami za izenačenje rekorda franšize. Teksašani so bojevnike iz San Francisa premagali za 48 točk ter jim prizadejali najhujši poraz v rednem delu lige. Warriors so slabše odigrali le tekmo končnice daljnega leta 1973.</p>
      <p>Mavericks bodo tudi naslednjo tekmo odigrali doma, ko bodo v noči na soboto gostili Cleveland.</p>
      <p>Zasedba Caveliers je sicer izgubila v gosteh na Floridi. Zasedba Miami Heat je Cleveland odpravila s 24 točkami razlike (124:100). Šestindvajset minut je za vročico odigral tudi <b>Goran Dragić</b>. Kapetan zlate slovenske reprezentance je na tekmi dosegel 13 točk, šest podaj in štiri skoke.</p>
    </article>
  </body>
</html>