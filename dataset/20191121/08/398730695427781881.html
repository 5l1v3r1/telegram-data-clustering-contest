<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/sahlgrenskas-forlossningsstudie-fardig-hogre-risk-med-sen-igangsattning/"/>
    <meta property="og:site_name" content="DN.SE"/>
    <meta property="article:published_time" content="2019-11-21T08:37:08+00:00"/>
    <meta property="og:title" content="Sahlgrenskas förlossningsstudie färdig: Högre risk med sen igångsättning"/>
    <meta property="og:description" content="Nu presenteras resultaten av den avbrutna studien och som befarat pekar de mot att risken att barnet dör är högre om förlossningen sätts igång först efter"/>
  </head>
  <body>
    <article>
      <h1>Sahlgrenskas förlossningsstudie färdig: Högre risk med sen igångsättning</h1>
      <address><time datetime="2019-11-21T08:37:08+00:00">21 Nov 2019, 08:37</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>Studien om förlossningar stoppades när en högre risk för dödlighet bland ofödda barn upptäcktes i en av de grupper som undersöktes.<br/>När resultaten av den avbrutna studien publiceras konstaterar forskare att mellan 20 och 80 barn skulle kunna räddas till livet varje år med nya rutiner för ingångsättning av förlossningar.</b>
      </p>
      <p>Fem dödfödda barn. Ett som dog strax efter förlossningen. Tanken var att 10.000 kvinnor och en lång rad förlossningskliniker i hela landet skulle ingå i en stor studie vid Göteborgs universitet och Sahlgrenska universitetssjukhuset, men forskningsprojektet stoppades i förtid.</p>
      <p>Genom lottning fördelades kvinnor på två grupper. Bland dem som födde efter 41 fullgångna graviditetsveckor fanns inga drabbade barn – samtliga dödsfall fanns i gruppen som burit barnen i 42 fullgångna veckor.</p>
      <p><b>När mönstret började bli tydligt</b> avslutades arbetet eftersom det ansågs strida mot den medicinska etiken att fortsätta. På flera håll i landet fattades snabbt beslut om att ändra rutinerna och sätta igång förlossningar efter 41 veckor.</p>
      <p>Med ett betydligt mindre underlag – bara 2.760 kvinnor ingår nu i studien – blir resultaten mindre säkra. Men forskarna menar ändå att de pekar mot att risken för att barnet dör är förhöjd om kvinnan bär det i 42 veckor eller mer.</p>
      <p>– Det här är den största studie som har gjorts där man jämför vecka 41 och vecka 42. Man får vara väldigt försiktig eftersom vi var tvungna att avbryta studien i förtid, men risken för att slumpmässigt få det här resultatet är bara tre procent, säger Henrik Hagberg, överläkare och professor i obstetrik och gynekologi vid Göteborgs universitet, och en av studiens seniora författare.</p>
      <figure>
        <img src="https://cached-images.bonnier.news/cms30/UploadedImages/2019/11/21/2b2ed6aa-f147-47ec-88a4-d735b51bba88/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Henrik Hagberg, överläkare och professor i obstetrik och gynekologi vid Göteborgs universitet.<cite>Foto: Malin Arnesson/Göteborgs universitet</cite></figcaption>
      </figure>
      <p>Syftet med studien var att undersöka om de rutiner som länge gällt på de flesta håll i Sverige – att sätta igång, eller inducera, förlossning efter 42 fullgångna veckor –påverkade mödrarnas och barnens hälsa.</p>
      <p><b>Resultaten publiceras i den ansedda</b> medicinska tidskriften BMJ och i artikeln har forskarna även tagit hänsyn till två mindre studier från Turkiet och Nederländerna.</p>
      <p>– Sammantaget var det nio barn som dog i vänta-gruppen och ett i den andra. Då anser man i BMJ att evidensen väger över, säger Henrik Hagberg.</p>
      <p>Ulla-Britt Wennerholm är den andra av studien huvudförfattare. Hon pekar på att forskningsresultaten indikerar att mellan 20 och 80 barn skulle kunna räddas till livet i Sverige varje år.</p>
      <p>– Det är ganska många barn, och det är friska barn. Det finns ingenting som tyder på att barnen eller mamman påverkas negativt av igångsättning vid vecka 41, säger hon.</p>
      <p><b>En mer omfattande sammanställning</b> av kunskapsläget pågår nu och författarna tror att studien kommer att påverka förlossningsvården i Sverige. Men nya rutiner med igångsättning vid vecka 41 skulle också innebära en större belastning för förlossningsklinikerna och högre kostnader.</p>
      <p>– Det är stora volymer det handlar om. 18 procent av alla kvinnor går till vecka 41 och det blir ganska många om man räknar med att vi har runt 115.000 förlossningar i Sverige varje år, säger Ulla-Britt Wennerholm.</p>
      <figure>
        <img src="https://cached-images.bonnier.news/cms30/UploadedImages/2019/11/21/ad444af0-c07a-4888-aa36-f8ddfa059f3f/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Ulla-Britt Wennerholm, överläkare och docent i obstetrik och gynekologi vid Göteborgs universitet.<cite>Foto: Margareta G Kubista/Göteborgs universitet</cite></figcaption>
      </figure>
      <p>Bara i Göteborg handlar det om 1.200 fler igångsättningar än i dag.</p>
      <p>– Frågan är om man kan identifiera riskgrupper och erbjuda den här insatsen till dem. De kvinnor som förlorade sina barn var alla förstagångsföderskor. Risken är också högre om man är över 35 eller om man har ett högt BMI, säger Henrik Hagberg.</p>
      <p><b>Samtidigt konstaterar han att många kvinnor</b> kommer att vilja föda i vecka 41, oavsett om de tillhör en riskgrupp eller inte.</p>
      <p>– Det blir väldigt svårt att säga nej till de kvinnor som vill bli detta, även om risken är väldigt låg.</p>
      <p>Henrik Hagberg poängterar att risken att ett barn ska dö är mycket liten, även om kvinnan bär det i 42 fullgångna veckor.</p>
      <p>– Risken ligger på 2 på 1.000, men det är förstås väldigt allvarligt för de par som drabbas, säger han.</p>
    </article>
  </body>
</html>