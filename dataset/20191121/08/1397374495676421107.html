<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/klasa-sve-sto-moze-harden-moze-i-jokic-velicanstveni-luka-simonsova-prva-u-karijeri-posle-19-miliona-dolara-393318.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-21T08:54:00+00:00"/>
    <meta property="og:title" content="Klasa! Sve što može Harden, može i Jokić! Veličanstveni Luka, Simonsova prva u karijeri, posle 19 miliona dolara!"/>
    <meta property="og:description" content="Nikola Jokić i odbrana Denvera ključ pobede protiv Roketsa. Dončić za poluvreme razbio Voriorse, 19 miliona dolara bilo je potrebno Australijancu da baci dvoranu u trans!"/>
  </head>
  <body>
    <article>
      <h1>Klasa! Sve što može Harden, može i Jokić! Veličanstveni Luka, Simonsova prva u karijeri, posle 19 miliona dolara!</h1>
      <h2>Nikola Jokić i odbrana Denvera ključ pobede protiv Roketsa. Dončić za poluvreme razbio Voriorse, 19 miliona dolara bilo je potrebno Australijancu da baci dvoranu u trans!</h2>
      <address><time datetime="2019-11-21T08:54:00+00:00">21 Nov 2019, 08:54</time> by <a rel="author">Vladimir Stojanović</a></address>
      <p>Sjajna partija Denvera, odigrali su odličnu odbranu na Hardenu, zaustavili najboljeg strelca lige na 27 poena i prekinuli seriju Roketsa od osam pobeda. U napadu je posao završio Nikola Jokić. Srbin je ubacio 27 poena, dodao 12 skokova, doprineo i da Hjuston prvi put ove sezone ostane ispod 100 poena.<br/><br/>A kada Denver zadrži nekoga ispod te brojke, dobija utakmicu, sedam puta je tako bilo ove sezone.<br/><br/><i>"Ludo je što je lik postigao 27 poena i to je loše za njega"</i>, kaže Jokić o Hardenu.<br/><br/><i>"Znali smo da će nam davati poene, ali uspeli smo da ga nateramo da bude agresivniji i da se više troši",</i> dodaje najbolji igrač meča. Hjuston je pogodio samo 12 trojki iz 38 pokušaja, Vestbruk je završio sa 25 poena, ali je promašio mnogo otvorenim šuteva.</p>
      <figure>
        <iframe src="https://www.youtube.com/embed/c1fDT9Gbnrc" width="640" height="315" data-service="Youtube" scrolling="no"/>
      </figure>
      <p>Majk D'Antoni je rekao za Jokića da je u istoj kategoriji sa Hardenom i Vestbrukom.<br/><i><br/>"Radi to što radi, kao i Džejms i Harden, kada pobede pobede zbog njega, malo je igrača koji imaju takav kvalitet"</i>, kaže kouč Hjustona.<br/><br/>Jokić je imao i 4 asistencije, izgubio je 7 lopti, ali to nije koštalo njegov tim, Denver je prodao 14, gosti čak šest više.<br/><br/>U derbiju Klipersi su naneli treći poraz Bostonu, Džejson Tejtum je ubacio 30 poena za goste, ali je domaćin imao tajno oružje u Patu Beverliju, ubacio je 14 poena, imao 16 skokova i 7 asistencija. Specijalista za odbranu je doneo prevagu, Pol Džordž je dodao 25 poena, Leonard 17, uz loš šut, nije bilo ovo "Kandžino" veče. Ali, Leonard je odigrao ključnu odbranu na Kembi Vokeru i završio posao u produžetku.<br/><br/>Lori Markanen je našao šut, Finac je ubacio 24 poena u pobedi Čikaga nad Detroitom, navijači su videli nekadašnjeg idola Derika Rouza, 18 poena za bivšeg MVP-ija, čiji je tim u velikim problemima, dva puta ove sezone su izgubili od Čikaga.<br/><br/>Milvoki je posle kiše koševa odneo pobedu iz Atlante, Adetokumbo je ubacio 33 od 135 poena svog tima. Bledso je dodao 28, gosti su dopustili Houksima da se vrate u meč u poslednjoj četvrtini, ali sačuvali su pobedu. Kod Atlante, ruki Hanter je imao rekord karijere sa 27 poena, Jang ubacio 25, mladi tim uči da gubi, poraženi su od Klipsa na Pacifiku 49 razlike, za njih ovo je bio povratak sa turneje na kojoj su imali loš skor 1-4.</p>
      <figure>
        <iframe data-src="https://twitter.com/NBAFRANCE/status/1197420128205516800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Novi tripl-dabl Luke Dončića, Slovenac je rasturio Voriorse, 35 poena, 11 asistencija, 10 skokova, na kraju su Mavsi zaledili goste na -48. Bobi Marjanović je dobio dvadesetak minuta, 10 poena, 6 skokova. Vratimo se Dončiću, nedostajao mu je poen da sruši rekord Dirka Novickog po broju koševa u jednom poluvremenu. U prvom periodu je imao 22 poena, 5 asistencija i 5 skokova. Igrao je samo 25 minuta, jer je sve bilo poznato pre kraja, da je proveo više vremena na parketu, verovatno bi postavio novi lični rekord po broju koševa.<br/><br/>Inače, Luka je dao 33 od 35 poena u prvom poluvremenu, pogodio 10 od 11 šuteva, 6 od 7 trojki, 7 od 8 bacanja, gotovo savršena partija Slovenca. Majami nije imao problema sa Klivlendom, 21 poen Batlera, Hit čuva nepobedivost domaćeg terena, Bruklin je savladao Šarlot. Netsi su bili treći meč u nizu bez Kajrija, ogroman posao završio je centar Džaret Alen sa 22 poena i 17 skokova. Oba tima imala su probleme sa napadom u nastavku.<br/><br/>Nikola Vučević se povredio u Kanadi, u duelu sa šampionom, u pitanju je zglob, sigurno će propustiti nekoliko mečeva, Orlando se lako predao, nemaju pobedu u gostima, dok Reptorsi nemaju poraz kod kuće. Fred VanFlit je pogađao u serijama, postigao je 24 poena, Siakam dodao 18, ruki Terens Dejvis napravio rekord karijere sa 19 poena.</p>
      <figure>
        <iframe data-src="https://twitter.com/JClarkNBCS/status/1197308089139187712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ben Simons je vodio Filadelfiju do pobede protiv slabog Njujorka. Australijanac je ubacio 18 poena, imao 13 asistencija i 7 skokova, a sigurno je glavna vest da je pogodio trojku. Trebalo mu je 172 utakmice i 19 miliona dolara plate da bi konačno uz ovacije pogodio trojku. Kaže da je to očekivao, odnosno da je vežbao tokom leta.<br/><br/>On je do sada pokušao 17 trojki u regularnoj sezoni i jednu u plej ofu.<br/><br/>Posrtanja San Antonija su nastavljena, Bredli Bil im je u prestonici ubacio 33 poena, ovo je najgora sezona posle one debitantske Grega Popovića davne 96-97. Tada su gubili sedam, odnosno osam mečeva u seriji, sada su u nizu od sedam poraza. Podsetimo, te godine se Dejvid Robinson povredio, San Antonio je završio van plej ofa, na draftu su uzeli Tima Dankana i 22 sezone igrali u doigravanju, osvojili pet prstena. Izgleda da ćemo ove sezone videti prekid neverovatne serije, jer baš ne liče na plej-of tim, uostalom imaju skor, 5-10.<br/><br/>Vigins se vratio u tim Minesote, Kanađanin je postigao 22 poena, ali su "Vukovi" bili nemoćno pred tandemom Bogdanović-Mičel. Njih dvojica su postigli 11 trojki, Hrvat je brojao do 30 poena, pa iako je domaćin bio na +6 u poslednjem kvoteru, Juta je serijom 12:0 okrenula tok meča i na kraju iskoristila i loš šut domaćih sa penala, Timbervulvsi su promašili 10 slobodnih bacanja.<br/><br/><b>Rezultati:</b><br/><br/><b>Vašington - San Antonio 138:132</b><br/><b>Filadelfija - Njujork 109:104</b><br/><b>Toronto - Orlando 113:97</b><br/><b>Bruklin - Šarlot 101:91</b><br/><b>Majami - Klivlend 124:100</b><br/><b>Dalas - Golden Stejt 142:94</b><br/><b>Atlanta - Milvoki 127:135</b><br/><b>Minesota - Juta 95:103</b><br/><b>Čikago - Detroit 109:89</b><br/><b>Denver - Hjuston 105:95</b><br/><b>LA Klipersi - Boston 107:104</b></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/spektakularno-hvala-bogu-na-bogiju-393284.html"/>
        <a href="https://www.sportske.net/vest/kosarka/nakon-rekorda-karijere-i-ulaska-u-istoriju-kingsa-povreda-bogdana-bogdanovica-393237.html"/>
        <a href="https://www.sportske.net/vest/kosarka/bogdanovo-vece-karijere-srbi-na-koti-48-kako-je-prosao-karmelov-debi-393234.html"/>
        <a href="https://www.sportske.net/vest/kosarka/zvanicno-je-karmelo-entoni-ponovo-u-nba-ligi-393197.html"/>
        <a href="https://www.sportske.net/vest/kosarka/uz-rame-lebronu-kraljevic-luka-u-istoriji-kosarke-393146.html"/>
      </related>
    </article>
  </body>
</html>