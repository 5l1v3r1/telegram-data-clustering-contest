<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonia-ananhetorei-o-berg"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T08:05:00+00:00"/>
    <meta property="og:title" content="Ομόνοια: Αναθεωρεί ο Μπεργκ;"/>
    <meta property="og:description" content="Είναι κοινή η διαπίστωση ότι ο Χένινγκ Μπεργκ δεν κάνει εκτεταμένο ροτέισιον και προτιμά να εργάζεται με περιορισμένο ρόστερ"/>
  </head>
  <body>
    <article>
      <h1>Ομόνοια: Αναθεωρεί ο Μπεργκ;</h1>
      <h2>Ο Νορβηγός σκέφτεται επιμήκυνση του ροτέισον</h2>
      <address><time datetime="2019-11-21T08:05:00+00:00">21 Nov 2019, 08:05</time> by <a rel="author">Πέτρος Παπαγιώργης</a></address>
      <p>
        <b>Είναι κοινή η διαπίστωση ότι ο Χένινγκ Μπεργκ δεν κάνει εκτεταμένο ροτέισιον και προτιμά να εργάζεται με περιορισμένο ρόστερ. Λόγω αυτής της τακτικής γίνεται υποκείμενο αρνητικής κριτικής από την πλειοψηφία του κόσμου της Ομόνοιας. </b>
      </p>
      <p>Νεώτερες όμως πληροφορίες του 24sports αναφέρουν ότι ο Νορβηγός αλλάζει στάση. Τις τελευταίες ημέρες δείχνει να υπολογίζει σε περισσότερους παίκτες. Αυτό συμπεραίνεται από τη συμπεριφορά του στις προπονήσεις και τη γενικότερη στάση του.</p>
      <p>Ίσως να θέλει να δοκιμάσει να δει αν μπορεί να υπολογίζει σε περισσότερους παίκτες στο β’ μισό της σεζόν. Για την ώρα το όλο θέμα βρίσκεται στο στάδιο της διαπίστωσης. Το αν θα μεταφερθεί στο χορτάρι, ως πραγματικότητα, θα το μάθουμε σύντομα. Αναμένουμε πάντως με ενδιαφέρον τη συνέχεια.</p>
      <p>Η Ομόνοια, ούσα στο ρετιρέ επιθυμεί να παραμείνει εκεί, κερδίζοντας την ΕΝΠ μέσα στο Παραλίμνι.</p>
      <p>Φεντόρ Μικού και Μαρίνος Τζιωνής αναμένεται να επιστρέψουν και να τεθούν στη διάθεση του Χένινγκ Μπεργκ. Όλοι οι διεθνείς, Γιάννης Κούσουλος, Άνταμ Λανγκ, (έπαιξε ενενήντα λεπτά χθες στο ματς με την Ουαλία) Χάρης Μαυρίας, Σάββας Νικολάου, Ανδρόνικος Κακουλλής θα είναι στη διάθεση του Νορβηγού κόουτς από σήμερα.</p>
      <p>Συνεχίζεται η προπώληση των εισιτηρίων για το «Τάσος Μάρκου» για τον αγώνα με την Ένωση, το Σάββατο το βράδυ. Σύμφωνα με τις εκτιμήσεις, ο πράσινος λαός αναμένεται και τούτη τη φορά να δώσει μαζικό και βροντερό παρών για να ενισχύσει την προσπάθεια των ποδοσφαιριστών. Η προπώληση μέχρι τις μια το μεσημέρι θα είναι μόνο για τους κατόχους καρτών διαρκείας. Μετά, τα 1600 εισιτήρια για την Ανατολική κερκίδα θα τεθούν στη διάθεση όλων των οπαδών.</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/agnoeitai-alla-yparxei-sotiria"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonoia-apothewnei-kakoylli"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/mpergk-tha-erthoyn-ta-gkol"/>
      </related>
    </article>
  </body>
</html>