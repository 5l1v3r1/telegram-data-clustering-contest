<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260068/politiko-adieksodo-sto-israil-apetyxe-kai-o-mpeni-gkants-na-sximatisei-kyvernisi"/>
    <meta property="og:site_name" content="LiFO"/>
    <meta property="article:published_time" content="2019-11-21T08:31:00+00:00"/>
    <meta property="og:title" content="Πολιτικό αδιέξοδο στο Ισραήλ: Απέτυχε και ο Μπένι Γκαντς να σχηματίσει κυβέρνηση"/>
    <meta property="og:description" content="Ο Μπένι Γκαντς ενημέρωσε τον πρόεδρο Ρίβλιν ότι δεν κατόρθωσε να σχηματίσει κυβέρνηση"/>
  </head>
  <body>
    <article>
      <h1>Πολιτικό αδιέξοδο στο Ισραήλ: Απέτυχε και ο Μπένι Γκαντς να σχηματίσει κυβέρνηση</h1>
      <h2>Ο Μπένι Γκαντς ενημέρωσε τον πρόεδρο Ρίβλιν ότι δεν κατόρθωσε να σχηματίσει κυβέρνηση</h2>
      <address><time datetime="2019-11-21T08:31:00+00:00">21 Nov 2019, 08:31</time> by <a rel="author">NEWSROOM</a></address>
      <p>
        <b>Μονόδρομος μοιάζουν οι κάλπες για το<a href="https://www.lifo.gr/tags/%CE%99%CF%83%CF%81%CE%B1%CE%AE%CE%BB"> Ισραήλ</a> καθώς ο Μπένι Γκαντς, ο αντίπαλος του απερχόμενου πρωθυπουργού Μπενιαμίν Νετανιάχου, απέτυχε και αυτός να σχηματίσει κυβέρνηση συνασπισμού εντός της προθεσμίας, όπως ανακοίνωσε το κόμμα του «Μπλε- Λευκό».</b>
      </p>
      <p>Η ανακοίνωση του κεντρώου κόμματος ήρθε πριν τη λήξη της διορίας που είχε δοθεί στον Γκαντς από τον Ισραηλινό πρόεδρο Ρέουβεν Ρίβλιν για να παρουσιάσει τα σχέδιά του για τον σχηματισμό κυβέρνησης συνασπισμού. «Ο ηγέτης του Μπλε- Λευκού κόμματος Μπένι Γκαντς μίλησε με τον πρόεδρο Ρέουβεν Ρίβλιν για να του δηλώσει ότι δεν κατόρθωσε να σχηματίσει κυβέρνηση», υπογράμμισε η ανακοίνωση.</p>
      <p>Στις εκλογές του Σεπτεμβρίου, το κόμμα Λικούντ του Νετανιάχου και Μπλε- Λευκό κέρδισαν σχεδόν ίδιο αριθμό εδρών και δεν διαθέτουν επαρκή αριθμό βουλευτών, ακόμη και με τη στήριξη των συμμάχων τους, για να διεκδικήσουν την πλειοψηφία. Ο πρόεδρος Ρίβλιν είχε δώσει πρώτα εντολή σχηματισμού κυβέρνησης στον Νετανιάχου. Μετά την αποτυχία των ηγετών των δύο κομμάτων για το σχηματισμό της κυβέρνησης, ανοίγει ο δρόμος για τη διεξαγωγή νέων εκλογών.</p>
      <p>Η αποτυχία του Γκαντς δεν ενεργοποιεί όμως αυτόματα τις εκλογές καθώς ξεκινά τώρα μια τελική περίοδος 21 ημερών, κατά την οποία το Κνέσετ, το κοινοβούλιο του Ισραήλ, μπορεί να ορίσει οποιοδήποτε υποψήφιο για πρωθυπουργό. Ωστόσο, το διχασμένο κοινοβούλιο θεωρείται πως δεν θα μπορέσει να κάνει μια πρόταση που να υπερισχύσει και η χώρα θα οδηγηθεί σε εκλογές, για τρίτη φορά μέσα σε ένα χρόνο.</p>
    </article>
  </body>
</html>