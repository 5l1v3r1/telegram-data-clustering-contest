<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822557-dudku-i-besarabova-mozut-etapuvati-do-kolonij-suvorogo-rezimu-ridni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T08:13:00+00:00"/>
    <meta property="og:title" content="Дудку і Бесарабова можуть етапувати до колоній суворого режиму - рідні"/>
    <meta property="og:description" content="У засудженого у «справі українських диверсантів» Володимира Дудки погіршився стан здоров'я після етапу з Москви до Сімферополя. У нього загострилися хронічні захворювання."/>
  </head>
  <body>
    <article>
      <h1>Дудку і Бесарабова можуть етапувати до колоній суворого режиму - рідні</h1>
      <h2>У засудженого у «справі українських диверсантів» Володимира Дудки погіршився стан здоров'я після етапу з Москви до Сімферополя. У нього загострилися хронічні захворювання.</h2>
      <address>
        <time datetime="2019-11-21T08:13:00+00:00">21 Nov 2019, 08:13</time>
      </address>
      <p>Про це Кримській правозахисній групі розповів син Дудки Ілля Каверников, після того як відвідав батька в СІЗО №1 Сімферополя 20 листопада, інформує <a href="https://ua.krymr.com/a/news-krym-dudka-bessarabov-zdorovia/30284096.html">Крим.Реалії.</a></p>
      <p>«Побачився з татом вперше за три з половиною місяці. Медичної допомоги від адміністрації СІЗО він не отримує. У нього хронічні болі в області живота, після етапу підвищився тиск. Востаннє, коли вимірювали, тиск був 160 на 100. Каже, що переніс етап тільки завдяки лікам, які ми йому передаємо», – сказав Каверников.</p>
      <p>За його словами, батько і ще один засуджений у цій справі – Олексій Бессарабов – провели на етапі з Москви до Сімферополя близько місяця.</p>
      <p>«Під час етапу бували випадки, коли в камерах, розрахованих на 20 осіб, тримали 50», – розповів Каверников.</p>
      <p>За його інформацією, ймовірно, наступного тижня його батька і Бессарабова знову етапують з Сімферополя в колонії суворого режиму для відбування покарання.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2818347-v-ukrainskogo-diversanta-zahtea-u-krimskij-kolonii-zagostrilisa-hronicni-hvorobi.html">В "українського диверсанта" Захтея у кримській колонії загострилися хронічні хвороби</a>
      </blockquote>
      <p>23 жовтня повідомлялося, що засуджених російським судом у «справі «українських диверсантів» Володимира Дудку та Олексія Бессарабова етапували з СІЗО «Матросская тишина» в Москві у невідомому напрямку. 18 листопада стало відомо, що вони перебувають у Сімферопольському СІЗО.</p>
      <p>9 листопада 2016 року в Севастополі затримали співробітників кримського аналітичного центру «Номос» Дмитра Штиблікова та Олексія Бессарабова, а також їхнього близького друга Володимира Дудку. Усіх трьох звинуватили в підготовці диверсій в Криму на замовлення української розвідки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820484-ukrainskih-diversantiv-dudku-i-bessarabova-privezli-u-sizo-simferopola.html">"Українських диверсантів" Дудку і Бессарабова привезли у СІЗО Сімферополя</a>
      </blockquote>
      <p>У квітні цього року підконтрольний Росії Севастопольський міськсуд засудив Дудку і Бессарабова до 14 років в'язниці. Суд також призначив кожному штраф: Дудці – в розмірі 350 тисяч рублів, а Бессарабову – в розмірі 300 тисяч рублів.</p>
      <p>Верховний суд Росії 15 жовтня відхилив скаргу захисту і затвердив вирок Дудці та Бессарабову.</p>
      <p>Влада України заперечує російські звинувачення на адресу українців і називають їх провокацією російських спецслужб.</p>
      <p>
        <i>Фото: Krym.org (RFE/RL)</i>
      </p>
    </article>
  </body>
</html>