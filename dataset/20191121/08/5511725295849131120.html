<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/latvija-iesniegusi-zinojumu-par-finansu-noziegumu-apkarosanas-sistemas-efektivitati.d?id=51656217"/>
    <meta property="og:site_name" content="DELFI"/>
    <meta property="article:published_time" content="2019-11-21T08:34:35+00:00"/>
    <meta property="og:title" content="Latvija iesniegusi ziņojumu par finanšu noziegumu apkarošanas sistēmas efektivitāti "/>
    <meta property="og:description" content="Latvija Starptautiskajai Finanšu darījumu darba grupai ir iesniegusi efektivitātes progresa ziņojumu par &quot;Moneyval&quot; ekspertu sniegto rekomendāciju izpildi noziedzīgi iegūtu līdzekļu legalizācijas un terorisma un proliferācijas finansēšanas novēršanas sistēmas uzlabošanai, informēja Finanšu izlūkošanas dienestā (FID)."/>
  </head>
  <body>
    <article>
      <h1>Latvija iesniegusi ziņojumu par finanšu noziegumu apkarošanas sistēmas efektivitāti </h1>
      <address><time datetime="2019-11-21T08:34:35+00:00">21 Nov 2019, 08:34</time> by <a rel="author">LETA</a></address>
      <p>
        <b>Latvija Starptautiskajai Finanšu darījumu darba grupai ir iesniegusi efektivitātes progresa ziņojumu par "Moneyval" ekspertu sniegto rekomendāciju izpildi noziedzīgi iegūtu līdzekļu legalizācijas un terorisma un proliferācijas finansēšanas novēršanas sistēmas uzlabošanai, informēja Finanšu izlūkošanas dienestā (FID).</b>
      </p>
      <p>Starptautiskā Finanšu darījumu darba grupa seko līdzi valstu progresam cīņā ar naudas atmazgāšanu un terorisma finansēšanu. Latvijas progresu un atbilstību prasībām paredzēts skatīt Finanšu darījumu darba grupas plenārsēdē 2020.gada februārī.</p>
      <p>Ziņojumā ietverta informācija par Latvijas atbildīgo institūciju paveikto kopš 2017.gada beigām, kad noslēdzās "Moneyval" komitejas ekspertu vizīte Latvijā.</p>
      <p>FID priekšniece Ilze Znotiņa uzsver, ka Latvija panākusi būtiskas un neatgriezeniskas izmaiņas cīņā pret finanšu un ekonomiskajiem noziegumiem.</p>
      <p>"Īstenojot Latvijas valdības definēto finanšu noziegumu apkarošanas un novēršanas prioritāti, politikas veidotāji, uzraudzības un tiesībaizsardzības iestādes ir strādājušas vienā komandā, izveidojot efektīvu mehānismu cīņai pret noziedzīgi iegūtas naudas legalizētājiem. Mūsu kopīgais darbs ir vērsts uz Latvijas iedzīvotāju un uzņēmēju tiesisko interešu aizsardzību, globālās finanšu sistēmas stabilitātes nodrošināšanu un Eiropas kopējā tirgus aizsardzību," norāda Znotiņa.</p>
      <p>Efektivitātes progresa ziņojumā Latvija informē par sasniegtajiem rezultātiem finanšu noziegumu apkarošanā, tostarp uzsvērts, ka Latvijā ir politiskā griba un atbalsts, piešķirot nepieciešamos papildu līdzekļus un veicot izmaiņas likumos cīņai ar finanšu noziegumiem, ir stiprināta FID autonomija un neatkarība, kā arī nodrošināta valsts iestāžu savstarpējā koordinācija un sadarbība ar privāto sektoru īpaši izveidotās platformās.</p>
      <p>Ziņojumā arī norādīts uz tiesībaizsardzības iestāžu lomu un ietekmes nostiprināšanu cīņā pret finanšu noziegumiem. Ziņojumā minēts, ka šā gada desmit mēnešos FID iesaldēto līdzekļu apjoms ir 275,8 miljoni eiro, šā gada deviņos mēnešos ierosināto kriminālprocesu skaits par noziedzīgi iegūtu līdzekļu legalizāciju pieaudzis par 158%, salīdzinot ar 2017.gadu. Savukārt kriminālvajāšanai nodoto kriminālprocesu skaits 2019.gada deviņos mēnešos pieaudzis par 255%, salīdzinot ar 2017.gadu.</p>
      <p>FID informē, ka šā gada decembra sākumā Strasbūrā notiks "Moneyval" plenārsēde, kurā diskutēs par Latvijas šā gada 30.augustā iesniegto tehnisko ziņojumu. Savukārt decembra vidū notiks Latvijas delegācijas klātienes tikšanās ar Finanšu darījumu darba grupas ekspertiem, kur būs iespēja apspriesties par valsts sasniegto progresu finanšu sistēmas efektivitātes uzlabošanā saskaņā ar 2019.gada novembrī iesniegto ziņojumu.</p>
      <related>
        <h4>Lasi vēl</h4>
        <a href="https://www.delfi.lv/bizness/bankas_un_finanses/finansu-izlukosanas-dienests-sogad-iesaldejis-212-5-miljonus-eiro.d?id=51574423"/>
        <a href="https://www.delfi.lv/bizness/bankas_un_finanses/ablv-bank-likvidacijas-gaita-ir-veiksmes-stasts-norada-znotina.d?id=51505053"/>
      </related>
    </article>
  </body>
</html>