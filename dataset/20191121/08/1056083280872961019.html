<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019512/%D8%AA%D9%84%D8%A7%D8%B4-%D8%A7%D9%88%D9%82%D8%A7%D9%81-%D9%81%D8%A7%D8%B1%D8%B3-%D8%A8%D8%B1%D8%A7%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D9%BE%D8%B1%D9%88%DA%98%D9%87-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T08:36:10+00:00"/>
    <meta property="og:title" content="تلاش اوقاف فارس برای حمایت از پروژه‌های دانش‌بنیان"/>
    <meta property="og:description" content="ایسنا/فارس مدیر کل اوقاف و امور خیریه استان فارس از تلاش‌های جدی برای حمایت از پروژه‌های دانش‌بنیان در این استان خبر داد."/>
  </head>
  <body>
    <article>
      <h6 class="kicker">مدیرکل اوقاف فارس خبر داد</h6>
      <h1>تلاش اوقاف فارس برای حمایت از پروژه‌های دانش‌بنیان</h1>
      <address><time datetime="2019-11-21T08:36:10+00:00">21 Nov 2019, 08:36</time> by <a rel="author">علی محمد پشوتن</a></address>
      <p>ایسنا/فارس مدیر کل اوقاف و امور خیریه استان فارس از تلاش‌های جدی برای حمایت از پروژه‌های دانش‌بنیان در این استان خبر داد.</p>
      <p>حجت الاسلام سید عباس موسوی پنجشنبه 30 آبان در جمع خبرنگاران گفت: سازمان اوقاف و امور خیریه در سال‌های اخیر در مباحث اقتصادی و پروژه‌های دانش‌بنیان ورود بسیار جدی دارد.</p>
      <p>به گزارش ایسنا، وی افزود: در استان فارس نیز این کار در حال اجرایی شدن و شرکت موقوفه دانش سلامت کوثر در همین حوزه در حال فعالیت است.</p>
      <p>موسوی بابیان این‌که بخشی از درآمد موقوفات در حوزه‌های سرمایه‌گذاری اقتصادی به نفع موقوفات هزینه خواهد شد گفت: این کار موجب افزایش درآمد موقوفات و به دنبال آن، انجام امور خیرخواهانه و اجرای نیت واقفان خیراندیش می‌شود.</p>
      <p>این مقام مسئول خاطرنشان کرد: علاوه بر این، تلاش‌های فوق می‌تواند در بحث کارآفرینی نقش به سزایی داشته باشد.</p>
      <p>موسوی در مورد تلاش‌هایی که در این زمینه و در استان فارس در حال انجام است، افزود: هم‌اکنون پروژه‌های کشت و صنعت، کشت‌های گلخانه‌ای و دامپروری در حال بررسی و اجرا است.</p>
      <p>وی ادامه داد: امروزه عنصر وقف در حوزه‌های مختلف اجتماعی و اقتصادی حضور فعال دارد و افراد زیادی از خدمات متنوع این سنت حسنه الهی در جامعه بهره‌مند می‌شوند و مباحث سرمایه‌گذاری اقتصادی به‌ویژه در حوزه‌های دانش‌بنیان که موجب کارآفرینی و استقلال کشور می‌شود یکی از موارد مدنظر نهاد وقف است.</p>
      <p>مدیر کل اوقاف فارس بابیان این‌که تلاش می‌کنیم این مسئله در استان فارس منشأ اثرات و رویدادهای بسیار خوبی شود، گفت: نخستین گام‌ها در این مسیر آغازشده است و در این مسیر از نظرات کارشناسی با حضور نخبگان، دانشجویان، خیران و واقفان بهره می‌بریم.</p>
      <p>انتهای پیام</p>
    </article>
  </body>
</html>