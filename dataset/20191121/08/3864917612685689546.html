<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2822590-u-klicka-kazut-so-ne-davali-dozvolu-buduvati-trc-petrivka.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T08:38:00+00:00"/>
    <meta property="og:title" content="У Кличка кажуть, що не давали дозволу будувати ТРЦ &quot;Петрівка&quot;"/>
    <meta property="og:description" content="У Київській міській державній адміністрації не видавали дозвіл на будівництво ТРЦ &quot;Петрівка&quot;."/>
  </head>
  <body>
    <article>
      <h1>У Кличка кажуть, що не давали дозволу будувати ТРЦ "Петрівка"</h1>
      <h2>У Київській міській державній адміністрації не видавали дозвіл на будівництво ТРЦ "Петрівка".</h2>
      <address>
        <time datetime="2019-11-21T08:38:00+00:00">21 Nov 2019, 08:38</time>
      </address>
      <p>Про це поінформував перший заступник голови КМДА Микола Поворозник, повідомляє <a href="https://kyivcity.gov.ua/news/u_kmda_ne_vidavali_dozvil_na_budivnitstvo_trts_petrivka__mikola_povoroznik/">сайт міської влади</a>.</p>
      <p>"Замовнику ТОВ «Б.В.» надані містобудівні умови та обмеження (МУО) для проєктування об’єкта будівництва на вул. Вербовій, 21, 23 в Оболонському районі від 03.10.2019 № 1248 для будівництва торговельно-громадського центру «Петрівка». Поясню: містобудівні умови і обмеження – це виключно вихідні дані для проєктування, які не є дозволом на будівництво", - повідомив Поворозник.</p>
      <p>За його словами, документом визначено граничну висоту проєктування 25 метрів. Остаточна ж висота буде визначена проєктною документацією з урахуванням рішень детального плану територій (ДПТ).</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2602862-trc-respublika-u-sicni-sprobuut-prodati-cerez-prozorro.html">ТРЦ Respublikа у січні спробують продати через ProZorro</a>
      </blockquote>
      <p>Проєктними ж пропозиціями відповідного ДТП в межах вул. Вербова, Куренівська, Богатирська, Московський просп. Набережно-Рибальська, залізнична колія техніко-економічні показники ТЦ «Петрівка» на вул. Вербовій, 21, 23 визначають поверховість у 2, 3, 5 поверхів.</p>
      <p>Поворозник підтвердив, що ця ділянка у 2004 році рішенням Київради передана в оренду ТОВ «Солідарність». У березні ж 2010 року Київрада змінила в договорі оренди ТОВ «Солідарність» на ТОВ «Б.В.». Строк оренди земельної ділянки – 25 років, тобто до 2035 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2621559-klicko-pereviriv-ak-trivae-rekonstrukcia-ditsadka-dla-ditej-z-osoblivimi-potrebami.html">Кличко перевірив, як триває реконструкція дитсадка для дітей з особливими потребами</a>
      </blockquote>
      <p>«Проєктування ТРЦ планується на земельній ділянці площею 0,9899 га, проте проєктна документація до Департаменту містобудування та архітектури не надавалась», – підкреслив він.</p>
      <p>Раніше у ЗМІ повідомлялося, що на місці книжкового і речового ринків Петрівка незабаром може з’явитися однойменний ТРЦ.</p>
    </article>
  </body>
</html>