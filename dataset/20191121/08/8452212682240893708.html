<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/spectacole-din-italia-grecia-serbia-si-portugalia-la-cluj/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T08:09:36+00:00"/>
    <meta property="og:title" content="Spectacole din Italia, Grecia, Serbia și Portugalia, la Cluj!"/>
    <meta property="og:description" content="Festivalul Uniunii Teatrelor din Europa continuă cu spectacole care vorbesc despre farmecul comunicării prin necuvinte, despre războiul sexelor (..)."/>
  </head>
  <body>
    <article>
      <h1>Spectacole din Italia, Grecia, Serbia și Portugalia, la Cluj!</h1>
      <address><time datetime="2019-11-21T08:09:36+00:00">21 Nov 2019, 08:09</time> by <a rel="author">Magdalena Popa Buluc</a></address>
      <p><b> </b>Cea de-a 18-a ediție a Festivalului Uniunii Teatrelor din Europa continuă cu spectacole care vorbesc despre farmecul comunicării prin necuvinte, despre eternul război al sexelor, lumea rurală, onoare și revoluție.</p>
      <p><b>Joi, 21 noiembrie</b>, la <b>orele</b> <b>17.00</b> <b>și 22.00</b>, în <b>Sala Studio</b>, este programat spectacolul <i>La Gaia Scienza – Revolta obiectelor</i> de Vladimir Maiakovski, pus în scenă de Giorgio Barberio Corsetti, Marco Solari, Alessandra Vanzi la Teatro di Roma. Interesant și neobișnuit la această producție este faptul că a fost refăcută după 43 de ani.</p>
      <p>„Dorința de a reface <i>Revolta obiectelor</i> provine din farmecul structurii sale extrem de ușoare, și necodate. Scenariul – o selecție de fraze preluate din tragedia scrisă de Maiakovski – reprezintă materialul «non-verbal» pe care l-am preluat sau lăsat la o parte, repetat sau omis, într-un şir de improvizaţii extrem de libere și continue.”. Giorgio Barberio Corsetti</p>
      <p>De la <b>ora 21.00</b>, în <b>Sala Mare</b>, vom asista la <i>Zadarnicele chinuri ale dragostei</i> de William Shakespeare, regia Andrei Șerban, de la Teatrul Bulandra din București.</p>
      <p>„Războiul sexelor în <i>Zadarnicele chinuri ale dragostei</i> e mai complex şi cu un final enigmatic, nu neapărat vesel, cum ar fi de aşteptat într-o comedie. Anunţul morţii întrerupe spectacolul şi ne găseşte pe toţi, actori şi spectatori, nepregătiţi. Pentru un public modern titlul este mai familiar decât piesa însăşi, căci textul pare deseori obscur şi poate de aceea se joacă rar (în România cel puţin), căci pare mai mult o «piesă de citit», datorită subtilităţilor de limbaj, un puzzle erudit, intenţionat de autor să ne provoace, să ne atenţioneze asupra felului în care distorsionăm sensul cuvintelor, denaturând limbajul.” Andrei Șerban</p>
      <figure>
        <img src="https://www.cotidianul.ro/wp-content/uploads/2019/11/21/Zadarnicele-chinuri-ale-dragostei.jpg"/>
      </figure>
      <p>Weekendul UTE Fest începe cu spectacolul Teatrului Național al Greciei de Nord, <i>Elefantul </i>de Kostas Vostantzoglou, regia Yannis Leontaris, programat <b>vineri, 22 noiembrie</b>, la <b>orele</b> <b>17.00 și 21.00</b>, în <b>Sala Studio</b>.</p>
      <p><i>Elefantul</i> este o comedie care dezvăluie partea întunecată a societății rurale grecești. O premisă aparent prozaică se transformă în dialoguri hilare care dezvăluie toate stereotipurile care stau la baza structurii comunității greceşti: simbolurile falice, misoginismul, rasismul și superioritatea națională.</p>
      <p>Seara de <b>vineri, 22 noiembrie</b> continuă, de la <b>ora 19.00</b>, în <b>Sala Mare</b>, cu <i>Lorenzaccio </i>de Alfred de Musset, pus în scenă de Boris Liješević la Teatrul Dramatic Iugoslav.</p>
      <p>„Am descoperit <i>Lorenzaccio</i> într-o cutie veche plină cu piese de teatru, care zăcea acolo de mai bine de un deceniu. Ceea ce m-a atras la ea a fost combinația dintre evenimentele istorice și momentele intime; dihotomia dintre abordarea generală și cea personală. Pe de-o parte, un tată care se teme pentru copiii săi, iar pe de alta, un revoluționar care luptă pentru supremație sunt două fețe ale aceleiași persoane.” Boris Liješević</p>
      <figure>
        <img src="https://www.cotidianul.ro/wp-content/uploads/2019/11/21/Moartea-lui-Danton.jpg"/>
      </figure>
      <p>Ziua de <b>sâmbătă</b>, <b>23 noiembrie</b>, este dedicată unei cunoscute piese din dramaturgia universală, <i>Moartea lui Danton</i> de Georg Büchner, regia Nuno Cardoso, apartinând Teatrului Național São João din Portugalia. Spectacolul este programat de la <b>ora 19.00</b>, în <b>Sala Mare</b>.</p>
      <p>Regizorul imaginează un corp social aflat într-o permanentă convulsie și descompunere, o orgie a cărnii umane. Străzile Parisului din anul 1789 sunt aceleași cu cele pe care se desfășoară astăzi rebeliunea vestelor galbene. Străzi care vin dinspre Marea Mediterană sau Rio Grande determină ridicarea zidurilor, intensitatea urii, ascensiunea populismului.</p>
      <p>Teatrul Maghiar de Stat Cluj promite trei zile intense de teatru, în care calitatea și performanța sunt pe primul plan.</p>
      <related>
        <h4>Articole asemănătoare</h4>
        <a href="https://www.cotidianul.ro/bucuresti-rezista-bucuresti-rezistam-nu-cedam/"/>
        <a href="https://www.cotidianul.ro/nationalistul-securist-vopsit-in-tehnocrat-cv-ul-nescris-al-fostului-premier-dacian-ciolos/"/>
        <a href="https://www.cotidianul.ro/avantajul-pentru-sportivele-romance-vazut-de-simona-amanar/"/>
      </related>
    </article>
  </body>
</html>