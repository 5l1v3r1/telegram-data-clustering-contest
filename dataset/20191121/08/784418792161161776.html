<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9e%d7%98%d7%91%d7%a2-%d7%a2%d7%91%d7%a8%d7%99-%d7%a8%d7%90%d7%a9%d7%95%d7%9f-%d7%91%d7%90%d7%99%d7%a8%d7%95%d7%a4%d7%94-%d7%9c%d7%94%d7%a0%d7%a6%d7%97%d7%aa-%d7%94%d7%92%d7%90%d7%95%d7%9f-%d7%9e/"/>
    <meta property="og:site_name" content="ביזנעס"/>
    <meta property="article:published_time" content="2019-11-21T08:24:02+00:00"/>
    <meta property="og:title" content="מטבע עברי ראשון באירופה: להנצחת הגאון מוילנא"/>
    <meta property="og:description" content="ש&quot;ס וילנא עתיק? האספנים קיבלו מטבע מוילנא • הבנק המרכזי של ליטא הודיע על מטבע לאספנים, בערך של 10 אירו, שהונפק לכבוד הגאון מוילנא • יכיל לראשונה אותיות עבריות במטבע רשמי של מדינה אירופית"/>
  </head>
  <body>
    <article>
      <h1>מטבע עברי ראשון באירופה: להנצחת הגאון מוילנא</h1>
      <address><time datetime="2019-11-21T08:24:02+00:00">21 Nov 2019, 08:24</time> by <a rel="author">שי קליין</a></address>
      <p>
        <b>ש"ס וילנא עתיק? האספנים קיבלו מטבע מוילנא • הבנק המרכזי של ליטא הודיע על מטבע לאספנים, בערך של 10 אירו, שהונפק לכבוד הגאון מוילנא • יכיל לראשונה אותיות עבריות במטבע רשמי של מדינה אירופית</b>
      </p>
      <p>אספנים? כדאי לכם להניח יד על המטבע הזו. לראשונה באירופה הונפק מטבע עם כיתוב באותיות עבריות – כך על פי דיווח של איתמר איכנר ב'ידיעות אחרונות'.</p>
      <p>בהודעת הבנק המרכזי של ליטא, נאמר כי בוצעה הנפקת מטבע בערך של 10 אירו לציון 300 שנה להולדת הגאון מוילנא, ולדברי איכנר, זו הפעם הראשונה שמונפק מטבע אירופי עם כיתוב באותיות עבריות.</p>
      <p>על המטבע שכאמור – מיועד לאספנים ויימכר להם – ולא יופיע בשווקים – יוטבעו האותיות "ש הגר"א" (קיצור של 'שנת הגר"א'), כדי לסמל 300 שנה להולדתו של הגאון רבי אליהו בן רבי שלמה זלמן.</p>
      <p>לפי הדיווח, על שולי המטבע יוטבעו בצידו האחד שמו של הגר"א באנגלית ובליטאית, ובצידו השני יוטבע סמל הקהילה היהודית הליטאית והכיתוב: "שנת הגאון מוילנה ותולדות היהודים בליטא התש"פ 5780", בעברית ובליטאית.</p>
      <figure>
        <img src="https://bizzness.net/wp-content/uploads/2019/11/%D7%90%D7%9D-%D7%AA%D7%A8%D7%A6%D7%94-%D7%AA%D7%94%D7%99%D7%94-%D7%92%D7%90%D7%95%D7%9F.-%D7%94%D7%9B%D7%99%D7%AA%D7%95%D7%91-%D7%A2%D7%9C-%D7%94%D7%9E%D7%98%D7%91%D7%A2-%D7%A6%D7%99%D7%9C%D7%95%D7%9D-%D7%94%D7%91%D7%A0%D7%A7-%D7%94%D7%9E%D7%A8%D7%9B%D7%96%D7%99-%D7%9C%D7%99%D7%98%D7%90.jpg"/>
        <figcaption>אם תרצה תהיה גאון | חלק מהכיתובים על המטבע צילום הבנק המרכזי ליטא</figcaption>
      </figure>
      <p>מסביב למטבע יכתב המשפט שהיה שגור בפי הליטאים עוד מימות היותו בחיים של הגאון מוילנא: "אם תרצה, תהיה גאון", משפט – המזוהה עם הגאון וגאונותו.</p>
      <p>שגריר ישראל בליטא, יוסי לוי, אמר ל'ידיעות אחרונות': "זה מחווה יפה מאוד של ממשלת ליטא לזכר המורשת היהודית המפוארת בוילנא בהקשר של שנת הגאון, היא שנת הולדתו של הגאון מוילנא".</p>
      <figure>
        <img src="https://bizzness.net/wp-content/uploads/2019/11/%D7%9E%D7%98%D7%91%D7%A2-%D7%A8%D7%90%D7%A9%D7%95%D7%9F-%D7%A2%D7%9D-%D7%9B%D7%99%D7%AA%D7%95%D7%91-%D7%91%D7%A2%D7%91%D7%A8%D7%99%D7%AA-%D7%A6%D7%99%D7%9C%D7%95%D7%9D-%D7%94%D7%91%D7%A0%D7%A7-%D7%94%D7%9E%D7%A8%D7%9B%D7%96%D7%99-%D7%9C%D7%99%D7%98%D7%90.jpg"/>
        <figcaption>מטבע ראשון עם כיתוב בעברית | צילום: הבנק המרכזי ליטא</figcaption>
      </figure>
    </article>
  </body>
</html>