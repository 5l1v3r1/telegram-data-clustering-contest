<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057859_iran-verbe-fojtotta-a-tunteteseket"/>
    <meta property="og:site_name" content="Népszava"/>
    <meta property="article:published_time" content="2019-11-21T08:00:00+00:00"/>
    <meta property="og:title" content="Irán vérbe fojtotta a tüntetéseket"/>
    <meta property="og:description" content="Az Amnesty International jelentése alapján a néhány napos zavargásokban több mint 100 emberrel végeztek, de a valódi szám ennek akár duplája is lehet."/>
  </head>
  <body>
    <article>
      <h1>Irán vérbe fojtotta a tüntetéseket</h1>
      <address><time datetime="2019-11-21T08:00:00+00:00">21 Nov 2019, 08:00</time> by <a rel="author" href="https://nepszava.hu/szerzo/laszlo-david/" target="_blank">László Dávid</a></address>
      <p>
        <b>Az Amnesty International jelentése alapján a néhány napos zavargásokban több mint 100 emberrel végeztek, de a valódi szám ennek akár duplája is lehet.</b>
      </p>
      <p>Iránba jórészt visszatért a nyugalom - már amennyire kiszivárognak a hírek, az internetet ugyanis továbbra is korlátozzák a perzsa államban. No, nem azért tűntek el az utcáról az üzemanyagár emelése miatt tüntető emberek, mert elérték céljaikat, hanem mert a rezsim brutálisan szétverte őket.</p>
      <p>Az Amnesty International jelentése alapján a néhány napos zavargásokban több mint 100 emberrel végeztek, de a valódi szám ennek akár duplája is lehet. A jogvédő szervezet szerint háztetőkről mesterlövészek lőttek a tömegbe, egy alkalommal pedig helikopterről tüzeltek. Ugyanakkor a tiltakozók is megöltek legalább három rendőrt.</p>
      <p>„Az elmúlt napok eseménysora biztonsági kérdés volt, a nép nem állt mögötte” – intézte el az országszerte demonstráló százezrek növekvő elégedetlenségét Ali Hámenei legfelső vezető. Szavait visszhangozva „külföldi erőkre”, jelesül az Egyesült Államokra és „csatlósaira” mutogatott a miniszterelnök és a külügyminiszter is, ahogy teszik azt minden tüntetéssorozat után.</p>
      <p>Washington stratégiája valóban az, hogy a nemzetközi szankciókkal belülről roppantsa össze az iráni rendszert, ezúttal azonban feltűnően csendben szemlélték a tüntetéseket. Donald Trumptól is elmaradtak a megszokott Twitter-üzenetek, csak Mike Pompeo külügyminiszter üzente meg (perzsául is), hogy támogatják az iráni népet. Az elnök viszont hivatalosan értesítette a kongresszust, hogy a perzsa állam növekvő fenyegetése, és az utóbbi időben elkövetett támadásai miatt 3000 katonát - valamint légvédelmi rendszereket, és harci repülőket – telepítenek Szaúd-Arábiába. Donald Rumsfeld védelmi miniszter még 2003-ban, az iraki inváziót követően rendelte el a csapatok kivonását a Szultán herceg katonai bázisról, aminek újranyitására 16 évet kellett várni.</p>
      <p>A Pentagon minap közzétett nyilvános jelentése azt is részletezi, hogy pontosan milyen fenyegetésre lehet számítani Irántól. Az amerikai védelmi minisztérium szerint a perzsa állam hadereje három pilléren áll. Ballisztikus rakétákból az egész Közel-Keleten a legnagyobb arzenállal rendelkeznek és akár 2000 kilométeres távolságról is képesek lesújtani (ezzel a megállapítással az iráni média is sietett elbüszkélkedni). A haditengerészet apró és gyors hajóival, aknáival, tengeralattjáróival, drónjaival és cirkáló rakétáival képes korlátozni az Arab (Perzsa)-öböl, a Hormuzi-szoros átjárhatóságát. Végül az úgynevezett kihelyezett (proxy) partnereikkel, mint amilyen a libanoni Hezbollah, a jemeni húszik, az iraki síita milíciák vagy néhány palesztin csoport, az egész régióban zavart kelthetnek. A dokumentum következtetése az, hogy Teherán legfőbb stratégiája az elrettentés, és ez aligha fog változni a közeljövőben.</p>
      <p>Izrael szerdán több csapást mért Sziriában lévő, de Iránhoz köthető célpontokra. Az akció válasz volt arra, hogy előzőleg  négy rakétát lőttek ki a térségből Izrael irányába. A "Vaskupola" nevű izraeli légvédelmi rendszer ezeket ártalmatlanította.     </p>
    </article>
  </body>
</html>