<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/domacnosti-si-za-teplo-priplati-jen-minimalne-uvedlo-sdruzeni/1823526?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T08:28:00+00:00"/>
    <meta property="og:title" content="Domácnosti si za teplo připlatí jen minimálně, uvedlo sdružení"/>
    <meta property="og:description" content="Praha - Ceny tepla pro domácnosti vzrostou podle Teplárenského sdružení příští rok minimálně, případně vůbec. Růst nákladů tepláren, zejména kvůli zdražování emisních povolenek, bude vykompenzován přesunutím tepla do nižší sazby daně z přidané hodnoty (DPH), sdělilo dnes sdružení v tiskové zprávě. Snížení sazby DPH na teplo z 15 na deset procent začne platit od 1. ledna."/>
  </head>
  <body>
    <article>
      <h1>Domácnosti si za teplo připlatí jen minimálně, uvedlo sdružení</h1>
      <address><time datetime="2019-11-21T08:28:00+00:00">21 Nov 2019, 08:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ceny tepla pro domácnosti vzrostou podle Teplárenského sdružení příští rok minimálně, případně vůbec. Růst nákladů tepláren, zejména kvůli zdražování emisních povolenek, bude vykompenzován přesunutím tepla do nižší sazby daně z přidané hodnoty (DPH), sdělilo dnes sdružení v tiskové zprávě. Snížení sazby DPH na teplo z 15 na deset procent začne platit od 1. ledna.</p>
      <p>Náklady tepláren na výrobu tepla podle sdružení dál rostou. Nejdůležitějším faktorem zůstává zdražování povolenek na emise skleníkových plynů, jejichž cena by podle předpovědí měla v příštím roce opět růst. "Rostou však prakticky všechny nákladové položky a do cen tepla se promítají také masivní investice tepláren do snižování emisí realizované v posledních několika letech," uvedlo sdružení.</p>
      <p>V důsledku snížení DPH na teplo ale domácnosti zdražení tepla pocítí minimálně. "Předpokládáme, že přes výrazný růst nákladů bude v příštím roce díky snížení sazby DPH na teplo většina tepláren schopná udržet stabilní konečnou cenu tepla pro domácnosti," uvedl předseda výkonné rady teplárenského sdružení Tomáš Drápela.</p>
      <p>Sdružení ale očekává, že v některých případech příští rok ceny tepla pro domácnosti mírně vzrostou. Zdražení by ale mělo být zpravidla nižší než meziroční míra inflace a rodinných rozpočtů by se tak významně nedotklo, napsalo sdružení.</p>
      <p>Z hlediska předpokládaného růstu nákladů poukazují teplárny na ceny emisních povolenek. "Zatímco ještě v roce 2017 zaplatily teplárny za povolenky 1,5 miliardy Kč, letos tuto částku odhadujeme na 8,7 miliardy Kč a pokud se naplní prognózy dalšího růstu ceny povolenky, mohly by se náklady na povolenky v příštím roce vyšplhat ke 13 miliardám korun," odhadl Drápela. Teplárnám rostou i další náklady včetně cen některých paliv či mezd zaměstnanců.</p>
      <p>"Cenám tepla nepomohlo ani rozhodnutí Rady Energetického regulačního úřadu, která meziročně výrazně snížila podporu elektřiny z vysokoúčinné kombinované výroby elektřiny a tepla ve výrobnách nad pět megawattů," upozornil Drápela. Z teplárenství tím byla podle něj odebrána přibližně miliarda korun, což tlačí část výrobců na hranu ekonomického přežití.</p>
    </article>
  </body>
</html>