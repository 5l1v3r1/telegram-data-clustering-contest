<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473936-grodzki-zapowiada-zmiany-w-pracach-senatu"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T08:13:29+00:00"/>
    <meta property="og:title" content="W grudniu kolejne posiedzenie Senatu. Grodzki: Nie będzie spotkań komisji w przeddzień albo rano przed posiedzeniem"/>
    <meta property="og:description" content="&quot;Spotkałem się z panią marszałek Sejmu, Elżbietą Witek i uzgodniliśmy, że będziemy starali się koordynować prace&quot;."/>
  </head>
  <body>
    <article>
      <h1>W grudniu kolejne posiedzenie Senatu. Grodzki: Nie będzie spotkań komisji w przeddzień albo rano przed posiedzeniem</h1>
      <address><time datetime="2019-11-21T08:13:29+00:00">21 Nov 2019, 08:13</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Kolejne posiedzenie Senatu odbędzie się prawdopodobnie w pierwszej połowie grudnia - poinformował w czwartek marszałek Senatu Tomasz Grodzki. Zaznaczył, że będzie chciał wprowadzić zasadę, że przez jeden tydzień nad sejmowymi ustawami pracują komisje, a w kolejnym odbywa się posiedzenie plenarne.</b>
      </p>
      <p>CZYTAJ TAKŻE: <a href="https://wpolityce.pl/polityka/473849-grodzki-zapowiada-inicjatywe-ustawodawcza-ws-wyroku-tsue">Grodzki nie wykluczył inicjatywy ustawodawczej ws. wyroku TSUE. Marszałek zaprosił prawników i Gersdorf na dyskusję w tej kwestii</a></p>
      <p>
        <a href="https://wpolityce.pl/polityka/473753-szokujacy-fakt-z-przeszlosci-grodzkiego-doszlo-do-ustawki">Grodzki i zaskakujące głosowanie radnych PO w Szczecinie. Media piszą o ustawce! „GP”: Sprawa kładzie się cieniem na życiorysie</a>
      </p>
      <p>
        <a href="https://wpolityce.pl/polityka/473726-marszalek-grodzki-poszedl-w-slady-schetyny">Marszałek Grodzki poszedł w ślady Schetyny: Expose premiera Morawieckiego? „Pierwsza impresja, była trochę jak z PRL-u”</a>
      </p>
      <blockquote>Spotkałem się z panią marszałek Sejmu, Elżbietą Witek i uzgodniliśmy, że będziemy starali się koordynować prace. Podstawowym zadaniem Senatu jest praca nad ustawami sejmowymi, a dotąd żadna ustawa do nas nie dotarła, więc prawdopodobnie będzie to pierwsza połowa grudnia</blockquote>
      <p>— powiedział Grodzki pytany w czwartek w Polskim Radiu 24, kiedy będzie kolejne posiedzenie Senatu.</p>
      <p>Pierwsze posiedzenie Senatu nowej kadencji odbyło się w dniach 12-13 listopada.</p>
      <p>Marszałek Senatu zaznaczył, że chce wrócić do tradycji, że przez jeden tydzień sejmowymi ustawami zajmują się senackie komisje, a w kolejnym odbywają się obrady plenarne.</p>
      <blockquote>Poza ewidentnymi wyjątkami nie będzie spotkań komisji w przeddzień albo rano przed posiedzeniem, bo to jest niezgodne z regulaminem i nie sprzyja dobrej legislacji</blockquote>
      <p>— podkreślił.</p>
      <p>Grodzki mówił, że zależy mu, by nowy parlament funkcjonował według filozofii „check and balance”.</p>
      <blockquote>To naród w swojej mądrości zdecydował, że dominanta jednej formacji, czy z lewa czy z prawa nie służy demokracji. W związku z tym zdecydował - Sejm dla rządzących, Senat dla demokratycznie wybranej większości</blockquote>
      <p>— zaznaczył.</p>
      <p>Dodał, że „ma nieodparte wrażenie, że jeżeli obie strony zachowają odpowiedzialność za swoje słowa, czyny i decyzje, to będzie to dobrze służyło demokracji”.</p>
      <p>Zasada „check and balance” miałaby polegać na tym, mówił, że Senat będzie wysyłał do Sejmu swoje inicjatywy ustawodawcze.</p>
      <blockquote>Uważam, że to powinien być w ogóle pewien sztandar tej kadencji</blockquote>
      <p>— powiedział. Przypomniał, że już został przygotowany pierwszy projekt - dotyczący wyrównania emerytur dla kobiet urodzonych w 1953 roku, który w Sejmie nie powinien wzbudzać większych kontrowersji, bo „nie ma w tym żadnej polityki i żadnej ideologii”.</p>
      <p>Pytany czy takie myślenie to nie jest przejaw „pięknoduchostwa” i zbytniego idealizmu, Grodzki odpowiedział, że trzeba podążać za marzeniami i ideałami, „choćby one się zderzały z brudną polityką”.</p>
      <p>Przekonywał, że jeżeli zgodzimy się na brudną politykę, która w Polsce jest szczególnie brutalna, to „utoniemy w tym”.</p>
      <blockquote>Jeżeli jednak znajdą się idealiści, a są tacy i siebie za takiego uważam, to pokażemy, że trochę lepiej można tę politykę uprawiać</blockquote>
      <p>— powiedział marszałek Senatu.</p>
      <p>Grodzki przyznał też, że po wyborze na marszałka Senatu otrzymał ok. 7 tysięcy esemesów.</p>
      <blockquote>Na wszystkie esemesy odpowiedziałem, choćby emotikonem</blockquote>
      <p>— dodał.</p>
      <p>wkt/PAP</p>
    </article>
  </body>
</html>