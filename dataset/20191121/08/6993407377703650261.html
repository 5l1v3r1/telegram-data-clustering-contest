<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-ivanisov-ochyshchennya/30284139.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T08:08:37+00:00"/>
    <meta property="og:title" content="«Готові до очищення»: Зеленський про звинувачення щодо «слуги народу» Іванісова"/>
    <meta property="og:description" content="Керівництво держави готове до очищення влади від людей, які вчинили кримінальні правопорушення, заявив президент України Володимир Зеленський уночі 21 листопада в Очакові Миколаївської області. «Ні"/>
  </head>
  <body>
    <article>
      <h1>«Готові до очищення»: Зеленський про звинувачення щодо «слуги народу» Іванісова</h1>
      <address>
        <time datetime="2019-11-21T08:08:37+00:00">21 Nov 2019, 08:08</time>
      </address>
      <p>Керівництво держави готове до очищення влади від людей, які вчинили кримінальні правопорушення, <a href="https://www.president.gov.ua/news/prezident-mi-gotovi-do-ochishennya-yaksho-htos-prichetnij-ho-58461">заявив</a> президент України Володимир Зеленський уночі 21 листопада в Очакові Миколаївської області.</p>
      <p>«Ні в уряді, ні на місцях, ні в областях, ні навіть у партії «Слуга народу» не залишиться нікого з тих, хто причетний хоч до чогось кримінального», – сказав Зеленський і додав, що особисто перевірить, чи причетний один із депутатів фракції «Слуга народу» до вчинення тяжкого злочину.</p>
      <p>Президент також додав, що «якщо завтра буде хоч один факт, хоч щось, я змушу цю людину скласти мандат».</p>
      <p>Генеральна прокуратура України 20 листопада <a href="https://www.radiosvoboda.org/a/news-gpu-sprostuvala-zayavu-ryaboshapky-pro-ivanisova/30283109.html">оприлюднила спростування</a> інформації від генерального прокурора Руслана Рябошапки про погашену судимість народного депутата з фракції «Слуга народу» Романа Іванісова.</p>
      <p>Тим часом, лідер фракції «Слуга народу» <a href="https://www.facebook.com/david.braun.50951/posts/10206485509093943">Давид Арахамія запропонував</a> зупинити членство Іванісова в партії і фракції на період перевірки.</p>
      <p>«Як лідер фракції я вважаю, що йому потрібно призупинити членство в партії «Слуга народу» і фракції на час проведення всебічної перевірки та з’ясування всіх обставин даного інциденту. У разі спростування цієї інформації відповідне перебування у фракції буде поновлено», – додав він.</p>
      <p>Генеральний прокурор України Руслан Рябошапка 20 листопада підтвердив, що Іванісов був засуджений, однак судимість, за його словами, була погашена, тому «вважається, що людина не судима».</p>
      <p>Про те, що в Іванісова була судимість за зґвалтування неповнолітньої, спочатку написали ЗМІ.</p>
      <p>Іванісов у фейсбуці оприлюднив копію довідки про відсутність судимості.</p>
    </article>
  </body>
</html>