<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-elhunyt-domotor-zoltan/"/>
    <meta property="og:site_name" content="lokál"/>
    <meta property="article:published_time" content="2019-11-21T08:31:32+00:00"/>
    <meta property="og:title" content="Elhunyt Dömötör Zoltán"/>
    <meta property="og:description" content="Életének 85. évében szerdán elhunyt Dömötör Zoltán olimpiai és Európa-bajnok vízilabdázó, Eb-aranyérmes úszó - tájékoztatta a család az MTI-t."/>
  </head>
  <body>
    <article>
      <h1>Elhunyt Dömötör Zoltán</h1>
      <address><time datetime="2019-11-21T08:31:32+00:00">21 Nov 2019, 08:31</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/03/Gyertya-1280x852.jpg"/>
      </figure>
      <p>
        <b>Életének 85. évében szerdán elhunyt Dömötör Zoltán olimpiai és Európa-bajnok vízilabdázó, Eb-aranyérmes úszó – tájékoztatta a család az MTI-t.</b>
      </p>
      <p>Dömötör úszóként kezdte pályafutását, és alig 19 évesen, 1954-ben, Torinóban tagja volt az Európa-bajnokságot nyerő 4×200-as gyorsúszóváltónak. Csak később pártolt át a vízilabdához, ahol úszótudását hasznosítva, ráadásul balkezesként gyorsan a legjobbak sorába emelkedett.</p>
      <p>Szepesi György tette már életében halhatatlanná örökbecsű felszólításával – Lőj, Dömötör, lőj!… -, és ha nem is lőtt, hanem ejtett, az ő íveléses góljával nyert a szovjetek ellen 5-2-re, és lett aranyérmes az 1964-es tokiói olimpián a pólóválogatott. (Az ötödik góllal lett a magyarok gólaránya jobb a jugoszlávokénál.)</p>
      <p>A nemzeti együttesben 116 mérkőzésen játszott, a legkiemelkedőbben a már említett tokiói olimpián, amikor az aranyérmet bebiztosító gólját is szerezte. Előtte Rómában, utána pedig Mexikóvárosban volt tagja a bronzéremig jutó magyar együttesnek, miként helyet kapott a Budapesten, 1958-ban, majd Lipcsében, 1962-ben Európa-bajnok válogatottban is.</p>
      <p>Az Olimpiai Bajnokok Klubjának 2004-től 2012-ig volt elnöke.</p>
      <p>Temetéséről később intézkednek.</p>
    </article>
  </body>
</html>