<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/stoiinev-sotir-komisiya-1618456.html"/>
    <meta property="og:site_name" content="Cross"/>
    <meta property="article:published_time" content="2019-11-21T08:33:00+00:00"/>
    <meta property="og:title" content="Драгомир Стойнев: Сотир Цацаров е доказал, че може да бъде независим и да не се вслушва в управляващите"/>
    <meta property="og:description" content="/КРОСС/ &quot;Безспорно това е силна кандидатура. Сотир Цацаров е доказал, че може да бъде независим и да не се вслушва в управляващите&quot;, заяви пред bTV депутатът Драгомир Стойнев във връзка с предложението на ГЕРБ и &quot;Обединени патриоти&quot; да излъчат Сотир Цацаров за шеф на Антикорупционната комисия."/>
  </head>
  <body>
    <article>
      <h1>Драгомир Стойнев: Сотир Цацаров е доказал, че може да бъде независим и да не се вслушва в управляващите</h1>
      <address>
        <time datetime="2019-11-21T08:33:00+00:00">21 Nov 2019, 08:33</time>
      </address>
      <p>/КРОСС/ "Безспорно това е силна кандидатура. Сотир Цацаров е доказал, че може да бъде независим и да не се вслушва в управляващите", заяви пред bTV депутатът Драгомир Стойнев във връзка с предложението на ГЕРБ и "Обединени патриоти" да излъчат Сотир Цацаров за шеф на Антикорупционната комисия.</p>
      <p>По думите му обаче левицата е на мнение, че председателят на тази институция трябва да се назначава от президента.</p>
      <p>"Изключително е опасно да се сложи човек, който е контролируем от управляващите", подчерта Стойнев.</p>
      <p>Той поясни, че от БСП не се предложили своя кандидатура, тъй като със 79 депутатите предложението нямало да бъде прието, а не искали да влизат в съглашателство с ГЕРБ.</p>
      <p>По отношение на предложението им партийната субсидия да стане 8 лв., Стойнев заяви, че това е сумата, която отговаря на нормалното функциониране на една политическа партия.</p>
      <p>Социалистът е категоричен, че партийната субсидия от 1 лв. е неприемлива и ГЕРБ са го направили, за да омаломощят БСП преди местните избори.</p>
      <p>Драгомир Стойнев коментира и Бюджет 2020 като изтъкна, че ще настъпи още една криза, тъй като с този бюджет получаваме още от същото.</p>
      <p>"Ние предлагаме бюджет за младите хора и за младите семейства", допълни депутатът.</p>
      <p>Припомняме, че днес Сотир Цацаров ще бъде изслушан от депутатите от НФСБ. </p>
      <p>Вчера изтече срока за номиниране на кандидати за председател на Антикорупционната комисия. </p>
      <p>Номинираните за поста са двама ГЕРБ и "Обединени патриоти" излъчиха Сотир Цацаров за шеф на Антикорупционната комисия, а от "Воля" предложиха депутатът от парламентарната им група Симеон Найденов.</p>
      <p>Новият председател трябва да приключи мандата на Пламен Георгиев, който подаде оставка в края на месец юли, заради скандала с недекларираната тераса на жилището му.</p>
    </article>
  </body>
</html>