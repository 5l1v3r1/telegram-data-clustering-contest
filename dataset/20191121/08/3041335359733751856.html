<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/greece/law/kostas-passaris-o-diavoitos-kakopoios-pou-zita-na-epistrepsei-stin-ellada/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T08:09:59+00:00"/>
    <meta property="og:title" content="Κώστας Πάσσαρης : Ο διαβόητος κακοποιός που ζητά να επιστρέψει στην Ελλάδα"/>
    <meta property="og:description" content="Την ώρα που οι συζητήσεις για την έκδοση του διαβόητου ποινικού κρατούμενου Κώστα Πάσσαρης βρίσκονται σε εξέλιξη, οι αντιδράσεις των συγγενών θυμάτων του είναι έντονες."/>
  </head>
  <body>
    <article>
      <h6 class="kicker">Τι συμβαίνει</h6>
      <h1>Κώστας Πάσσαρης : Ο διαβόητος κακοποιός που ζητά να επιστρέψει στην Ελλάδα</h1>
      <h2>Την ώρα που οι συζητήσεις για την έκδοση του διαβόητου ποινικού κρατούμενου Κώστα Πάσσαρης βρίσκονται σε εξέλιξη, οι αντιδράσεις των συγγενών θυμάτων του είναι έντονες.</h2>
      <address><time datetime="2019-11-21T08:09:59+00:00">21 Nov 2019, 08:09</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τα ξημερώματα της 25ης Νοεμβρίου 2001, ο Κώστας Πάσσαρης θα πραγματοποιήσει την τελευταία του ληστεία μετά φόνου σε ανταλλακτήριο συναλλάγματος στο Βουκουρέστι.</p>
      <p>Λίγες μέρες αργότερα, σε έφοδο της ρουμανικής αστυνομίας ο Πάσσαρης θα συλληφθεί και θα οδηγηθεί σε φυλακές υψίστης ασφαλείας.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Πλέον, 18 χρόνια μετά, το ενδεχόμενο να επιστρέψει ο Κώστας Πάσσαρης στην Ελλάδα είναι ανοιχτό, καθώς οι δικαστικές αρχές της Ρουμανίας απέστειλαν έγγραφο στις ελληνικές, προκειμένου να εξετάσουν το ενδεχόμενο έκδοσής του στην Ελλάδα.</p>
      <p>Άλλωστε, το σχετικό αίτημα το έχει υποβάλλει ο διαβόητος ποινικός κρατούμενος εδώ και αρκετά χρόνια.</p>
      <figure>
        <img src="https://www.in.gr/wp-content/uploads/2019/11/passaris-roumania.jpg"/>
      </figure>
      <h3>Τα ερωτήματα των Ρουμάνων</h3>
      <p>Οι ρουμανικές αρχές εξετάζουν το ενδεχόμενο να μεταφερθεί ο Πάσσαρης σε ελληνικές φυλακές, μόνο κάτω από συγκεκριμένες προϋποθέσεις.</p>
      <p>Σύμφωνα με πληροφορίες, τα ερωτήματα που διατύπωσαν προς την ελληνική Δικαιοσύνη έχουν να κάνουν με το καθεστώς της υφ’ όρων απόλυσης, καθώς και τη γνώμη των ελληνικών αρχών για τη μεταγωγή του.</p>
      <p>Επίσης, ζήτησαν να ενημερωθούν για την τρέχουσα κατάσταση του περιβάλλοντος του κρατουμένου στην Ελλάδα και αν έχει ακόμα διασυνδέσεις με άλλους φυλακισμένους ή καταζητούμενους εγκληματίες.</p>
      <p>Στα σχετικά ερωτήματα αναμένεται να απαντήσει ο αρμόδιος εισαγγελέας Εφετών, ανοίγοντας ή όχι το δρόμο της επιστροφής του Κώστα Πάσσαρη στην Ελλάδα.</p>
      <h4>Η δράση του στην Ελλάδα</h4>
      <p>Κλοπές, αναμορφωτήριο, ληστείες, επαιτεία, αποδράσεις και δολοφονίες «συνθέτουν» τη δράση του Κώστα Πάσσαρη στην Ελλάδα.</p>
      <p>Τα δύο περιστατικά που έκαναν ιδιαίτερα γνωστό τον Πάσσαρη ήταν αυτό στο Γενικό Κρατικό Νίκαιας και η φυγή του μέσα από τα χέρια των αστυνομικών στο Νέο Κόσμο.</p>
      <p>Στο πρώτο, στις 16 Φεβρουαρίου 2001 ο κρατούμενος μεταφέρεται για εξετάσεις στο Γενικό Κρατικό Νίκαιας, έπειτα από παράπονά του για κρίσεις επιληψίας.</p>
      <figure>
        <img src="https://www.in.gr/wp-content/uploads/2019/11/passaris-kratiko.jpg"/>
      </figure>
      <p>Τον συνοδεύουν οι αρχιφύλακες του Τμήματος Μεταγωγών Aθανάσιος Δρακόπουλος και Διονύσιος Aλεβιζόπουλος, καθώς και ο σωφρονιστικός υπάλληλος του υπουργείου Δικαιοσύνης Ανδρέας Φυσέκης.</p>
      <p>Μέσω κάποιου συνεργού του, ο Πάσσαρης είχε στην κατοχή του όπλο. Στην είσοδο του νοσοκομείου και ενώ φορούσε χειροπέδες, κατάφερε να πυροβολήσει και να σκοτώσει τους δύο αστυνομικούς και να τραυματίσει σοβαρά τον σωφρονιστικό υπάλληλο.</p>
      <p>Πρόκειται για την πράξη εκδίκησης που είχε προαναγγείλει όταν οι αστυνομικοί σκότωναν δύο συνεργούς του σε συμπλοκές. «Θα σκοτώσω τρεις αστυνομικούς για να εκδικηθώ» είχε πει ο ίδιος μιλώντας τηλεφωνικά σε τηλεοπτικό σταθμό.</p>
      <p>Για αρκετούς μήνες η Ελληνική Αστυνομία αναζητά τον Πάσσαρη σε κάθε σημείο της Αθήνας, καθώς υπάρχουν οι πληροφορίες ότι δεν έχει φύγει στην επαρχία ή στο εξωτερικό.</p>
      <p>Τον Ιούλιο του ίδιου έτους, υπάρχουν πληροφορίες ότι ο Πάσσαρης διαμένει στο σπίτι του Δημήτρη Πολυδωρόπουλου. Έπειτα από έλεγχο στο σπίτι βρέθηκαν όπλα, χειροβομβίδες, ναρκωτικά, καθώς και ασύρματοι με τις συχνότητες της ΕΛ.ΑΣ.</p>
      <p>Η απόφαση του Αρχηγείου της ΕΛ.ΑΣ. είναι να στηθεί γιγαντιαία επιχείρηση για τη σύλληψη του διαβόητου καταζητούμενου δραπέτη.</p>
      <p>Δεκάδες αστυνομικοί της Ασφάλειας βρίσκονται έξω από το σπίτι της οδού Ιππάρχου 52-54, ενώ στο εσωτερικό του καταστήματος βρίσκονται άνδρες των ΕΚΑΜ, οι οποίοι περιμένουν τον Πάσσαρη με το δάχτυλο στην σκανδάλη.</p>
      <p>Όταν ο Πάσσαρης ετοιμάζεται να μπει στο διαμέρισμα και γυρνάει το κλειδί στην πόρτα, ένας αστυνομικός του φωνάζει «ακίνητος». Ο Πάσσαρης κλείνει την πόρτα και τρέχει προς την έξοδο της πολυκατοικίας, ενώ οι αστυνομικοί πυροβολούν πίσω από την πόρτα.</p>
      <p>Η ασυνεννοησία των αστυνομικών που βρίσκονταν στο εσωτερικό του διαμερίσματος με αυτούς που ήταν στο δρόμο, έδωσε το δικαίωμα στον Πάσσαρη να διαφύγει.</p>
      <p>Τις επόμενες ημέρες ο Πάσσαρης θα διαφύγει με πλαστό διαβατήριο στη Ρουμανία, όπου θα συνεχίσει την παραβατική του δράση μέχρι να συλληφθεί.</p>
      <figure>
        <img src="https://www.in.gr/wp-content/uploads/2019/11/passaris-ipparxou.jpg"/>
      </figure>
      <h4>Αντιδράσεις από συγγενείς θυμάτων</h4>
      <p>Στο άκουσμα της είδησης πως η Ρουμανία εξετάζει το ενδεχόμενο επιστροφής του Κώστα Πάσσαρη στην Ελλάδα, δεν ήταν λίγοι αυτοί που αντέδρασαν.</p>
      <p>«Ο Πάσσαρης είναι ο Πάσσαρης. Σκότωσε τον αδερφό μας. Θα ξανακάνει και άλλα σε άλλους. Εγώ προσωπικά ούτε να τον δω δεν θέλω. Έχουμε περάσει τα πάνδεινα και μέχρι να πεθάνουμε δεν θα το ξεχάσουμε. Ζητάει συγγνώμη αλλά τι να το κάνω; Εμείς δεν μπορούμε να τον συγχωρέσουμε», ανέφερε ο Δημήτρης Αλεβιζόπουλος, αδελφός του Διονύση Aλεβιζόπουλου, του αρχιφύλακα του Τμήματος Μεταγωγών που συνόδευε τον Πάσσαρη το μοιραίο πρωινό στο Γενικό Κρατικό Νίκαιας.</p>
      <p>«Γιατί έχει κάνει έφεση; Για να ελαφρύνει τη θέση του; Δεν νομίζω ότι πρέπει να ελαφρυνθεί η θέση του. Έκανε κάποια εγκλήματα και πρέπει να πληρώσει» πρόσθεσε ο αδελφός του δολοφονημένου αστυνομικού.</p>
      <p>Υπενθυμίζεται ότι ο ο Κώστας Πάσσαρης έχει ζητήσει να εκτίσει την ποινή του στην Ελλάδα, αλλά και να δικαστεί για τις τέσσερις δολοφονίες που έχει διαπράξει.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>