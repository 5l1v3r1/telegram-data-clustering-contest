<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/klar-med-true-crime-serie-om-estonia-ulykken/"/>
    <meta property="og:site_name" content="Kampanje"/>
    <meta property="article:published_time" content="2019-11-21T08:20:03+00:00"/>
    <meta property="og:title" content="Lover oppsiktsvekkende opplysninger i ny true crime-serie om Estonia-forliset"/>
    <meta property="og:description" content="25 år etter Estonia-forliset skal Discovery finne nye svar."/>
  </head>
  <body>
    <article>
      <h1>Lover oppsiktsvekkende opplysninger i ny true crime-serie om Estonia-forliset</h1>
      <address><time datetime="2019-11-21T08:20:03+00:00">21 Nov 2019, 08:20</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>25 år etter Estonia-forliset skal Discovery finne nye svar.</b>
      </p>
      <p>28. september 1994 forliste passasjerfergen MS Estonia i østersjøen på vei mellom Tallin og Stockholm. Av de 989 menneskene om bord, mistet 852 mennesker livet. Dette er bakteppet for TVNorges store dokumentarsatsing «Estonia» som vil ha premiere på kanalen og Dplay neste år.</p>
      <p>- Det er en serie som går inn på de pårørende og etterlatte som i 25 år har kjempet utrettelig for å få nye svar og full klarhet i hva det var som faktisk skjedde med deres kjære, og også de overlevende som lurer på hva som skjedde den natta, sier,<b> Bendik Mondal</b>, redaktør i Monster, til Kampanje.</p>
      <p>Han presenterte satsingen på TVNorges vårlansering onsdag.</p>
      <p>
        <b>Les også: <a href="https://kampanje.com/link/806feb2e919a4cb4b958cde50dd11bd2.aspx">Discovery-sjefen er forberedt på flere omveltninger i TV-bransjen: - Tror ikke dette er det siste vi ser</a></b>
      </p>
      <p><b>Går bredt ut</b><br/>I seks episoder skal omstendighetene rundt den katastrofale tragedien undersøkes.</p>
      <p>- Det har vært mye ubesvarte spørsmål som har kommet opp i årene som har gått. Dem ser vi nærmere på og prøver å finne nye svar på, sier Mondal.<br/><br/>Redaktøren forteller at de går bredt ut når de lager serie om ulykken.</p>
      <p>- Vi går inn i saken med et åpent sinn og vi snakker med alle som vil snakke med oss. Vi har reist mye rundt i Norden og utenfor Norden for å møte både pårørerende, overlevende og myndighetspersoner som hadde avgjørende roller på den tiden, og selvfølgelig journalister og andre vitner som kan komme med nye opplysninger og har jobbet med det her i de 25 årene som har gått, sier Mondal.</p>
      <p><b>Gjennomførte et dykk<br/></b>Overlevende og etterlatte har i mange år kjempet for nye undersøkelser, uten å bli hørt. Sverige, Finland, Estland, Latvia, Danmark, Russland og Storbritannia undertegnet en traktat som gjorde det forbudt å nærme seg vraket.</p>
      <p>I arbeidet med dokumentarserien forteller Mondal at de fant ut at de måtte gjennomføre et dykk t for å komme nærmere svar.</p>
      <p>- Det er jo et faktum at Estonia fortsatt ligger på Østersjøens bunn, 25 år etter. Det ble besluttet å la vraket og de omkommne ligge. Det ble også gjort en avtale om å forby videre undersøkelser og undervannsaktivitet på vraket. I arbeidet med denne saken har vi gjennom vår journalistiske prosess kommet frem til at vi må gjennomføre et dykk for å komme nærmere svar, forteller Mondal.</p>
      <p>Vi gjennomførte i høst et dykk til vraket som kommer til å inkluderes i serien, fortsetter han.</p>
      <p><b>- Nye opplysninger<br/></b>I programomtalen av serien skriver Discovery at målet med serien er å bidra med nye opplysninger og å belyse flere sider for en ny generasjon, 25 år etter det tragiske forliset.</p>
      <p>Mondal forteller at de har opplysninger som vil være interessante.</p>
      <p>- Det jeg kan si på det her tidspunktet er i alle fall at i sum så vil serien Estonia komme med nye opplysninger både om forliset og om prosssen etterpå, som vi mener er oppsiktsvekkende. Jeg vil ikke kommentere så mye mer på det fordi det er en pågående prosess, men vi mener at vi har opplysninger som vil være interessant for allmenheten å få rede på, avslutter Mondal.</p>
      <p>«Estonia»har planlagt premiere våren 2020. Tidligere VG-journalist <b>Frithjof Jacobsen</b> er produsent av serien.</p>
    </article>
  </body>
</html>