<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/stoynostta-na-nay-emblematichniya-targovski-obekt-v-sveta-se-sriva.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T08:30:16+00:00"/>
    <meta property="og:title" content="Стойността на най-емблематичния търговски обект в света се срива"/>
    <meta property="og:description" content="Манхатън е изправен пред „епидемия“ на освобождаващи се търговски площи заради ниското потребление"/>
  </head>
  <body>
    <article>
      <h1>Стойността на най-емблематичния търговски обект в света се срива</h1>
      <address>
        <time datetime="2019-11-21T08:30:16+00:00">21 Nov 2019, 08:30</time>
      </address>
      <p>Saks Fifth Avenue е най-значимият магазин на Hudson"s Bay Company - най-старата търговска корпорация в САЩ, намиращ се на Пето авеню в Манхатън. Разглеждан от мнозина като прокси за измерване на търговията, той е и сред водещите търговски обекти в света.</p>
      <p>Но за последните пет години, въпреки възстановяването на икономиката и растежа на стокообмена изобщо, неговата стойност се срива, показва ново изследване на Bloomberg. През второто тримесечие на тази година той е оценяван на 1,6 млрд. долара, което е със забележителните 60% по-ниска стойност от 3,7-те млрд. долара, на които е оценяван през 2013 г.</p>
      <p>По думите на говорителя на обекта, сривът на неговата оценка се дължи на "действителното представяне на магазина спрямо очакванията през 2014 г., промяната на цените на наемите на Пето авеню в Ню Йорк и промяната на търговския пейзаж."</p>
      <p>Интересното обаче е, че наемите на търговските обекти в участъка, намиращ се между 42-ра и 49-та улица, всъщност бележат понижение с 25% на годишна основа. Това е вярно и за Медисън авеню, Сохо и Хералд скуеър, а причината е спада на покупките от обектите, намиращи се на едни от най-емблематичните търговски локации в света. Само в района на Мийтпакинг се наблюдава лек ръст - от 7,3% на годишна основа.</p>
      <p>Липсата на покупки и растящият брой освобождаващи се търговски площи дори беше определен от The Real Deal като "епидемия", предаде Zero Hedge. В момента на Бродуей има почти 200 свободни търговски площи, посочи и кметът на Манхатън Гейл Брюър. Анализ на брокерската компания Douglas Elliman показва, че понастоящем 20% от търговските площи в Манхатън не са заети, което е ръст от 13 процентни пункта спрямо същия период на 2016 г.</p>
      <p>Очакванията са проблемите на рентиерите в административния район на острова да продължат и догодина, а Saks Fifth Avenue да се обезцени съвсем по време на следващата рецесия.</p>
    </article>
  </body>
</html>