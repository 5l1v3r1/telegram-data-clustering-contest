<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/21/653961/"/>
    <meta property="og:site_name" content="Экономическая правда"/>
    <meta property="article:published_time" content="2019-11-21T08:57:00+00:00"/>
    <meta property="og:title" content="Вашими налогами пользуются ваши соседи. Давайте это изменим"/>
    <meta property="og:description" content="Сейчас в Украине существует неэффективный порядок распределения налогов, который следует изменить. НДФЛ должен уплачиваться не по месту регистрации предприятия, а по месту жительства физического лица-плательщика. (укр)"/>
  </head>
  <body>
    <article>
      <h1>Вашими налогами пользуются ваши соседи. Давайте это изменим</h1>
      <h2>Сейчас в Украине существует неэффективный порядок распределения налогов, который следует изменить. НДФЛ должен уплачиваться не по месту регистрации предприятия, а по месту жительства физического лица-плательщика. (укр)</h2>
      <address><time datetime="2019-11-21T08:57:00+00:00">21 Nov 2019, 08:57</time> by <a rel="author" href="https://www.epravda.com.ua/rus/authors/5dd5acec39c03/" target="_blank">Галина Васильченко</a></address>
      <p>Ви працюєте, сплачуєте податки і правомірно очікуєте, що на ці гроші у вашому місті нарешті з’являться, скажімо, рівні дороги. Чи шкільний автобус до кращої школи у сусідньому селі. Або нормальні умови у вашій районній лікарні.</p>
      <p>Але якщо працюєте ви на підприємстві, зареєстрованому не там, де ви живете, тоді ваше місто чи село не отримує нічого з ваших податків — тобто не має грошей на розвиток.</p>
      <p>Погана новина для вас: якщо так триватиме й надалі, ваша громада нескоро досягне комфортного рівня життя. Але є і хороша новина: цей неефективний порядок розподілу податків можна і треба змінити.</p>
      <h3>Куди йдуть ваші гроші зараз?</h3>
      <p>75% сплаченого вами податку на діяльність фізичної особи (ПДФО) отримують місцеві бюджети: 60% — потрапляє до бюджету міста обласного значення, об’єднаної територіальної громади (ОТГ) чи району, ще 15% — отримує бюджет області. Решта 25% — зараховуються у державний бюджет.</p>
      <p>При цьому сплачений вами та іншими мешканцями міста чи села ПДФО — вкрай важливий для можливостей вашої громади, бо зазвичай складає майже половину (45%) податкових надходжень у місцеві бюджети.</p>
      <p>І всю свою частку цих грошей — дуже важливих для підвищення якості життя у вашому місті чи селі — ви сплачуєте іншій громаді, якщо працюєте на зареєстрованому в ній підприємстві.</p>
      <p>Ще раз: ви сплачуєте податки і правомірно очікуєте облаштування якісніших умов життя там, де ви живете, але сплачені вами гроші йдуть на підвищення добробуту зовсім іншої громади.</p>
      <p>У великих адміністративних центрах підприємств зареєстровано більше — вони й відтягують на себе гроші мешканців менших громад.</p>
      <p>У місцевих бюджетах виникає дисбаланс, адже податок сплачується в одній громаді, а послуги для фізичної особи надаються в іншій.</p>
      <p>На "подаровані" вами гроші великі міста розвиваються. Без ваших грошей менші міста і села, де ви живете, занепадають.</p>
      <h3>Loading... Як із цим розібрався світ?</h3>
      <p>Так, ця проблема виникала не лише у нас. І більшість розвинутих країн знайшли ефективне рішення: вони зараховують ПДФО до місцевих бюджетів саме за місцем проживання платника податку.</p>
      <p>У сусідній Польщі фізична особа самостійно обирає, куди саме має зараховуватися її ПДФО: за місцем фактичного проживання чи за місцем роботи.</p>
      <p>При цьому вибір на користь другого варіанту передбачає певну додаткову вигоду для платника податку.</p>
      <p>Так, варшавська влада надає своїм платникам ПДФО карту варшавяка, власники якої користуються пільгами на проїзд у громадському транспорті та відвідування місць, пов’язаних з культурою, освітою або спортом, — знижки на мовні курси, відвідування басейну тощо. </p>
      <p>У Словаччині 70,3% ПДФО належить органам місцевого самоврядування, 23,5% — залишається бюджетам вищих територіальних одиниць і тільки 6,2% — надходить до державної казни.</p>
      <p>Цей податок збирає центральний уряд, який згодом перерозподіляє його між муніципалітетами на основі формульних розрахунків. </p>
      <p>Формула враховує: чисельність офіційно зареєстрованого населення, кількість дітей дошкільного віку, відсоток жителів віком від 62 років та величину населеного пункту.</p>
      <p>Найважливіший з цих показників — кількість офіційно зареєстрованих жителів: він визначає обсяг товарів та послуг, що надається органами місцевого самоврядування. Кількість дітей дошкільного віку та відсоток літніх мешканців визначає витрати на утримання закладів дошкільної освіти, а також на соціальний захист пенсіонерів.</p>
      <h3>Що може зробити Україна?</h3>
      <p>Не вигадувати велосипед і застосувати перевірене рішення — зараховувати податок з вашої діяльності у бюджет громади, де ви проживаєте. Щоб ви могли бачити і відчувати на якості власного життя, як працюють ваші гроші.</p>
      <p>Обов’язок для юросіб-підприємств сплачувати ПДФО за місцем відокремленого підрозділу вже прописаний в нашому Податковому кодексі, але досі не виконується належним чином. Потрібно вдосконалити механізм адміністрування податків і стимулювати юридичні особи виконувати норму кодексу.</p>
      <p>Найголовніше — зараховувати ПДФО не за місцем реєстрації підприємства, а за місцем проживання фізичної особи-платника, щоб податок ішов у бюджет того населеного пункту, де людина проживає та користується всією інфраструктурою.</p>
      <p>Можна розглянути й варіант зарахування 50% на 50%, коли ПДФО в місцеві бюджети буде надходити і за місцем праці, і за місцем проживання. </p>
      <p>Щоб це стало можливим, потрібно вирішити два важливих питання:</p>
      <p>1. Хто розподілятиме ПДФО до місцевих бюджетів — підприємці чи податкова? Для підприємців це означало би додаткове навантаження, а от Державній податковій службі робити це набагато простіше — особливо після нещодавного прийняття законів щодо єдиного рахунку для сплати податків, який запрацює у 2021 році.</p>
      <p>2. Що робити з Державним реєстром фізичних осіб, який не містить усіх потрібних відомостей?</p>
      <p>Цим займається новостворене Міністерство цифрової трансформації, яке ініціювало об’єднання Єдиного державного демографічного реєстру та Державного реєстру фізичних осіб в єдину систему взаємодії. Це також потребує часу.</p>
      <p>Однак поспіх тут і не потрібен, бо таку реформу краще проводити після завершення реформи децентралізації — коли буде відома точна кількість ОТГ, їх спроможність та самодостатність.</p>
      <p>Важливо обрати найоптимальнішу модель, яка б влаштовувала як підприємців, так і фізичних осіб і нарешті дозволила б гармонійно розвиватися як великим містам, так і маленьким містечкам і селам.</p>
    </article>
  </body>
</html>