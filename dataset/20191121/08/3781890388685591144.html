<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742855"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T08:42:00+00:00"/>
    <meta property="og:title" content="สอศ.-ออโรร่า ร่วมจัดทวิภาคี ลงมือปฏิบัติจริง"/>
    <meta property="og:description" content="สอศ.จับมือออโรร่าจัดการเรียนการสอนระบบทวิภาคี บริหารธุรกิจ ศิลปกรรม และการตลาด ทำงานจริง จบแล้วมีงานทำ"/>
  </head>
  <body>
    <article>
      <h1>สอศ.-ออโรร่า ร่วมจัดทวิภาคี ลงมือปฏิบัติจริง</h1>
      <address>
        <time datetime="2019-11-21T08:42:00+00:00">21 Nov 2019, 08:42</time>
      </address>
      <p>
        <b>สอศ.จับมือออโรร่าจัดการเรียนการสอนระบบทวิภาคี บริหารธุรกิจ ศิลปกรรม และการตลาด ทำงานจริง จบแล้วมีงานทำ</b>
      </p>
      <p>วันนี้(21 พ.ย.) นายณรงค์ แผ้วพลสง เลขาธิการคณะกรรมการการอาชีวศึกษา(สอศ.) และ  นายอนิวรรต ศรีรุ่งธรรม กรรมการบริษัท ออโรร่า ดีไซน์ ร่วมลงนามความร่วมมือด้านการจัดการเรียนการสอนอาชีวศึกษา และถ่ายทอดองค์ความรู้ให้แก่นักศึกษาระบบทวิภาคี รวมถึงฝึกประสบการณ์ในด้านทักษะวิชาชีพจากการปฏิบัติงานจริง โดย นายณรงค์ กล่าวว่า สำนักงานคณะกรรมการการอาชีวศึกษา (สอศ.) เป็นหน่วยราชการในสังกัดกระทรวงศึกษาธิการมีอำนาจหน้าที่ในการจัดการอาชีวศึกษาและฝึกอบรมวิชาชีพ เพื่อผลิตและพัฒนากำลังคนในระดับฝีมือ ระดับเทคนิค และระดับเทคโนโลยี ให้มีคุณภาพและมาตรฐานสอดคล้องกับความต้องการของสถานประกอบการ ได้ร่วมกับบริษัท ออโรร่า ดีไซน์ จำกัด หรือที่รู้จักในนาม "ห้างเพชรทองออโรร่า" ซึ่งดำเนินกิจการค้าปลีก ทองรูปพรรณ เครื่องประดับเพชร การรับขายฝากสินค้าทองรูปพรรณที่ดำเนินธุรกิจด้านทองคำรูปพรรณ เครื่องประดับเพชร และธุรกิจอื่นที่เกี่ยวข้อง ในการพัฒนาการจัดการอาชีวศึกษา เพื่อร่วมมือด้านการจัดการเรียนการสอนระบบทวิภาคี หลักสูตรประกาศนียบัตรวิชาชีพชั้นสูง (ปวส.) ประเภทวิชาบริหารธุรกิจ วิชาศิลปกรรม และปริญญาตรี สาขาวิชาการตลาด รวมถึงสาขาวิชาที่เกี่ยวข้องกับธุรกิจของบริษัท</p>
      <figure>
        <img src="https://www.dailynews.co.th/admin/upload/20191121/news_BuQAimSlxz160108_533.jpg?v=20191122121?v=7218"/>
      </figure>
      <p> เลขาธิการ กอศ. กล่าวว่า การลงนามครั้งนี้ มีวัตถุประสงค์ เพื่อประสานความร่วมมือระหว่างภาครัฐและภาคเอกชนในการจัดการอาชีวศึกษา เพื่อสร้างความร่วมมือด้านการจัดการเรียนการสอนอาชีวศึกษา ในสาขาวิชาที่บริษัทมีความเชี่ยวชาญ เพื่อถ่ายทอดองค์ความรู้ให้แก่นักศึกษาระบบทวิภาคี และฝึกประสบการณ์ด้านทักษะวิชาชีพ จากการปฏิบัติงานจริงกับบริษัทหรือสาขาของบริษัท เป็นการเพิ่มพูนความรู้ ทักษะ และประสบการณ์ที่นอกเหนือจากในตำราหรือในห้องเรียน และส่งเสริมให้ผู้สำเร็จการศึกษามีความรู้ ความสามารถ สอดคล้องกับการดำเนินธุรกิจของบริษัท และมีตำแหน่งงานรองรับ โดยมี 11 วิทยาลัยในสังกัด สอศ.ที่เข้าร่วมโครงการ ได้แก่ สถาบันการอาชีวศึกษากรุงเทพมหานคร วิทยาลัยพณิชยการเชตุพน วิทยาลัยพณิชยการบางนา วิทยาลัยบริหารธุรกิจและการท่องเที่ยวกรุงเทพ วิทยาลัยเทคนิคมีนบุรี วิทยาลัยเทคนิคดอนเมือง วิทยาลัยเทคนิคธัญบุรี วิทยาลัยเทคนิคปทุมธานี วิทยาลัยพณิชยการอินทราชัย วิทยาลัยพณิชยการธนบุรี และวิทยาลัยการอาชีพกาญจนาภิเษกหนองจอก</p>
      <figure>
        <img src="https://www.dailynews.co.th/admin/upload/20191121/news_agJdGUxMVt160159_533.jpg?v=20191122121?v=9532"/>
      </figure>
      <p>ด้าน นายอนิวรรต  กล่าวว่า บริษัท ออโรร่า จะร่วมกับสถานศึกษาในสังกัด สอศ.จัดทำแผนการเรียนการสอน และแผนการฝึกอาชีพของนักศึกษา หลักสูตร ปวส. ประเภทวิชาบริหารธุรกิจ วิชาศิลปกรรม และปริญญาตรี สาขาวิชาการตลาด รวมถึงสาขาวิชาที่เกี่ยวข้องกับธุรกิจของบริษัท โดยจัดโปรแกรมการเรียนการสอนอาชีวศึกษาระบบทวิภาคี โดยให้ความรู้ การฝึกอบรม และฝึกทักษะอาชีพในด้านที่เกี่ยวข้อง แก่นักศึกษาที่เข้าร่วมโครงการ รวมทั้งจัดทำแผนการเรียนการสอน ตลอดจนแผนการฝึกอาชีพ การวัดและประเมินผลการฝึก และจัดโปรแกรมการฝึกประสบการณ์วิชาชีพ ฝึกงาน ต่อเนื่องตลอดปีการศึกษา บริษัทจะรับนักศึกษา ระดับปวส. ในสาขาวิขาที่เกี่ยวข้อง ที่มีความสมัครใจเข้าฝึกงานที่บริษัทอย่างต่อเนื่องตลอดปีการศึกษา โดยสามารถนำผลการทำงานมาคิดเป็นผลการเรียนภาคปฏิบัติหรือชั่วโมงฝึกงานได้ และจัดโปรแกรมทำงานพิเศษช่วงปิดภาคเรียนให้นักศึกษาด้วย<br/> </p>
    </article>
  </body>
</html>