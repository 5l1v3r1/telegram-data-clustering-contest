<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426238/katadikasthkan-exi-prosfyges-gia-ta-epeisodia-sto-limenarxeio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T08:50:02+00:00"/>
    <meta property="og:title" content="Καταδικάστηκαν έξι πρόσφυγες για τα επεισόδια στο Λιμεναρχείο"/>
    <meta property="og:description" content="Στο εδώλιο του Τριμελούς Αυτόφωρου Πλημμελειοδικείου Ρόδου βρέθηκαν χθες το πρωί, έξι άτομα, αλλοδαποί από το Ιράκ κατηγορούμενοι για τα επεισόδια που προκάλεσαν προχθές το μεσημέρι στο Κεντρικό Λιμεναρχείο Ρόδου."/>
  </head>
  <body>
    <article>
      <h1>Καταδικάστηκαν έξι πρόσφυγες για τα επεισόδια στο Λιμεναρχείο</h1>
      <address>
        <time datetime="2019-11-21T08:50:02+00:00">21 Nov 2019, 08:50</time>
      </address>
      <p>
        <b>Στο εδώλιο του Τριμελούς Αυτόφωρου Πλημμελειοδικείου Ρόδου βρέθηκαν χθες το πρωί, έξι άτομα, αλλοδαποί από το Ιράκ κατηγορούμενοι για τα επεισόδια που προκάλεσαν προχθές το μεσημέρι στο Κεντρικό Λιμεναρχείο Ρόδου.</b>
      </p>
      <p>Πρόκειται για τέσσερις άνδρες ηλικίας 23, 19, 25, 26, και δύο 18χρονους οι οποίοι ήρθαν στο νησί μας μαζί με άλλα 54 άτομα από τα τουρκικά παράλια την 1η Νοεμβρίου και έκτοτε κρατούνται στο Κεντρικό Λιμεναρχείο Ρόδου. Οι αλλοδαποί ζητούν να μεταφερθούν στην ηπειρωτική χώρα καθώς οι συνθήκες παραμονής τους στο νησί μας δεν είναι οι καταλληλότερες.</p>
      <p>Εκφράζοντας αυτή την αντίδρασή τους προχθές το μεσημέρι προκάλεσαν επεισόδια με αποτέλεσμα με εντολή του αρμόδιου εισαγγελέα να σχηματιστεί δικογραφία σε βάρος τους και χθες το πρωί δικάστηκαν και καταδικάστηκαν από το Τριμελές αυτόφωρο Πλημμελειοδικείο Ρόδου.</p>
      <p>Συγκεκριμένα, όλοι κατηγορούνταν για στάση κρατουμένων και απείθεια, ενώ ο 23χρονος κατηγορούνταν και για φθορά πράγματος που χρησιμεύει στο κοινό όφελος.</p>
      <figure>
        <img src="https://www.rodiaki.gr/medias/2019/11/21/c539becdf0c76a01ab76cd652e920876.jpg"/>
      </figure>
      <p>Το δικαστήριο έκρινε ένοχους τους κατηγορουμένους και επέβαλε στον 23χρονο συνολική ποινή φυλάκισης 3 έτη και ένα μήνα και συνολικό χρηματικό πρόστιμο 300 ημερολογιακές μονάδες και στους άλλους πέντε αλλοδαπούς συνολική ποινή φυλάκισης 2 έτη και ένα μήνα, καθώς και συνολικό χρηματικό πρόστιμο 200 ημερολογιακών μονάδων.</p>
      <p>Σε περίπτωση δε μη καταβολής του χρηματικού προστίμου το δικαστήριο μετατρέπει για τον 23χρονο σε ποινή φυλάκισης 300 ημερών με την έφεση να έχει αναστέλλουσα δύναμη και για τους υπόλοιπους κατηγορουμένους σε ποινή φυλάκισης 200 ημερών για τους οποίους αναστέλλει την επιβληθείσα ποινή επί τριετία.</p>
      <figure>
        <img src="https://www.rodiaki.gr/medias/2019/11/21/b9bf52ecb70fc28218994e8200526fc3.jpg"/>
      </figure>
      <p>Σύμφωνα με το κατηγορητήριο, οι έξι Ιρακινοί στις 12 το μεσημέρι στις 19 Νοεμβρίου προκλήθηκε έντονη αντίδραση από μέρος τους καθώς φώναζαν έντονα συνθήματα ζητώντας να αφεθούν ελεύθεροι. Οι ίδιοι ανέβηκαν μέσω επιτοίχιας σιδερένιας σκάλας στην ταράτσα του κτηρίου του Κεντρικού Λιμεναρχείου Ρόδου απ’ όπου συνέχιζαν να φωνάζουν και να κινούνται επικίνδυνα προς το κενό, αρνούμενοι να υπακούσουν στις εντολές του προσωπικού του Λιμεναρχείου, που κλήθηκε εκτάκτως για την αντιμετώπιση της κατάστασης.</p>
      <p>Τελικά μετά από συζητήσεις και επανειλημμένες εξηγήσεις αναφορικά με τη διοικητική διαδικασία που ακολουθείται για τη μεταφορά τους από το νησί μας, περίπου στις 14.15 το μεσημέρι, τα πνεύματα ηρέμησαν.</p>
      <figure>
        <img src="https://www.rodiaki.gr/medias/2019/11/21/1ca87c7304a26da6a7b69dc522d8be89.jpg"/>
      </figure>
    </article>
  </body>
</html>