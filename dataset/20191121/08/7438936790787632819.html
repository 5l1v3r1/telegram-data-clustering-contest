<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Vinklatova-SLK-Neni-nikdo-kdo-by-o-hroby-pecoval-604108"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T08:39:00+00:00"/>
    <meta property="og:title" content="Vinklátová (SLK): Není nikdo, kdo by o hroby pečoval"/>
    <meta property="og:description" content="Co s opuštěnými hroby po Němcích? Porada napoví."/>
  </head>
  <body>
    <article>
      <h1>Vinklátová (SLK): Není nikdo, kdo by o hroby pečoval</h1>
      <address>
        <time datetime="2019-11-21T08:39:00+00:00">21 Nov 2019, 08:39</time>
      </address>
      <p>
        <b>Co s opuštěnými hroby po Němcích? Porada napoví.</b>
      </p>
      <p>Opuštěné německé hroby na hřbitovech — téma, které je v pohraničí aktuální i bezmála 80 let po odsunu původních obyvatel. Právě jím a provozováním veřejných pohřebišť obecně se bude zabývat pracovní porada se zástupci obcí Libereckého kraje, která se uskuteční v pondělí 9. prosince od 9 hodin v multimediálním sále budovy Krajského úřadu Libereckého kraje.</p>
      <p>V programu vystoupí jednotlivci, ale i spolky, které mají zkušenosti s obnovou německých hrobů a to nejen v Libereckém kraji, ale například na Chomutovsku. Na závěr se představí i spolky, které nabídnou obcím pomoc s řešením problematiky opuštěných německých hrobů.</p>
      <p>„Právě v oblasti bývalých Sudet se téma německých hrobů týká každé obce či města. Samozřejmě je poznáte ihned po vstupu na hřbitov, protože v naprosté většině není, kdo by o ně pečoval. I přes pohnutou historii ale stále mluvíme o lidech, kteří tu žili. Je dobře, že existují spolky, které se o ně starají. Jejich zkušenost může být pro ostatní inspirativní,“ uvedla Květa Vinklátová, radní pro kulturu, památkovou péči a cestovní ruch Libereckého kraje.</p>
      <p>Zástupci ministerstva pro místní rozvoj přiblíží změny v legislativě, které musí obce v souvislosti s novelou zákona o pohřebnictví provést do září roku 2020, a obeznámí účastníky o tom, jak postupovat při výkonu sociálních pohřbů. Poté zástupci památkové inspekce ministerstva kultury seznámí zástupce obcí s památkovou ochranou hřbitovů v souvislosti s jejich provozováním.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Vinklatova-SLK-Soutez-Pamatka-roku-oceni-nejlepsi-rekonstrukce-historickych-staveb-604014"/>
        <a href="https://www.parlamentnilisty.cz/politika/politici-volicum/Vinklatova-SLK-Kostel-v-Horni-Rasnici-uvita-nove-andely-603416"/>
        <a href="https://www.parlamentnilisty.cz/politika/politici-volicum/Vinklatova-SLK-Festival-Den-poezie-v-Libereckem-kraji-zacina-v-sobotu-603328"/>
        <a href="https://www.parlamentnilisty.cz/politika/politici-volicum/Vinklatova-SLK-Galerie-hosti-vystavu-umeleckych-del-pro-beneficni-aukci-Nadace-EURONISA-601715"/>
      </related>
    </article>
  </body>
</html>