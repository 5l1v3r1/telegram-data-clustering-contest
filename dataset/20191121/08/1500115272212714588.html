<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/music/artikel/4929336/floor-jansen-zet-zich-voor-beter-muziekonderwijs"/>
    <meta property="og:site_name" content="RTL Boulevard"/>
    <meta property="article:published_time" content="2019-11-21T08:52:53+00:00"/>
    <meta property="og:title" content="Floor Jansen maakt zich hard voor meer muziek op scholen"/>
    <meta property="og:description" content="Floor Jansen gaat zich komend schooljaar inzetten voor meer en beter muziekonderwijs op middelbare scholen. De Nightwish-frontvrouw doet dit als nieuwe ambassadeur van Buma Music Academy, maakte Buma Cultuur donderdag bekend."/>
  </head>
  <body>
    <article>
      <h1>Floor Jansen maakt zich hard voor meer muziek op scholen</h1>
      <address>
        <time datetime="2019-11-21T08:52:53+00:00">21 Nov 2019, 08:52</time>
      </address>
      <p>Floor Jansen gaat zich komend schooljaar inzetten voor meer en beter muziekonderwijs op middelbare scholen. De Nightwish-frontvrouw doet dit als nieuwe ambassadeur van Buma Music Academy, maakte Buma Cultuur donderdag bekend.</p>
      <blockquote>"Ik was het gepeste, onzekere kind dat droomde over zingen"</blockquote>
      <p>De zangeres, die afgelopen seizoen meedeed aan kijkcijferhit <i>Beste Zangers</i>, is blij met haar nieuwe klus. "Als ik geen gedreven muziekdocenten had gehad op mijn middelbare school, was ik misschien wel nooit gaan zingen", aldus Floor, die een opleiding aan de Fontys Rockacademie in Tilburg heeft gevolgd. "Ik was het gepeste, onzekere kind dat droomde over zingen zonder te weten dat ik er een stem voor had. Door de inzet op school durfde ik uit mijn schulp te kruipen en begon ik te zingen! Ik werd zekerder van mezelf en kreeg vrienden en was voor altijd verliefd op muziek. Niets is zo heerlijk en eerlijk als samen muziek maken. Niets verbindt zoals muziek dat kan. Muziekonderwijs is daarom om heel veel redenen ontzettend belangrijk."</p>
      <p>Buma Cultuur-directeur Frank Helmink vindt het fijn dat de zangeres tijd in haar agenda wilde vrijmaken. "We hadden ons geen beter boegbeeld en ambassadeur voor Buma Music Academy kunnen wensen", laat hij weten. "Ik ben oprecht heel erg blij dat Floor zich in wil zetten voor Buma Music Academy en muziekonderwijs op middelbare scholen, wetende hoe ongelooflijk druk ze het nu heeft. Haar deelname aan <i>Beste Zangers</i> heeft niet alleen laten zien en horen hoe ongelooflijk veel talent zij heeft, maar heeft er ook voor gezorgd dat Floor ineens een nationale bekendheid is geworden. Hoe Floor haar ambassadeursrol gaat invullen, gaan we nog bespreken."</p>
      <p>Buma Cultuur is in 2013 gestart met Buma Music Academy (BMA) vanwege een gebrek aan structureel muziekonderwijs. Inmiddels maken ruim zeshonderd docenten in het voortgezet onderwijs gebruik van het gratis en modulaire muzieklessenpakket van BMA. Bekende Nederlandse artiesten verlenen jaarlijks hun medewerking aan het programma door gastlessen, workshops en optredens te verzorgen.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/tv/artikel/4882986/floor-jansen-en-henk-poort-brengen-beste-zangers-tot-grote-hoogte"/>
        <a href="https://www.rtlboulevard.nl/entertainment/music/artikel/4882266/floor-jansen-ging-uit-comfort-zone-voor-beste-zangers"/>
        <a href="https://www.rtlboulevard.nl/entertainment/music/artikel/4929396/camila-cabello-komt-volgend-jaar-naar-nederland"/>
        <a href="https://www.rtlboulevard.nl/entertainment/music/artikel/4929306/coldplay-gaat-vanwege-het-milieu-voorlopig-niet-op-tournee"/>
        <a href="https://www.rtlboulevard.nl/entertainment/music/artikel/4929271/crowded-house-en-blof-op-concert-sea"/>
        <a href="https://www.rtlboulevard.nl/entertainment/music/artikel/4929001/elton-john-had-autocue-geinstalleerd-op-diana-uitvaart"/>
      </related>
      <related>
        <a href="https://www.rtlboulevard.nl/entertainment/music/artikel/4913231/floor-jansen-gaat-naar-afas-live"/>
      </related>
      <related>
        <a href="https://www.rtlboulevard.nl/entertainment/showbizz/artikel/4895781/floor-jansen-doet-boekje-open-over-druk-gezinsleven"/>
      </related>
    </article>
  </body>
</html>