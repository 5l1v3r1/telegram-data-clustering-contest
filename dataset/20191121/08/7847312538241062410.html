<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473934-na-czerskiej-wciaz-zyja-nadzieja-o-koncu-pis"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T08:25:39+00:00"/>
    <meta property="og:title" content="Na Czerskiej wciąż żyją nadzieją o końcu PiS. Życzeniowe myślenie Wrońskiego: Kończy się pewna epoka. W Sejmie zawiał wiatr zmian"/>
    <meta property="og:description" content="&quot;Być może kończy się spór dwóch wielkich politycznych sił, które organizowały naszą polityczną wyobraźnię od 2005 r. Zaczyna się zupełnie inna gra&quot; - pisze Wroński."/>
  </head>
  <body>
    <article>
      <h1>Na Czerskiej wciąż żyją nadzieją o końcu PiS. Życzeniowe myślenie Wrońskiego: Kończy się pewna epoka. W Sejmie zawiał wiatr zmian</h1>
      <address><time datetime="2019-11-21T08:25:39+00:00">21 Nov 2019, 08:25</time> by <a rel="author" href="https://wpolityce.pl/autorzy/815-co-tam-w-wyborczej" target="_blank">Co tam w Wyborczej?</a></address>
      <p>
        <b>Wystarczyło jedno błyskotliwe przemówienie Adriana Zandberga po expose premiera Mateusza Morawieckiego oraz wycofanie przez PiS projektu ustawy ws. likwidacji 30-krotności ZUS, aby publicysta „Gazety Wyborczej” Paweł Wroński ogłosił „koniec pewnej epoki”.</b>
      </p>
      <p>Wracając do expose szefa rządu, Wroński wspomina najpierw przemówienia Jarosława Kaczyńskiego i Grzegorza Schetyny. W jego opinii „żaden z obu polityków nie powiedział niczego, czego by do tej pory nie mówił”.</p>
      <blockquote>Jednak w nowej sytuacji ich słowa brzmiały tak, jakby ktoś postanowił do nas przemówić językiem „Pamiętników” Jana Chryzostoma Paska</blockquote>
      <p>—czytamy w „GW”.</p>
      <blockquote>Sytuacja polityczna się zmieniła - rządzący PiS jest oskrzydlany przez Lewicę, która w błyskotliwym przemówieniu Adriana Zandberga powiedziała socjalnym deklaracjom „sprawdzam”. Z drugiej strony Konfederacja mówi „sprawdzam” deklaracjom dotyczącym np. zaostrzenia prawa do aborcji</blockquote>
      <p>—pisze Wroński, dodając, że w podobnej sytuacji jest Platforma Obywatelska „oskrzydlana jest z prawej strony przez PSL, a z przeciwnej - przez Lewicę”.</p>
      <p>Wroński sięga po „modny” ostatnio chwyt z rosnącymi w siłę i stawiającymi coraz większe żądania koalicjantami PiS.</p>
      <blockquote>Koalicjant - Porozumienie Jarosława Gowina - wstawił sobie kręgosłup i nie dopuścił do uchwalenia ustawy o zniesieniu 30-krotności składki na ZUS. <b>To jest nie Stalingrad, ale już Moskwa</b></blockquote>
      <p>—czytamy.</p>
      <blockquote>Kończy się pewna epoka. Widać, że partia rządząca nie ma recepty na nadchodzący kryzys, a traci część instrumentarium rządzenia, bo koalicjanci odzyskują podmiotowość. Ale i PO nie może już organizować opozycji na zasadzie „anty-PiS” i oceniać, kto jest z tego punktu widzenia „nic niewart”<br/><br/>Być może kończy się spór dwóch wielkich politycznych sił, które organizowały naszą polityczną wyobraźnię od 2005 r. Zaczyna się zupełnie inna gra</blockquote>
      <p>—kończy Wroński.</p>
      <p>
        <b>Jak widać w redakcji na „Czerskiej” wciąż wierzą w szybki koniec Prawa i Sprawiedliwości. Cóż, nadzieja ponoć umiera ostatnia.</b>
      </p>
      <p>kk/”GW”</p>
    </article>
  </body>
</html>