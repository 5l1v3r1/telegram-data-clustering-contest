<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/135636/25-genelkurmay-baskani-yasar-buyukanit-hayatini-kaybetti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T08:31:00+00:00"/>
    <meta property="og:title" content="25. Genelkurmay Başkanı Yaşar Büyükanıt hayatını kaybetti"/>
    <meta property="og:description" content="Önceki gün eşini toprağa veren 25'inci Genelkurmay Başkanı emekli Orgeneral Yaşar Büyükanıt, bugün saat 06.05'de, İstanbul'da tedavi gördüğü hastanede kalp yetmezliğinden yaşamını yitirdi"/>
  </head>
  <body>
    <article>
      <h1>25. Genelkurmay Başkanı Yaşar Büyükanıt hayatını kaybetti</h1>
      <h2>Önceki gün eşini toprağa veren 25'inci Genelkurmay Başkanı emekli Orgeneral Yaşar Büyükanıt, bugün saat 06.05'de, İstanbul'da tedavi gördüğü hastanede kalp yetmezliğinden yaşamını yitirdi</h2>
      <address>
        <time datetime="2019-11-21T08:31:00+00:00">21 Nov 2019, 08:31</time>
      </address>
      <p>İstanbul Acıbadem Hastanesi’nde tedavi gören 79 yaşındaki Yaşar Büyükanıt geçen salı günü de eşi Filiz Büyükanıt’ı kaybetmiş, cenaze törenine de hastanede bulunduğu için gelememişti.</p>
      <h3>CENAZE PROGRAMI NETLEŞMEDİ</h3>
      <p>Yaşar Büyükanıt’ın cenazesi ile ilgili program hazırlığı hemen başladı.</p>
      <p>Büyükanıt’ın pazar günü toprağa verilmesi planlandı ancak kesin tarih için Genelkurmay’ın görüşü bekleniyor.</p>
      <p>Genelkurmay Eski Başkanı Yaşar Büyükanıt’ın eşi Filiz Büyükanıt ise üç gün önce hayatını kaybetmişti.</p>
      <related>
        <a href="https://www.gercekgundem.com/guncel/134689/genelkurmay-eski-baskani-yasar-buyukaniti-yikan-haber"/>
      </related>
      <h3>YAŞAR BÜYÜKANIT KİMDİR?</h3>
      <p>Türk Silahlı Kuvvetlerinin 25’inci Genelkurmay Başkanı olan, Orgeneral Yaşar Büyükanıt, 1940 yılında İstanbul’da doğdu.1961 yılında Kara Harp Okulundan, 1963 yılında Piyade Okulundan mezun oldu.</p>
      <p>1970 yılına kadar Kara Kuvvetleri Komutanlığına bağlı çeşitli birliklerde Takım ve Bölük Komutanlığı yapan Orgeneral Büyükanıt, 1972 yılında Kara Harp Akademisini kurmay subay olarak bitirdikten sonra şu görevlerde bulundu:</p>
      <p>6’ncı Piyade Tümeninde Harekât Şube Müdürlüğü, Kara Harp Akademisinde Öğretim Üyeliği, Belçika/Mons’ta Avrupa Müttefik Kuvvetler Komutanlığı Yüksek Karargâhında (SHAPE) İstihbarat Daire Temel İstihbarat Şubesi Kuvvet ve Sistem Kısım Amirliği, Genelkurmay Personel Daire General-Amiral Şubesinde Kısım Amirliği ve Şube Müdürlüğü, Kuleli Askerî Lisesi Komutanlığı ve Cumhurbaşkanlığı Muhafız Alay Komutanlığı.</p>
      <h3>KARA HARP OKULU KOMUTANLIĞI YAPTI</h3>
      <p>1988 yılında Tuğgeneralliğe terfi etti. Tuğgeneral rütbesi ile 2’nci Zırhlı Tugay Komutanlığı ve İtalya/Napoli’de NATO Güney Avrupa Müttefik Kuvvetler Komutanlığında (AFSOUTH) İstihbarat Daire Başkanlığı yapmış, 1992 yılında Tümgeneralliğe terfi etti.</p>
      <p>Tümgeneral rütbesi ile Genelkurmay Genel Sekreterliği ve Kara Harp Okulu Komutanlığı görevlerinde bulundu, 1996 yılında Korgeneralliğe terfi etti.</p>
      <h3>2006’DA GENELKURMAY BAŞKANI OLDU</h3>
      <p>Korgeneral rütbesi ile 7’nci Kolordu Komutanlığı ve Genelkurmay Harekât Başkanlığı görevlerinde bulunduktan sonra 2000 yılında Orgeneralliğe terfi etti. Orgeneral rütbesi ile Genelkurmay II’nci Başkanlığı, 1’inci Ordu Komutanlığı ve Kara Kuvvetleri Komutanlığı görevlerinde bulunup, 28 Ağustos 2006 tarihinde atandığı Genelkurmay Başkanlığı görevinden 30 Ağustos 2008 tarihinde emekliye ayrıldı.</p>
      <p>Orgeneral Büyükanıt; TSK Şeref Madalyası, TSK Üstün Cesaret ve Feragat Madalyası, TSK Üstün Hizmet Madalyası, İtalya Şeref Nişanı, ABD Liyakat Madalyası, Pakistan İmtiyaz Nişanı ve Kore Cumhuriyeti Tongil Liyakat Madalyası sahibiydi.</p>
    </article>
  </body>
</html>