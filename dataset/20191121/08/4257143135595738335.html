<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/21/egy-napon-at-minden-woody-allenrol-fog-szolni-budapesten"/>
    <meta property="og:site_name" content="infostart"/>
    <meta property="article:published_time" content="2019-11-21T08:10:00+00:00"/>
    <meta property="og:title" content="Egy napon át minden Woody Allenről fog szólni Budapesten"/>
    <meta property="og:description" content="Az Egy esős nap New Yorkban című legújabb filmjét premier előtt láthatja a magyar közönség vasárnap."/>
  </head>
  <body>
    <article>
      <h1>Egy napon át minden Woody Allenről fog szólni Budapesten</h1>
      <address><time datetime="2019-11-21T08:10:00+00:00">21 Nov 2019, 08:10</time> by <a rel="author">Infostart / MTI</a></address>
      <h3>Az Egy esős nap New Yorkban című legújabb filmjét premier előtt láthatja a magyar közönség vasárnap.</h3>
      <p>Woody Allen Egy esős nap New Yorkban című legújabb filmjét premier előtt láthatja a magyar közönség vasárnap Budapesten a Kino Cafe moziban rendezendő Woody Allen-napon, amely az új film mellett az Oscar-díjas rendező öt alkotását tűzi műsorra.</p>
      <p>A Woody Allen-napon az új alkotás mellett az amerikai filmrendező, producer utóbbi években készített legjobb filmjei lesznek láthatók. A nagyteremben vetítik a Hollywoody történet (Hollywood Ending) és A világ második legjobb gitárosa című alkotásokat, a kisteremben pedig Az óriáskerék (Wonder Wheel), a Café Society (Café Society) és a Match Point című filmeket láthatják a nézők.</p>
      <p>Woody Allen Egy esős nap New Yorkban című romantikus komédiájában Jude Law, Liev Schreiber, Diego Luna és Serena Gomez mellett Timothée Chalamet-t és Elle Fanninget láthatják a nézők.</p>
      <p>A négyszeres Oscar-díjas rendező új filmjében egy főiskolás szerelmespár, Gatsby (Timothée Chalamet) és Ashleigh (Elle Fanning) tervei a New Yorkban töltött romantikus hétvégéről egy csapásra füstbe mennek, amikor a napos idő esősbe fordul. Hamarosan elsodródnak egymás mellől, ami csak a kezdete a véletlen találkozások és furcsa kalandok hosszú sorának, amit külön-külön megélnek - írták a tájékoztatóban.</p>
      <p>
        <i>Nyitókép: MTI/EPA/Guillaume Horcajuelo</i>
      </p>
    </article>
  </body>
</html>