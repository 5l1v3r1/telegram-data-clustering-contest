<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Universitat-desallotjament-acampada-Meridiana-talls-acabar-Batlle_0_2347565444.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T08:35:00+00:00"/>
    <meta property="og:title" content="Desallotgen el campament de la plaça de Sant Jaume"/>
    <meta property="og:description" content="Alguns dels acampats a la plaça Universitat van traslladar la protesta a les portes de l'Ajuntament"/>
  </head>
  <body>
    <article>
      <h1>Desallotgen el campament de la plaça de Sant Jaume</h1>
      <h2>Alguns dels acampats a la plaça Universitat van traslladar la protesta a les portes de l'Ajuntament</h2>
      <address>
        <time datetime="2019-11-21T08:35:00+00:00">21 Nov 2019, 08:35</time>
      </address>
      <p>La Guàrdia Urbana ha tornat a desallotjar les persones que, un cop aixecada l'acampada de la plaça Universitat, van decidir mantenir la protesta i portar-la a la plaça de Sant Jaume per fer sentir el seu malestar per l'acció policial a l'alcaldessa de Barcelona, Ada Colau. A primera hora del matí, la policia ha obligat la trentena de joves que han fet nit a la plaça  a recollir les seves coses. Els han despertat i els han fet aixecar i desmuntar el petit campament que havien improvisat per dormir al ras. Els joves continuen a la plaça Sant Jaume davant de la línia policial i recriminen a Colau, amb càntics, que els hagi desallotjat "una altra vegada" i que ho hagi tornat a fer de matinada. Consideren que l'acció policial que va acabar amb l'acampada de la plaça Universitat va ser "il·legal". Els concentrats han convocat una protesta a les onze del matí davant del consistori i celebraran una nova assemblea a les set del vespre.</p>
      <figure>
        <a href="https://www.ara.cat/2019/11/20/societat/equips-retirant-material-acampada-Universitat_2347575532_67532503_1500x1000.jpg">
          <img src="https://www.ara.cat/2019/11/20/societat/equips-retirant-material-acampada-Universitat_2347575532_67532503_1500x1000.jpg"/>
        </a>
        <figcaption>Els equips de neteja retirant el material de l'acampada aquest matí a la plaça Universitat / RUTH MARIGOT</figcaption>
      </figure>
      <p>La plaça Universitat de Barcelona ja va recuperar <a href="https://www.ara.cat/societat/Guardia-urbana-desallotja-acampada-universitat_0_2347565290.html"> el seu aspecte habitual 21 dies després</a> i l'Ajuntament de Barcelona manté l'alerta davant les altres mobilitzacions a la ciutat per la sentència contra els líders independentistes. Després del desallotjament de l'acampada al centre de la ciutat dimecres a la matinada, el tinent d'alcalde de Prevenció i Seguretat, Albert Batlle, ha avisat que els talls de trànsit de cada vespre a l'avinguda Meridiana, que ahir es va tallar per 38è dia consecutiu a l'altura de Fabra i Puig, també "s'han d'acabar" perquè s'han tornat "crònics". "Ens preocupa la situació que s'ha creat, algunes vegades amb violència i d'altres amb molèstia", va subratllar Batlle, que va afegir que l'afectació a la Meridiana ja s'està treballant amb els Mossos d'Esquadra i les unitats de mediació policial.</p>
      <figure>
        <a href="https://www.ara.cat/2019/11/20/imatges/Comite-Defensa-Republica-CDR-Meridiana_2347575538_67533491_1500x1000.jpg">
          <img src="https://www.ara.cat/2019/11/20/imatges/Comite-Defensa-Republica-CDR-Meridiana_2347575538_67533491_1500x1000.jpg"/>
        </a>
        <figcaption>Vista del tall de trànsit dels Comitè de Defensa de la República (CDR) a l'avinguda Meridiana aquest dimecres / ALEJANDRO GARCÍA / EFE</figcaption>
      </figure>
      <p>El desallotjament de la plaça Universitat el va fer la Guàrdia Urbana, que va retirar el que quedava de l'acampada que van començar els universitaris el 30 d'octubre. El desallotjament va ser ràpid: va començar a la una de la matinada i a dos quarts de quatre ja s'hi havia reobert el trànsit. Es va saldar amb dos detinguts que, després de ser traslladats als jutjats, van quedar en llibertat. Segons Batlle, un dels detinguts va ser per desobediència i l'altre per desobediència i agressió a un agent. El responsable de Seguretat va concretar ahir que la Guàrdia Urbana va actuar amb el suport de la brigada mòbil dels Mossos, que no va haver d'intervenir. En paraules de Batlle, l'ordre públic "no és responsabilitat" de la Guàrdia Urbana, però en aquest cas "es tractava de la recuperació d'un espai públic i això és competència municipal". L'operatiu es va fer amb les antigues Unitats de Suport Policial (USP), <a href="https://www.ara.cat/societat/canvis-als-antiavalots-Urbana-congelats_0_2268973110.html">una unitat que l'equip de Colau volia reformular</a> però que continua funcionant a l'espera del procés de reconversió promès. </p>
      <figure>
        <img src="https://www.ara.cat/2018/10/10/societat/Colau-examinara-antiavalots-vulguin-entrar_2103999635_57375369_117x66.jpg"/>
      </figure>
      <p>
        <a href="https://www.ara.cat/societat/canvis-als-antiavalots-Urbana-congelats_0_2268973110.html">Els canvis als antiavalots de la Urbana, congelats</a>
      </p>
      <p>Els equips de neteja municipals van traslladar tot el material de l'acampada a un magatzem de l'Ajuntament. Si els propietaris recullen els seus objectes, se'ls notificarà la sanció per haver ocupat la via pública. Per a Batlle, la situació a la plaça Universitat "era insostenible" i va xifrar en "26 tones de porqueria" el que es va retirar de la zona. La decisió es va prendre, segons el govern municipal, després que hagués fracassat la via de la mediació amb els acampats. L'alcaldessa Ada Colau va defensar que és de "sentit comú" que la Gran Via "no podia estar tallada de manera indefinida", i va remarcar que l'acampada havia anat a menys tant en nombre d'assistents com també en "degradació".</p>
      <figure>
        <img src="https://www.ara.cat/2019/11/20/societat/Reoberta-circulacio-Gran-Via-Universitat_2347575425_67519682_117x66.jpg"/>
      </figure>
      <p>
        <a href="https://www.ara.cat/societat/Guardia-urbana-desallotja-acampada-universitat_0_2347565290.html">La plaça Universitat, reoberta 21 dies després</a>
      </p>
      <p>Els participants de l'acampada de la plaça Universitat ja van fer ahir una assemblea per debatre el seu futur. Al final una trentena de manifestants van decidir passar la nit a la plaça Sant Jaume, davant l'Ajuntament, per poder-se trobar demà al matí amb l'alcaldessa i exigir-li explicacions.</p>
      <h3>Pressió de comerços, veïns i partits</h3>
      <p>L'acampada ha obligat a tallar durant tres setmanes el trànsit de vehicles privats per la Gran Via i a desviar totes les rutes d'autobús que passen per la zona. Feia dies que <a href="https://www.ara.cat/societat/comercials-turistics-reclamen-desallotjament-Universitat_0_2343965724.html">comerços i veïns de la plaça i els carrers pròxims havien fet arribar</a> a l'Ajuntament el malestar per la situació. També alguns partits reclamaven a Colau una solució. De fet, el PP, Cs i Barcelona pel Canvi havien coincidit a criticar que el desallotjament hagués trigat tants dies.</p>
      <figure>
        <img src="https://www.ara.cat/2019/11/14/imatges/Imatge-acampada-Placa-Universitat-despres_2343975791_67385498_117x66.jpg"/>
      </figure>
      <p>
        <a href="https://www.ara.cat/societat/comercials-turistics-reclamen-desallotjament-Universitat_0_2343965724.html">Els eixos comercials i turístics reclamen el "desallotjament immediat" de l'acampada a la plaça Universitat</a>
      </p>
      <p>Un dels sectors més crítics amb l'acampada de la plaça Universitat ha sigut el comercial. La Unió d'Eixos Comercials i Turístics, Barcelona Oberta, va acusar els manifestants –els acampats i també la resta de mobilitzats contra la sentència del Procés– d'haver afectat "greument el comerç, la restauració i l'activitat econòmica i turística del centre de la ciutat", i va exigir reiteradament el desallotjament del campament. El president de l'associació, Gabriel Jané, va celebrar dimecres l'acció policial amb què es va posar fi a l'acampada. Jané va assegurar que les protestes contra la sentència han suposat "una davallada de les vendes del 30% al carrer Pelai", una xifra amb què van discrepar algunes venedores d'establiments de la plaça Universitat, que van assegurar a l'ARA que l'afectació havia sigut molt baixa en la seva activitat diària.</p>
    </article>
  </body>
</html>