<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/auto-cinema-resort-e-la-licenza-da-pilota-ecco-chi-e-friedkin/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-21T08:37:53+00:00"/>
    <meta property="og:title" content="Auto, cinema, resort e la licenza da pilota: ecco chi è Friedkin"/>
    <meta property="og:description" content="Il texano, con un patrimonio personale da 4,1 miliardi di euro, ha valutato Roma come la migliore pretendente allo sviluppo dei suoi obiettivi commerciali"/>
  </head>
  <body>
    <article>
      <h1>Auto, cinema, resort e la licenza da pilota: ecco chi è Friedkin</h1>
      <h2>Il texano, con un patrimonio personale da 4,1 miliardi di euro, ha valutato Roma come la migliore pretendente allo sviluppo dei suoi obiettivi commerciali</h2>
      <address><time datetime="2019-11-21T08:37:53+00:00">21 Nov 2019, 08:37</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>I <b>4,1</b> <b>miliardi</b> di <b>Dan</b> <b>Friedkin</b> sono un patrimonio personale che collocherebbe l’eventuale nuovo socio della <b>Roma</b> al terzo posto nella classifica dei presidenti più ricchi del calcio italiano, scrive Andrea Pugliese su “La Gazzetta dello Sport”. L’americano detiene un impero di circa <b>5.600</b> <b>dipendenti.</b> Un patrimonio che nasce dalla <b>Gulf</b> <b>States</b> <b>Toyota</b>, che solo nel <b>2018</b> ha venduto veicoli per complessivi <b>9</b> <b>miliardi</b> di dollari (il 13% del venduto negli Usa). Ma che poi ha allargato le proprie radici anche ad altri settori strategici come il <b>turismo</b> (<b>Friedkin</b> ha una catena, la <b>Auberge</b> <b>Resorts</b>, con alberghi di lusso negli <b>States</b>, ma anche in <b>Messico</b>, <b>Fiji</b>, <b>Grecia</b>, <b>Svizzera</b>, <b>Nicaragua</b> e <b>Costa</b> <b>Rica</b>) e il cinema: <b>Dan</b> è stato produttore di “<i>The Square”</i>, vincitore della <b>Palma</b> <b>d’Oro</b> a <b>Cannes</b> nel <b>2017</b>, di “<i>All the money in the world”</i> e di “<i>The Mule”</i> (con Clint Eastwood). E poi i circoli esclusivi da golf (il <b>Congaree</b> – dove è iscritto anche Pallotta – e il <b>Diamond</b> <b>Creek</b>), i safari e la passione per gli aerei. L’uomo interessato ad entrare nella <b>Roma</b> ha una licenza di pilota con cui può prendere parte alla formazione dei voli acrobatici <b>dell’Air</b> <b>Force</b>. E chissà se ne saranno felici a casa, dove il magnate statunitense è sposato con <b>Debra</b> e ha quattro figli. Di certo la passione per lo sport se la porta dietro già da un bel po’. Anche lui è grande appassionato di basket e tifosissimo degli <b>Houston</b> <b>Rockets</b> (<b>James Pallotta</b> è invece legato ai <b>Boston</b> <b>Celtics</b>). A tal punto da provare anche a comprarla la franchigia texana, un paio di anni fa, senza però riuscirci. Si è così dovuto accontentare di restarne partner commerciale, con l’arena dove giocano i <b>Rockets</b> sponsorizzata proprio dalla <b>Toyota</b>. Ora <b>Dan</b> vuole fare un passo in più ed a <b>Roma</b> può allargare i suoi orizzonti commerciali, soprattutto nel settore del turismo.</p>
    </article>
  </body>
</html>