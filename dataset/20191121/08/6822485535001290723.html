<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T08:30:00+00:00"/>
    <meta property="og:title" content="ادعای شرف چیست و چگونه می‌توان &quot;اعاده حیثیت&quot; کرد؟"/>
    <meta property="og:description" content=" به گزارش باشگاه خبرنگاران جوان، پرسش مخاطبی درباره اعاده حیثیت این است: سلام و خسته نباشید. بعد از طلاق گرفتن من از همسرم، ایشان با خانواده اش شکایت‌های متعددی علیه من و خانواده ام مطرح کرده اند و از این طریق مزاحم من و خانواده ام هستند و‌حتی وقت دادگاه را نیز میگیرند. راهنمایی بفرمایید، متشکرم."/>
  </head>
  <body>
    <article>
      <h1>ادعای شرف چیست و چگونه می‌توان "اعاده حیثیت" کرد؟</h1>
      <address>
        <time datetime="2019-11-21T08:30:00+00:00">21 Nov 2019, 08:30</time>
      </address>
      <p>"ادعای شرف" عبارتی است که مردم بجای اصطلاح حقوقی "اعاده حیثیت" بکار می‌برند. کارشناسان وکیل‌آنلاین درباره اعاده حیثیت توضیح داده‌اند.</p>
      <p> به گزارش باشگاه خبرنگاران جوان، پرسش مخاطبی درباره اعاده حیثیت این است: سلام و خسته نباشید. بعد از طلاق گرفتن من از همسرم، ایشان با خانواده اش شکایت‌های متعددی علیه من و خانواده ام مطرح کرده اند و از این طریق مزاحم من و خانواده ام هستند و‌حتی وقت دادگاه را نیز میگیرند. راهنمایی بفرمایید، متشکرم.</p>
      <p>پاسخ کارشناسان :</p>
      <p>چنانچه شکایت‌های طرح شده واهی و با سوء نیت طرح می‌گردد می‌توانید نسبت به طرح شکایت تهمت و افترا علیه نامبردگان اقدام نمایید.</p>
      <p>آنچه را که مردم از آن به "ادعای شرف" تعبیر می‌کنند، در واقع همان اعاده حیثیت می‌باشد که قانونگذار بیان نموده است.</p>
      <p>اعاده به معنای بازگرداندن می‌باشد و اصطلاح اعاده حیثیت، یعنی بازگرداندن وضع و حالت افراد از جهت پایین آمدن حیثیت و موقعیت اجتماعی آن‌ها در جامعه که به واسطه مطرح کردن شکایت واهی و خلاف حقیقت نسبت به آن‌ها اتفاق افتاده است، به حالت سابق خود می‌باشد.</p>
      <p>به عبارت دیگر با این کار تلاش می‌شود که آب رفته را به جوی بازگرداند، زیرا علاوه بر اینکه جان و اموال مردم مورد حمایت قانونگذار قرار گرفته است حیثیت و آبروی آن‌ها هم در نظر قانونگذار محترم و مورد حمایت می‌باشد، پس تعرض به آن موجب برخورد قانونی می‌باشد؛ بنابراین فردی که در اثر تهمت دروغین و ادعای خلاف واقع دیگری آبرویش از دست برود، تلاش می‌کند تا در افکار عمومی یا در جمع خاصی این آبرو مجدداً احیا شود و با اثبات بی گناهی خود، موقعیت اجتماعی خود را تا حد امکان به حالت قبل برگرداند.</p>
      <p>پس اعاده حیثیت بیشتر ناظر بر بازگرداندن اعتبار معنوی اشخاص می‌باشد که از طریق اقدام به تعقیب کیفری شخص مفتری (شخصی است که با مطرح نمودن شکایت غیر واقعی باعث هتک حیثیت و از بین رفتن آبروی دیگری شده است) حاصل می‌شود.</p>
      <p>به طور مثال فردی همسایه اش را متهم به سرقت از منزلش می‌کند، اما بعد از رسیدگی قضایی روشن می‌شود همسایه بی گناه است و سارق شخص دیگری است؛ بنابراین همسایه بعد از اثبات بی گناهی خویش می‌تواند مطابق ماده ۶۹۷ از کتاب پنجم قانون مجازات اسلامی تحت عنوان مفتری شخص شاکی را تعقیب کند. معمولاً در این خصوص شخص با طرح شکایت افترا در دادسرا تقاضای تحقیق، تعقیب و محکومیت مفتری را می‌نماید.</p>
      <p>متعاقب آن مفتری احضار شده و چنانچه دفاعی داشته باشد بیان می‌نماید، و در نهایت در صورتیکه شاکیِ شکایت افترا (زیان دیده) بتواند سوء نیت مفتری در طرح شکایت را اثبات نماید، قرار مجرمیت و متعاقب آن کیفر خواست صادر می‌شود و پرونده برای رسیدگی به اتهام به دادگاه جزائی ارسال می‌شود؛ بنابراین با اثبات سوء نیت شاکی و احراز این امر که وی قصد ضرر رساندن به دیگری را داشته است، جرم افترا محقق و مفتری به مجازات آن که یک ماه تا یک سال حبس و تا ۷۴ ضربه شلاق یا یکی از آن‌ها حسب مورد می‌باشد محکوم خواهد شد.</p>
      <p>باید توجه داشت که صرف اینکه فردی علیه دیگری اقدام به شکایت کیفری نماید، موجب نمی‌شود تا در صورت عدم پیروزی در دعوا، طرف مقابل وی بتواند وی را به عنوان مفتری تحت تعقیب قرار دهد؛ زیرا در اینصورت می‌بایست بعد از هر شکایت کیفری که منجر به نتیجه نشود، منتظر طرح شکایت افترا باشیم.<br/>پس فردی را می‌توان به جرم مفتری تحت تعقیب قرار داد که وی با سوء نیت و به قصد هتک حرمت و شخصیت دیگری امری که جرم محسوب می‌شود را به وی نسبت داده باشد.</p>
    </article>
  </body>
</html>