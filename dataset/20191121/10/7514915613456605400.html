<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35272-seimas-po-svarstymo-pritare-siulymui-vaiko-pinigus-kelti-iki-70-euru"/>
    <meta property="og:site_name" content="budas.lt"/>
    <meta property="article:published_time" content="2019-11-21T10:05:43+00:00"/>
    <meta property="og:title" content="Seimas po svarstymo pritarė siūlymui „vaiko pinigus“ kelti iki 70 eurų"/>
    <meta property="og:description" content="Seimas ketvirtadienį po svarstymo pritarė siūlymui „vaiko pinigus“ kelti iki 70 eurų."/>
  </head>
  <body>
    <article>
      <h1>Seimas po svarstymo pritarė siūlymui „vaiko pinigus“ kelti iki 70 eurų</h1>
      <address>
        <time datetime="2019-11-21T10:05:43+00:00">21 Nov 2019, 10:05</time>
      </address>
      <figure>
        <img src="http://budas.lt/images/lapkritis/keltii.jpg"/>
      </figure>
      <p>Seimas ketvirtadienį po svarstymo pritarė siūlymui „vaiko pinigus“ kelti iki 70 eurų.</p>
      <p>Už tokį „socialdarbiečių“ vadovo Gedimino Kirkilo pasiūlymą balsavo 89 Seimo nariai, prieš buvo keturi ir aštuoni susilaikė.</p>
      <p>Pagrindinis Socialinių reikalų ir darbo komitetas šiam siūlymui nebuvo pritaręs.</p>
      <p>Seimas turės dar vieną kartą balsuoti dėl Išmokų vaikams įstatymo pataisų priėmimo.</p>
      <p>Valdančiųjų „valstiečių“ vadovas Ramūnas Karbauskis ketvirtadienį Seime žurnalistams sakė, kad per svarstymą bus pritarta šiam koalicijos partnerių „socialdarbiečių“ siūlymui, tačiau neaišku, kada nuostata įsigalios.</p>
      <p>Šiuo metu universali „vaiko išmoka“ siekia 50 eurų, Vyriausybė siūlė ją kelti iki 60 eurų – 10-čia eurų mažiau, nei anksčiau buvo sutarę valdantieji.</p>
      <p>Daugiavaikėms, skurdžiau gyvenančioms šeimoms išmoka vaikui kiltų iki 100 eurų.</p>
      <p>Pasak „valstiečių“ vadovo, su Vyriausybe bus skaičiuojama, nuo kurios datos būtų galima kelti išmokas už vaiką iki 70 eurų visiems ir 100 eurų daugiavaikėms, skurdžiau gyvenančioms šeimoms, tai gali būti padaryta ir metų viduryje.</p>
      <p>„Nuo sausio tikrai bus aiškiai 60 ir 100, bet pagrindinis siūlymas – 70 ir 100 eurų. Negaliu atsakyti į klausimą, nuo kada tai bus, šitoje stadijoje svarstymo palaikysime pasiūlymą ir paskaičiavę su Vyriausybe skaičiuosime, kada galime įvesti“, – kalbėjo R. Karbauskis.</p>
      <p>Vaiko pinigų didinimui kitais metais biudžete numatyta 152,4 mln. eurų</p>
      <p>Socialinės apsaugos ir darbo ministerijos Piniginės paramos skyriaus vedėjos Svetlanos Kulpinos teigimu, norint įgyvendinti koalicijos susitarimą, tam kitų metų biudžete reikėtų papildomai rasti 37,3 mln. eurų.</p>
      <p>Autoriai: Sniegė Balčiūnaitė, Milena Andrukaitytė</p>
      <footer>Vilnius, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>