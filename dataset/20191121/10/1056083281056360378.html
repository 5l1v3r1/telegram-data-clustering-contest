<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019590/%D9%BE%DB%8C%DA%AF%DB%8C%D8%B1%DB%8C-%D8%AA%D8%AE%D8%B5%DB%8C%D8%B5-%DB%B7%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B9%D8%AA%D8%A8%D8%A7%D8%B1-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%85%D9%86%D8%A7%D8%B7%D9%82-%D8%B3%DB%8C%D9%84-%D8%B2%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:37:22+00:00"/>
    <meta property="og:title" content="پیگیری تخصیص ۷۰۰ میلیارد تومان اعتبار جدید برای مناطق سیل‌زده لرستان‌"/>
    <meta property="og:description" content="ایسنا/لرستان استاندار لرستان گفت: برای تخصیص ۷۰۰ میلیارد تومان اعتبار جدید برای مناطق سیل‌زده استان پیگیری‌های لازم انجام شده است."/>
  </head>
  <body>
    <article>
      <h6 class="kicker">استاندار استان عنوان کرد</h6>
      <h1>پیگیری تخصیص ۷۰۰ میلیارد تومان اعتبار جدید برای مناطق سیل‌زده لرستان‌</h1>
      <address><time datetime="2019-11-21T10:37:22+00:00">21 Nov 2019, 10:37</time> by <a rel="author">آزیتا یوسفیان</a></address>
      <p>ایسنا/لرستان استاندار لرستان گفت: برای تخصیص ۷۰۰ میلیارد تومان اعتبار جدید برای مناطق سیل‌زده استان پیگیری‌های لازم انجام شده است.</p>
      <p>سید موسی خادمی در شورای برنامه‌ریزی و توسعه لرستان اظهار کرد: ردیف‌های اعتباری متفرقه یکی از ضعف‌های نظام بودجه‌ریزی است که بدون فرمول و مدل توزیع می‌شود و عمدتاً بر اساس روابط و پیگیری استان‌ها توزیع می‌شود.</p>
      <p>وی ادامه داد: یکی از وظایف ما پیگیری ردیف‌های شناور است تا با همت مدیران دستگاه‌ها سهم استان را از این اعتبارات بگیریم.</p>
      <p>خادمی گفت: مدیران دستگاه‌های اجرایی تاکنون خوب پیگیری کردند و نیاز است این چانه‌زنی‌ها تا دریافت اعتبارات ملی ادامه پیدا کند.</p>
      <p>وی با اشاره به اینکه موضوع سیل باعث شده توجه مسئولین کشوری به استان بیشتر شود و می‌توان از این فرصت برای جذب اعتبارات بیشتر بهره برد هرچند تاکنون اعتبارات خوبی به استان داده شده است.</p>
      <p>نماینده عالی دولت در استان به تصویب ۷۵ میلیارد تومان تسهیلات برای صنایع سیل‌زده استان اشاره کرد و گفت: تاکنون بیش از ۲۰۰۰ میلیارد تومان اعتبار بازسازی سیل در استان جذب شده و اخیراً نیز ۱۷۶ میلیارد تومان اعتبار سیل شامل ۱۱۶ میلیارد تومان در بخش زیرساخت‌های کشاورزی، ۶۰ میلیارد تومان نوسازی مدارس و ۶ میلیارد تومان طرح‌های ورزشی به استان تخصیص یافته و ابلاغ شده است.</p>
      <p>نماینده عالی دولت در استان عنوان کرد: برای تخصیص ۷۰۰ میلیارد تومان اعتبار جدید برای مناطق سیل‌زده استان پیگیری‌های لازم انجام شده است.</p>
      <p>وی با بیان اینکه علیرغم افزایش اعتبارات عمرانی وضعیت اعتبار جاری استان‌ها راضی‌کننده نیست و اندک است که مقرر شده در این خصوص نامه‌ای با مشارکت استانداران برای نوبخت رئیس سازمان برنامه‌وبودجه تنظیم شود، اضافه کرد: درست است هیچ‌کدام از وضعیت بودجه جاری راضی نیستیم اما انتظار می‌رود این رقم به عدالت توزیع شود.</p>
      <p>خادمی بیان کرد: ۴۰۰ میلیارد تومان سهم اعتبارات توازان منطقه‌ای لرستان است که مدیران باید برای جذب این رقم تلاش مضاعفی داشته باشند.</p>
      <p>انتهای پیام</p>
    </article>
  </body>
</html>