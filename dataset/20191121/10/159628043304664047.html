<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/saraykoy/saraykoyde-atik-ilac-projesi-etkili-oldu/"/>
    <meta property="og:site_name" content="Denizli Haber"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="Sarayköy’de atık ilaç projesi etkili oldu"/>
    <meta property="og:description" content="Sarayköy Kaymakamlığı, Sarayköy Belediyesi ve İlçe Sağlık Müdürlüğü tarafından ortaklaşa hayata geçirilen “Atık İlaçlarla Geleceğimizi Zehirlemeyelim” adı altındaki proje ile 6 ayda 500 kilogram atık ilaç toplandı. İlk etabı başarıyla tamamlanan proje çalışmasının ikinci etabı için start verildi."/>
  </head>
  <body>
    <article>
      <h1>Sarayköy’de atık ilaç projesi etkili oldu</h1>
      <h2>Sarayköy Kaymakamlığı, Sarayköy Belediyesi ve İlçe Sağlık Müdürlüğü tarafından ortaklaşa hayata geçirilen “Atık İlaçlarla Geleceğimizi Zehirlemeyelim” adı altındaki proje ile 6 ayda 500 kilogram atık ilaç toplandı. İlk etabı başarıyla tamamlanan proje çalışmasının ikinci etabı için start verildi.</h2>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author">Haber Merkezi</a></address>
      <p>Denizli’de ilk kez hayata geçirilen “Atık İlaçlarla Geleceğimizi Zehirlemeyelim” adı altındaki proje ile 6 ayda 5 kilogram kullanılmayan atık ilaç toplanıldı. Sarayköy Kaymakamlığı, Sarayköy Belediyesi ve İlçe Sağlık Müdürlüğü tarafından ortaklaşa hayata geçirilen Denizli Eczacı Odası’nın da desteklediği proje ile gelecekte büyük zararlar oluşacak sorunların önüne geçmek hedefleniyor.</p>
      <p>İlk etap çalışmaları tamamlanan projenin 2. etap startı Sarayköy Kaymakamı Fatih Akkaya, Belediye Başkanı Ahmet Necati Özbaş, İlçe Sağlık Müdürü Dr. Hakan Çabuk, İlçe Milli Eğitim Müdürü Bülent Akhan, Denizli Eczacı Odası İlçe Temsilcisi Akın Akman ve daire müdürlerinin katılımıyla Sarayköy İlçe Sağlık Müdürlüğü’nde verildi.</p>
      <p><b>DOĞA VE YAŞAM DOSTU PROJE</b><br/>Evlerde ve eczanelerde miadı dolmuş kullanılması sakıncalı olan ilaçlar olduğunu söyleyen Kaymakam Akkaya, “Bu ilaçlar çöpe ve lavaboya dökülmesiyle içme sularımıza ve doğaya karışıyor. Çöpe atılan ilaçlar hayvanların zehirlenmesine neden olabiliyor. Tuvaletlere dökülen ilaçlar da şehir kanalizasyon sistemine ve dolayısıyla arıtma tesislerinden tekrar suya, havaya ve toprağa geçerek evlerimize ulaşıyor. Çöpe, lavaboya attığımız ilaçların havaya, suya, toprağa geçmesiyle yetiştirilen besinlere, içilen sulara bulaşması insanların sağlığına ciddi anlamda zarar verdiğini biliyoruz. Unutmamak gerekir ki, ilaç bir kimyasaldır ve yanlış ilaç kullanımı zehir etkisi de yaratabilir. Atık ilaçlarla meydana gelecek olan olumsuzlukların önüne geçmek için burada oluşturduğumuz ‘Atık İlaçlarla Geleceğimizi Zehirlemeyelim’ projesiyle ilçe halkımızın kullanmadığı veya tarihi geçmiş ilaçlarını atık ilaç toplama noktalarımıza getirmelerini rica ediyoruz” dedi.</p>
      <p>Diğer taraftan atık ilaçların doğada büyük yıkıcı sonuçlar oluşturduğunu aktaran Belediye Başkanı Özbaş, “ Atık ilaçlar çöpten veya kanalizasyondan doğaya karışarak bazı bitkilerin yok olmasına veya zararlı hale gelmesine, bazı hayvanların mutasyona uğramasına ve insanlarda da birçok zararlı sonuçlar doğuruyor. Atık ilaçlarla oluşabilecek sorunlara karşı ilaçlarımızı akılcı kullanarak atık ilaçların varlığını büyük oranda azaltmış oluruz. Atık ilaç konusuna duyarsız kalmamız mümkün değildir. Bu nedenle bilinçli ilaç kullanımı hakkında farkındalık oluşturmak ve atık ilaçların düzenli bir şekilde toplanarak bertaraf edilmesini sağlamak amacıyla İlçe Sağlık Müdürlüğümüz koordinasyonunda geçen yıl başlatılan, İlçe Kaymakamlığımız ve Belediyemiz olarak proje ortağı olduğumuz “Atık İlaçlarla Geleceğimizi Zehirlemeyelim” projesinin 2. etabının startını verdik” dedi.</p>
      <p><b>“ATIK İLAÇLARIN ÇEVREYE ZARAR VERMEYECEK ŞEKİLDE İMHASINI HEDEFLİYORUZ”</b><br/>Projenin ikinci etabı hakkında bilgi veren İlçe Sağlık Müdürü Dr. Hakan Çabuk, “İlçemizde bulunan öğrencilerimizin farkındalığını artırmak amacıyla da akılcı ilaç konusunda eğitim vereceğiz. İlçe merkezinde bulunan eczanelere, Aile Sağlık Merkezlerine, İlçe Sağlık Müdürlüğü’ne ve ilçeye bağlı sağlık evlerine yerleştirilecek olan atık ilaç kutuları ile 2020 yılı Mayıs dönemine kadar atık ilaçların toplanarak lisanslı imha merkezlerine gönderilerek çevreye zarar vermeyecek şekilde imhasını hedefliyoruz. 2018 yılında da Sarayköy’de 500 kilo atık ilaç toplanıp imha için Ankara’ya gönderilmiştir. Programımızın ikinci aşamasının ilçemize hayırlı olmasını diliyorum” dedi.</p>
      <p><b>ATIK İLAÇLARINIZI BU NOKTALARA GETİREBİLİRSİNİZ</b><br/>Proje kapsamında ilçe halkı evlerinde kullanılmayan veya tarihi geçmiş ilaçlarını eczanelere, Aile Sağlık Merkezlerine ve sağlık evlerinde bulunan atık ilaç kutularına bırakabilir.</p>
    </article>
  </body>
</html>