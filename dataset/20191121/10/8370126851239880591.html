<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135663/ertugrul-ozkok-erdogana-sormak-istedigi-iki-soruyu-paylasti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T10:23:00+00:00"/>
    <meta property="og:title" content="Ertuğrul Özkök Erdoğan'a sormak istediği iki soruyu paylaştı"/>
    <meta property="og:description" content="Hürriyet yazarı Ertuğrul Özkök, Erdoğan'a köşesinden iki soru yöneltti."/>
  </head>
  <body>
    <article>
      <h1>Ertuğrul Özkök Erdoğan'a sormak istediği iki soruyu paylaştı</h1>
      <h2>Hürriyet yazarı Ertuğrul Özkök, Erdoğan'a köşesinden iki soru yöneltti.</h2>
      <address>
        <time datetime="2019-11-21T10:23:00+00:00">21 Nov 2019, 10:23</time>
      </address>
      <p><b>Ertuğrul Özkök</b>, Türkiye'nin bir araştırmaya göre mutsuz sonucu çıkmasını değerlendirerek; "Hep birlikte Türkiye’yi tekrar o mutluluğa götürebileceğimize hâlâ inanıyorum..." dedi.</p>
      <p>Erdoğan'a gönderme yapan Özkök, "<b>Sevgi, hoşgörü, adalet, özgürlük, saygı, güven..."</b> vurgusu yaptı. </p>
      <p>Son Ipsos araştırmasının ortaya koyduğu sonuç şu:<br/>Türk halkının yüzde 53’ü “şu veya bu ölçüde mutlu” olduğunu söylüyor...</p>
      <p>Demek ki öteki yarımız da mutsuz...</p>
      <p>*</p>
      <p>Kafamdaki ilk soru şu:</p>
      <p>Acaba Cumhurbaşkanı Erdoğan Türk halkının hangi bölümünde yer alıyor?</p>
      <p>Mutlu yarısında mı mutsuz yarısında mı... Yani mutlu mu, yoksa mutsuz mu...</p>
      <p>*</p>
      <p>Bundan 8 yıl önce, her 100’ümüzden 89’u “Ben mutluyum” diyormuş...</p>
      <p>Dünyada pırıl pırıl yükselen bir imajımız vardı.</p>
      <p>Cebimizdeki pasaport bize kanat oluyor, moralimizi uçuruyordu.</p>
      <p>O yıl Türkiye’nin başbakanı Recep Tayyip Erdoğan’dı...</p>
      <p>Dolayısıyla bu mutlulukta en büyük pay ve başarı da onundu...</p>
      <p>*</p>
      <p>Erdoğan şimdi Cumhurbaşkanı...</p>
      <p>Aradan geçen 8 yıl içinde hepimizin hayatını kolaylaştıran otoyollar, köprüler, havalimanları inşa edildi.</p>
      <p>Peki ne oldu da mutlu 89’umuzdan 36’sı daha “mutsuzlar kervanına” katıldı?</p>
      <p>*</p>
      <p>Hiç kuşkusuz çok dramatik şeyler oldu... 15 Temmuz gibi bir darbe felaketi yaşadık...</p>
      <p>Dibimizde Suriye iç savaşı patladı... 4 milyondan fazla Suriyeli ülkemize sığındı...</p>
      <p>Ekonomide bir kısmı dünyadan bir kısmı kendimizden kaynaklanan büyük sorunlarla karşılaştık...</p>
      <p>Devasa bir adalet meselemiz var...</p>
      <p>Kutuplaşma hepimizi perişan ediyor.</p>
      <p>*</p>
      <p>Rahmetli Çetin Altan’ın ölmeden önce söylediği bir söz her gün kulaklarımda çınlıyor.</p>
      <p>“Hayal ettiğim ülke bu değildi” demişti...</p>
      <p>İmkânım olsa, Cumhurbaşkanı Erdoğan’a şu ikinci soruyu da sormak isterdim.</p>
      <p>“Sizin hayal ettiğiniz ülke bu muydu...”</p>
      <p>*</p>
      <p>Bu soruları soramasam da kendi kendime şu sorunun cevabını aramaya devam edeceğim.</p>
      <p>Cumhurbaşkanı Erdoğan Türk halkını yeniden 2011’in o mutluluk çizgisine çıkarabilir mi?</p>
      <p>Yoksa Rubicon’u geçti mi...</p>
      <p>*</p>
      <p>Samimi cevabım şu:<br/>Hep birlikte Türkiye’yi tekrar o mutluluğa götürebileceğimize hâlâ inanıyorum...</p>
      <p>Ve bunun için fazla bir şeye de ihtiyacımız yok...</p>
      <p>Sevgi, hoşgörü, adalet, özgürlük, saygı, güven...</p>
      <p>*</p>
      <p>Sadece bunlar bile bize yeter...</p>
      <p>Yani diyeceğim ki “Yapabilirsiniz Sayın Cumhurbaşkanı”...</p>
    </article>
  </body>
</html>