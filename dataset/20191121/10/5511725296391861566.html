<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/pasaule/amnesty-international-google-un-facebook-biznesa-modelis-ir-drauds-cilvektiesibam.d?id=51656649"/>
    <meta property="og:site_name" content="DELFI"/>
    <meta property="article:published_time" content="2019-11-21T10:16:22+00:00"/>
    <meta property="og:title" content="'Amnesty International': 'Google' un 'Facebook' biznesa modelis ir drauds cilvēktiesībām "/>
    <meta property="og:description" content="Datu vākšanas biznesa modelis, kuru izmanto interneta uzņēmumi &quot;Facebook&quot; un &quot;Google&quot;, ir drauds cilvēktiesībām pasaulē, teikts trešdien, 20. novembrī, publicētā cilvēktiesību organizācijas &quot;Amnesty International&quot; (AI) ziņojumā."/>
  </head>
  <body>
    <article>
      <h1>'Amnesty International': 'Google' un 'Facebook' biznesa modelis ir drauds cilvēktiesībām </h1>
      <address><time datetime="2019-11-21T10:16:22+00:00">21 Nov 2019, 10:16</time> by <a rel="author">LETA</a></address>
      <p>
        <b>Datu vākšanas biznesa modelis, kuru izmanto interneta uzņēmumi "<a href="https://www.delfi.lv/temas/facebook">Facebook</a>" un "<a href="https://www.delfi.lv/temas/google">Google</a>", ir drauds cilvēktiesībām pasaulē, teikts trešdien, 20. novembrī, publicētā cilvēktiesību organizācijas "<a href="https://www.delfi.lv/temas/amnesty-international">Amnesty International</a>" (AI) ziņojumā.</b>
      </p>
      <p>AI uzsvēra, ka bezmaksas tiešsaistes pakalpojumu piedāvāšana cilvēkiem, pēc tam izmantojot informāciju par viņiem ar nolūku izplatīt reklāmas, apdraud dažādas tiesības, tai skaitā uzskatu un vārda brīvību.</p>
      <p>"Neraugoties uz to sniegto pakalpojumu reālo vērtību, "Google" un "Facebook" platformām ir sistēmiskas izmaksas," teikts AI ziņojumā "Surveillance Giants" ("Novērošanas milži").</p>
      <p>"Šo kompāniju uz novērošanu balstītais biznesa modelis piespiež cilvēkus noslēgt Fausta darījumu, pēc kura viņi var baudīt savas cilvēktiesības tiešsaistē, tikai pakļaujoties sistēmai, kas ir atkarīga no cilvēktiesību pārkāpšanas."</p>
      <p>Abi interneta milži spēj savākt lielus datu daudzumus, kas var tikt izmantoti pret to klientiem, un šis biznesa modelis ir "nesavienojams ar tiesībām uz privātumu", teikts ziņojumā.</p>
      <p>Tajā konstatēts, ka abas Silīcija ielejas kompānijas ir nodibinājušas "gandrīz pilnīgu dominanci pār galvenajiem kanāliem, pa kuriem cilvēki sazinās un iesaistās tiešsaistes pasaulē".</p>
      <p>""Google" un "Facebook" dominē mūsu mūsdienu dzīvē – panākot nesalīdzināmu varu par digitālo pasauli ar miljardiem cilvēku personīgo datu vākšanu un pārvēršanu naudā," sacīja AI ģenerālsekretārs Kumi Naidū.</p>
      <p>Ziņojumā pausts aicinājums valdībām īstenot politiku, kas nodrošinātu piekļuvi tiešsaistes pakalpojumiem, vienlaikus aizsargājot lietotāja privātumu.</p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/google-facebook-amazon-uc-tiessaistes-platformam-bus-japarskata-savi-lietosanas-nosacijumi-eiropa.d?id=51279451"/>
        <a href="https://www.delfi.lv/bizness/tehnologijas/tilde-sacensibas-masintulkosanas-precizitate-apsteigusi-google-un-microsoft.d?id=51342853"/>
        <a href="https://www.delfi.lv/bizness/pasaule/asv-un-francija-g7-samita-panakusi-vienosanos-par-digitalo-nodokli.d?id=51406663"/>
      </related>
    </article>
  </body>
</html>