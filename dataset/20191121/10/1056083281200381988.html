<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019565/%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%A3%D9%85%D9%88%D8%B1-%D9%BE%D9%84%DB%8C%D8%B3-%D9%82%D9%84%D8%A7%D8%A8%DB%8C-%D8%AF%D8%B1-%D8%AF%D8%B4%D8%AA%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:03:40+00:00"/>
    <meta property="og:title" content="دستگیری مأمور پلیس قلابی در دشتستان!"/>
    <meta property="og:description" content="ایسنا/بوشهر فرمانده انتظامی شهرستان دشتستان از شناسائی و دستگیری فرد کلاهبرداری در پوشش مأمور پلیس خبر داد."/>
  </head>
  <body>
    <article>
      <h1>دستگیری مأمور پلیس قلابی در دشتستان!</h1>
      <address><time datetime="2019-11-21T10:03:40+00:00">21 Nov 2019, 10:03</time> by <a rel="author">زهره عرب</a></address>
      <p>ایسنا/بوشهر فرمانده انتظامی شهرستان دشتستان از شناسائی و دستگیری فرد کلاهبرداری در پوشش مأمور پلیس خبر داد.</p>
      <p>سرهنگ فرهاد آراوند در تشریح این خبر گفت: مأموران پلیس آگاهی دشتستان در پی دریافت اخبار موثق مبنی بر کلاهبرداری شخصی حدودا ۴۵ ساله از کسبه و مغازه داران  شهر برازجان اقدامات لازم را جهت شناسائی و دستگیری وی اغاز کردند.</p>
      <p>این مقام انتظامی عنوان کرد: با اشراف اطلاعاتی کارآگاهان پلیس آگاهی و انجام تحقیقات از مالباختگان، متهم به هویت معلوم در شهر برازجان شناسائی و در بازرسی از منزل وی یک دست لباس نیروی انتظامی کشف شد که متهم پس از تشکیل پرونده و تکمیل تحقیقات تحویل مراجع قضائی شد.</p>
      <p>فرمانده انتظامی دشتستان بیان کرد: متهم در مواجهه حضوری با مالباختگان و شواهد و قرائن ارائه شده از سوی پلیس ضمن اعتراف به بزه انتسابی گفت که در پوشش مأمور انتظامی با سوء استفاده از اعتماد عمومی به پلیس  و معرفی خود به عنوان مأمور نیروی انتظامی بدون پرداخت وجه از مغازه های شهر برازجان اجناسی را گرفته و از آنان کلاهبرداری کرده است.</p>
      <p>
        <b>سرهنگ آراوند به شهروندان توصیه کرد: با هوشیاری و دقت لازم فریب افراد کلاهبرداری که خود را به عنوان مأموران پلیس، ادارات دولتی و غیره معرفی می کنند نخورند و در صورت مشاهده چنین مواردی سریعا از طریق تلفن ۱۱۰ پلیس را مطلع سازند.</b>
      </p>
      <p>انتهای پیام</p>
    </article>
  </body>
</html>