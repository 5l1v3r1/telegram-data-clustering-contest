<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019588/%DB%B9%DB%B2-%D8%AF%D8%B1%D8%B5%D8%AF-%D8%AA%D8%B9%D9%87%D8%AF%D8%A7%D8%AA-%D9%85%D9%88%DA%A9%D8%A8-%D8%AF%D8%A7%D8%B1%D8%A7%D9%86-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D9%85%D8%AD%D9%82%D9%82-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:35:26+00:00"/>
    <meta property="og:title" content="۹۲ درصد تعهدات موکب داران استان مرکزی محقق شد"/>
    <meta property="og:description" content="ایسنا/مرکزی رئیس ستاد بازسازی عتبات عالیات استان مرکزی گفت: موکب داران استان مرکزی امسال بیش از 92 درصد از تعهدات خود را عملی کردند."/>
  </head>
  <body>
    <article>
      <h1>۹۲ درصد تعهدات موکب داران استان مرکزی محقق شد</h1>
      <address><time datetime="2019-11-21T10:35:26+00:00">21 Nov 2019, 10:35</time> by <a rel="author">یاسین یوسف پور</a></address>
      <p>ایسنا/مرکزی رئیس ستاد بازسازی عتبات عالیات استان مرکزی گفت: موکب داران استان مرکزی امسال بیش از 92 درصد از تعهدات خود را عملی کردند.</p>
      <p>خلیل نجفی در همایش تجلیل از خادمین حسینی استان مرکزی، اظهار کرد: خوشبختانه اربعین امسال علیرغم همه اقدامات دشمن برای محو این حرکت عظیم و تمدن نوین، در شکوه تمام برگزار شد و موکب داران تمامی شهرستان های استان توانستند خدمات خود را هم از لحاظ کیفی و هم از لحاظ کمی افزایش دهند.</p>
      <p>وی ادامه داد: خدمت رسانی به زائران اباعبدالله از مدت ها پیش از فرارسیدن روز اربعین آغاز می شود و در نهایت همه این زحمات در روزهای نزدیک اربعین به اسکان و خدمت رسانی به زائران ختم می شود. خوشبختانه تمامی خادمان حسینی امسال برای خدمت رسانی هرچه بهتر به مردم از جان و دل مایه گذاشتند و اتفاق بسیار خوب و ارزنده ای را در سطح استان رقم زدند.</p>
      <p>وی با بیان اینکه در ایام اربعین سال جاری بیش از 600 هزار قرص نان بین زائران تقسیم شده است، افزود: گمرک استان امسال اتفاق بسیار خوبی را در راستای خدمت رسانی به زائران رقم زد و این امر قوت قلب خوبی را برای مردم بوجود آورد تا با خستگی کمتر و سرعت بیشتر راهی زیارت امام شهیدان شوند.</p>
      <p>نجفی از افزایش تعداد موکب های استان مرکزی به 68 عدد در سال جاری خبر داد و گفت: خوشبختانه موکب داران استان امسال بیش از 92 درصد از تعهدات خود را عملی کردند و بعضا بیش از توان خود نیز در خدمت زائران امام حسین (ع) بودند.</p>
      <p>وی ترویج فرهنگ حسینی را از اهداف غایی حرکت زائران اربعین حسینی عنوان کرد و افزود: زمینه سازی برای ورود زائران به خاک عراق و ایجاد آمادگی ذهنی برای مردم از اقدامات فرهنگی خوبی بودند که امسال به خوبی انجام شدند و امیدواریم چنین اقداماتی در سال‌های آینده نیز ادامه داشته باشند.</p>
      <p>به گزارش ایسنا، در پایان این همایش از موکب داران و خادمان حسینی تقدیر شد.</p>
      <p>انتهای پیام</p>
    </article>
  </body>
</html>