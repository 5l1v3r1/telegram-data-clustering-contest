<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ryttar-vm-splittras-da-far-danmark-hoppningen/"/>
    <meta property="og:site_name" content="DN.SE"/>
    <meta property="article:published_time" content="2019-11-21T10:17:09+00:00"/>
    <meta property="og:title" content="Ryttar-VM-splittras – då får Danmark hoppningen"/>
    <meta property="og:description" content="Sedan 1990 har ryttar-VM:s åtta grenar avgjorts på samma plats. 2022 bryts den traditionen. Hoppning och dressyr kommer att avgöras i danska Herning."/>
  </head>
  <body>
    <article>
      <h1>Ryttar-VM-splittras – då får Danmark hoppningen</h1>
      <address><time datetime="2019-11-21T10:17:09+00:00">21 Nov 2019, 10:17</time> by <a rel="author" href="https://www.dn.se/av/malin-fransson/" target="_blank">Malin Fransson</a></address>
      <p>
        <b>Tiden när samtliga ridsportgrenar har ett samlat VM vart fjärde år är förbi.<br/>Traditionen som startade i Stockholm 1990 kommer 2022 att brytas.<br/>Förändringen får dock positiva effekter för bland annat de svenska hopp- och dressyrryttarna. De kan nämligen räkna med stort publikstöd eftersom deras VM avgörs i Danmark.</b>
      </p>
      <p>– Det kommer att bli fantastiskt roligt med ett sådant stort evenemang som ett VM nära Sverige. Jag tror att det kommer bli väldigt många svenska supportrar på läktaren, säger hopplandslagets förbundskapten Henrik Ankarcrona.</p>
      <p><b>Sommaren 1990 arrangerades </b>för första gången ett samlat ryttar-VM. Premiärarrangör var Stockholm. Det blev en tradition. Vart fjärde år sedan 1990 har ett samlat ryttar-VM avgjorts. </p>
      <p>Problemet är att mästerskapet för varje gång har växt i antalet startande, likaså kostnaderna för att arrangera det.</p>
      <p><b>Dessutom är det bara ett fåtal tävlingsplatser</b> runt om i världen som har möjlighet att inom samma område härbärgera åtta olika grenar – hoppning, dressyr, fälttävlan, distansritt, voltige, reining, paradressyr och fyrspannskörning – och ge alla bra förutsättningar.</p>
      <p>Vid senaste ryttar-VM, sommaren 2018 i North Carolina, höll till exempel distansbanan inte tillräckligt hög kvalité och man tvingade avbryta tävlingarna.</p>
      <p><b>Svårigheterna att</b> hitta kompetenta arrangörer gjorde att FEI, internationella ridsportförbundet, bestämde sig för att inför VM 2022 se över möjligheten att ändra formatet.</p>
      <p>Nu är det klart att så blir fallet.</p>
      <p>VM i hoppning, dressyr, paradressyr och voltige kommer i augusti 2022 att avgöras i danska Herning. </p>
      <p><b>VM i fyrspannskörning och fälttävlan</b> kommer att avgöras i italienska Pratoni del Vivaro, drygt tre mil från Rom, i september samma år.</p>
      <p>Beslutet om var mästerskapet för distansritt och reining ska genomföras 2022 är ännu inte taget.</p>
      <p>– Det är självklart jättesynd att vi inte längre kommer att vara tillsammans med flera av de andra grenarna, säger fälttävlanslandslagets förbundskapten Fredrik Bergendorff.</p>
      <p>– Men det allra viktigaste är att det blir ett bra VM. Tyvärr har det ju varit en del VM som har fått kritik, därför kan det här vara värt att testa.</p>
      <p>
        <a href="https://www.dn.se/sport/sorg-bland-dressyrryttarna-hatten-forbjuds-i-tavlingar/">Läs mer: Sorg bland dressyrryttarna – hatten förbjuds i tävlingar</a>
      </p>
    </article>
  </body>
</html>