<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/salvati-in-ultimul-moment-o-familie-din-alesd-aproape-de-moarte-din-pricina-unei-intoxicatii-cu-monoxid-de-carbon-152940.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T10:34:00+00:00"/>
    <meta property="og:title" content="Salvaţi în ultimul moment: O familie din Aleşd a fost aproape de moarte, din pricina unei intoxicaţii cu monoxid de carbon"/>
    <meta property="og:description" content="Pompierii bihoreni au salvat de la moarte o familie din Aleşd, compusă din doi soţi şi doi copii, care risca să se intoxice cu monoxid de carbon. Familia locuieşte într-un bloc din Aleşd şi are în apartament o sobă neracordată la coşul de fum. Cele patru persoane au ajuns la spital, în stare de semiconştienţă."/>
  </head>
  <body>
    <article>
      <h1>Salvaţi în ultimul moment: O familie din Aleşd a fost aproape de moarte, din pricina unei intoxicaţii cu monoxid de carbon</h1>
      <address><time datetime="2019-11-21T10:34:00+00:00">21 Nov 2019, 10:34</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/isu-crisana-misiune-salvare-21112019.jpg"/>
      </figure>
      <p>
        <b>Pompierii bihoreni au salvat de la moarte o familie din Aleşd, compusă din doi soţi şi doi copii, care risca să se intoxice cu monoxid de carbon.</b>
      </p>
      <p>Familia locuieşte într-un apartament aflat la etajul 1 al unui bloc din Aleşd şi miercuri seară, la ora 23.37, tatăl a sunat la 112, spunând că şi el, şi soţia, şi copiii săi se simt rău. Două echipaje de pompieri şi trei Ambulanţe s-au deplasat de urgenţă. Militarii au evacuat familia din apartament, cei doi soţi, de 43 de ani fiecare, şi copiii – o fată de 16 ani şi un băiat de 17 ani – fiind în stare de semiconştienţă.</p>
      <p>Pompierii ISU Crişana au concluzionat că cei patru s-au intoxicat cu monoxid de carbon, provenit de la o sobă cu acumulare de căldură care nu era racordată la coşul de fum. Părinţii au fost transportaţi la Spitalul Judeţean de Urgenţă, iar copiii la Spitalul Municipal.</p>
      <p>ISU Crişana le reaminteşte bihorenilor că pot să-şi piardă viaţa din pricina intoxicării cu monoxid de carbon, evenimente nedorite care sunt determinate de utilizarea unor coşuri de evacuare a fumului sau gazelor arse neetanşe, înfundate, fisurate ori cu deficienţe de construire; racordarea necorespunzătoare a aparatelor de încălzire la coşuri, exploatarea sistemelor de încălzire cu defecţiuni (centrală termică, sobă, şemineu, aragaz, radiator cu petrol etc.).</p>
      <p>Ca să prevină astfel de tragedii, bihorenii trebuie să exploateze sistemele de încălzire corect, să verifice periodic coşurile, burlanele şi ţevile de evacuare a fumului şi să nu folosească sobele decât cu uşiţa deschisă.</p>
      <hr/>
      <p>
        <i>
          <b>Sfaturile ISU Crişana:</b>
        </i>
      </p>
      <p>În scopul prevenirii unor astfel de evenimente, Inspectoratul pentru Situaţii de Urgenţă „Crişana” al judeţului Bihor recomandă cetățenilor respectarea, cu strictețe, a măsurilor de prevenire a intoxicaţiilor cu monoxid de carbon:</p>
      <p>- Sistemele de încălzire trebuie să fie corect instalate și exploatate, întreţinute şi verificate periodic, de către persoane autorizate în acest sens;</p>
      <p>- Coşurile, burlanele, ţevile de evacuare a fumului şi gazelor arse trebuie să fie verificate, curăţate şi reparate (dacă este cazul) periodic, de către o persoană specializată, pentru a vă asigura că au tiraj corespunzător;</p>
      <p>- Încăperile trebuie aerisite frecvent;</p>
      <p>- Nu folosiţi soba decât cu uşiţa închisă;</p>
      <p>- Nu adormiţi niciodată înainte de a vă asigura că focul din sobă este stins.</p>
      <p>Totodată, se impune supravegherea aparatelor care funcţionează cu flacără deschisă (aragaz, cuptor sau generatoare portabile cu gaz), fiind interzisă utilizarea acestora ca surse de încălzire.</p>
      <p>Pentru a vă proteja, recomandăm, de asemenea, instalarea a cel puţin unui detector de monoxid de carbon în locuinţă, respectând instrucţiunile fabricantului.</p>
      <p>Monoxidul de carbon este un gaz incolor, inodor, insipid ce rezultă din arderea incompletă a combustibililor (lemn, butan, propan, gaze naturale, cărbuni naturali, benzină, petrol, etc.) folosiţi în sisteme de încălzire casnice ori în sistemele de gătit, prost întreţinute şi fără sisteme de ventilaţie corespunzătoare, precum şi în motoarele maşinilor.</p>
      <p>Inhalarea acestui gaz asfixiant foarte toxic poate provoca dureri de cap, sufocări sau chiar decesul. Copiii, femeile gravide, bătrânii, persoanele cu afecţiuni cronice (cardiace, respiratorii, neurologice, anemii etc.) sunt mai sensibile la acţiunea patogenă a acestui gaz.</p>
      <p>Simptomele intoxicaţiei cu monoxid de carbon depind de concentraţia gazului acumulat şi de durata expunerii. Asfel, la expunere redusă pot apărea dureri de cap, ameţeli, la expunere medie, dureri de cap persistente cu senzaţia de zvâcnire, ameţeli, somnolenţă, vomă, ritm cardiac şi puls rapid, reflexe şi judecată încetinite, iar la expunere ridicată, convulsii, comă sau chiar deces. În ceea ce priveşte concentraţia de gaz, 0,1 % în aer omoară într-o oră, 1 % monoxid de carbon în aer omoară în 15 minute, 10% monoxid de carbon în aer omoară imediat.</p>
    </article>
  </body>
</html>