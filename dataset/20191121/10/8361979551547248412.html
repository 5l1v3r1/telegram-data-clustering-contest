<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/kolomoyskiy-privatbank-zavod-kolomoyskogo-bude-orenduvati-parkovku-pered-ofisom-privatbanku-50054834.html"/>
    <meta property="og:site_name" content="НВ"/>
    <meta property="article:published_time" content="2019-11-21T10:18:00+00:00"/>
    <meta property="og:title" content="Будуть заважати працювати. Завод Коломойського викупив оренду парковки перед головним офісом ПриватБанку"/>
    <meta property="og:description" content="Нікопольський завод феросплавів на аукціоні у ProZorro купив на рік право на експлуатацію парковки біля головного офісу ПриватБанку в Дніпрі."/>
  </head>
  <body>
    <article>
      <h1>Будуть заважати працювати. Завод Коломойського викупив оренду парковки перед головним офісом ПриватБанку</h1>
      <h2>Нікопольський завод феросплавів на аукціоні у ProZorro купив на рік право на експлуатацію парковки біля головного офісу ПриватБанку в Дніпрі.</h2>
      <address>
        <time datetime="2019-11-21T10:18:00+00:00">21 Nov 2019, 10:18</time>
      </address>
      <p>Купівля права на експлуатацію парковки біля головного офісу <a href="https://nv.ua/ukr/tags/privatbank.html">ПриватБанку</a> в Дніпрі <a href="https://nv.ua/ukr/tags/nikopolskij-zavod-ferrosplavov.html">Нікопольським заводом феросплавів</a>, співвласниками якого є екс-акціонери ПриватБанку Ігор Коломойський і Геннадій Боголюбов, націлена на дестабілізацію роботи банку. Про це заявили в фінансовій установі, повідомляє <a href="https://interfax.com.ua/">Інтерфакс-Україна</a>.</p>
      <p>«Оренда майданчика для паркування перед офісом банку феросплавним заводом, який ніколи не надавав послуги з організації паркування в місті, є черговою спробою дестабілізації роботи найбільшого банку країни», — прокоментували в ПриватБанку результати аукціону в ProZorro.</p>
      <p>19 листопада НЗФ купив на аукціоні право на річну експлуатацію парковки на 144 машини біля головного офісу ПриватБанку в Дніпрі, який на цій парковці недавно пікетували працівники заводу. При стартовій ціні в 86,4 тис. грн НЗФ запропонував 1,005 млн грн. На лот також претендували ПриватБанк (його максимальна пропозиція — 1 млн грн), профспілка співробітників головного офісу ПриватБанку (251 тис. грн), ФОП Роман Овчаров (240 тис. грн) і пов’язаний з Коломойський Дніпроазот (1,003 млн грн).</p>
      <p>У травні 2018 року Нацбанк України подав до Господарського суду Дніпропетровської області позовну заяву про звернення стягнення на рухоме майно, що належить НЗФ. Це майно було передано в заставу в якості забезпечення зобов’язань ПриватБанку за кредитом рефінансування.</p>
      <p>Госпсуд Дніпропетровської області 28 серпня 2019 року затвердив мирову угоду між НБУ і НЗФ, ініціатором якої виступив НЗФ. Завод зобов’язався погасити за 12 місяців весь борг 21 млн грн рівними частинами без комісії, однак вже <a href="https://nv.ua/ukr/biz/finance/nzf-splativ-borg-privatbanku-pered-nbu-po-kreditu-refinansuvannya-novini-ukrajini-50041812.html">6 вересня достроково виконав зобов’язання перед НБУ</a>.</p>
      <p>Однак <a href="https://nv.ua/ukr/biz/finance/ofis-privatbanku-v-dnipri-piketuyut-pracivniki-zavodu-kolomoyskogo-u-banku-zayavili-pro-tisk-50043804.html">20 вересня близько 500 робочих НЗФ приїхали на 10 автобусах до головного офісу ПриватБанку з протестом</a> проти мирової угоди НЗФ з Нацбанком, пов’язаної з кредитом рефінансування ПриватБанку.</p>
      <p>НБУ заявив, що протест під головним офісом ПриватБанку, який не є стороною мирової угоди, є провокацією і спробою тиску на банк. Він також додав, що заяви керівництва заводу про неможливість виплати зарплати працівникам через угоди є безпідставними.</p>
      <p>ПриватБанк 11 жовтня в судовому порядку зажадав від НЗФ як від організатора багатоденного пікету головного офісу банку в Дніпрі повного відшкодування витрат не евакуацію понад 300 співробітників центру підтримки клієнтів банку.</p>
      <p>Станом на 19 листопада працівники феросплавних заводів, пов’язаних з Коломойським, пікетували київський офіс ПриватБанку.</p>
    </article>
  </body>
</html>