<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685667/erchontai-12-meioseis-se-forous-kai-koinoniko-merisma-500-ekat-ev"/>
    <meta property="og:site_name" content="enikos.gr"/>
    <meta property="article:published_time" content="2019-11-21T10:21:00+00:00"/>
    <meta property="og:title" content="Έρχονται 12 μειώσεις σε φόρους και κοινωνικό μέρισμα 500 εκατ. ευρώ"/>
    <meta property="og:description" content="Φορολογικές απαλλαγές ύψους 1,2 δισ. ευρώ, διευκολύνσεις στα κόκκινα δάνεια..."/>
  </head>
  <body>
    <article>
      <h1>Έρχονται 12 μειώσεις σε φόρους και κοινωνικό μέρισμα 500 εκατ. ευρώ</h1>
      <address>
        <time datetime="2019-11-21T10:21:00+00:00">21 Nov 2019, 10:21</time>
      </address>
      <p>Φορολογικές απαλλαγές ύψους 1,2 δισ. ευρώ, διευκολύνσεις στα <a href="http://www.enikonomia.gr/international/226126,kokkina-daneia-i-ellada-simeiose-ti-mikroteri-proodo-stin-evrozon.html">κόκκινα δάνεια</a>, περισσότερες δημόσιες επενδύσεις και -στο βάθος- χαμηλότερα πρωτογενή πλεονάσματα έχει στην πίσω σελίδα η υπογραφή της Ε.Ε. στην οικονομική πολιτική μέσω της έκθεσης για την 4η αξιολόγηση που δημοσιοποιήθηκε χθες.</p>
      <p>Με την παραδοχή της επίτευξης των δημοσιονομικών στόχων για πρωτογενές πλεόνασμα 3,5% του ΑΕΠ το 2019 και το 2020, η Επιτροπή επικυρώνει όλες τις φορολογικές ελαφρύνσεις που έχει εξαγγείλει ο πρωθυπουργός από τη Θεσσαλονίκη και όσες συμπληρώθηκαν από τον Σεπτέμβριο μέχρι σήμερα. Συγκεκριμένα, για το 2019 υπάρχει ο δημοσιονομικός χώρος:</p>
      <p>– Να δοθεί το αυξημένο στα 68 εκατ. ευρώ επίδομα θέρμανσης σε δύο δόσεις πριν από το τέλος του 2019.</p>
      <p>– Να δοθεί κοινωνικό μέρισμα έως και 500 εκατ. ευρώ, καθώς το πρωτογενές πλεόνασμα που προβλέπει η Ε.Ε. για την Ελλάδα το 2019 είναι 3,8% του ΑΕΠ έναντι 3,7% του ΑΕΠ που προέβλεπε το προσχέδιο του Προϋπολογισμού.</p>
      <p>– Να μειώσει έστω και εκτάκτως την προκαταβολή φόρου για τις επιχειρήσεις από το 100% στο 95% με τη χρήση 138 εκατ. ευρώ και πάλι από το υπερπλεόνασμα του τρέχοντος έτους.</p>
      <p>
        <b>Για το 2020 ο κατάλογος των ελαφρύνσεων είναι σημαντικά μεγαλύτερος και περιλαμβάνει:</b>
      </p>
      <p><b>1</b> Τη μείωση του πρώτου συντελεστή για φυσικά πρόσωπα από το 22% στο 9% για εισοδήματα ως 10.000 ευρώ.</p>
      <p><b>2</b> Τη διατήρηση του αφορολογήτου στα σημερινά επίπεδα με αύξηση κατά 1.000 ευρώ για κάθε παιδί. Στην έκθεση υπάρχει μια δυσφορία για την κατάργηση της περικοπής του αφορολογήτου, αλλά πουθενά δεν ζητούν την επαναφορά του μέτρου.</p>
      <p><b>3</b> Την καθιέρωση χαμηλού φορολογικού συντελεστή 10% για τα αγροτικά συνεταιριστικά σχήματα.</p>
      <p><b>4</b> Την απαλλαγή από την εισφορά αλληλεγγύης όλων των ΑμεΑ με ποσοστό αναπηρίας άνω του 80%, ανεξαρτήτως της μορφής της αναπηρίας.</p>
      <p><b>5</b> Τη μείωση του ΦΠΑ για τα βρεφικά είδη και τα κράνη μοτοσικλέτας από το 24% που είναι σήμερα στον μειωμένο συντελεστή 13%.</p>
      <p><b>6</b> Τη μείωση του συντελεστή φορολογίας για τις επιχειρήσεις από το 28% στο 24%.</p>
      <p><b>7</b> Τη μείωση της φορολογίας των μερισμάτων από το 10% στο 5%.</p>
      <p><b>8</b> Την αυτοτελή φορολόγηση του δικαιώματος προαίρεσης έναντι μετοχών με 15% αντί της σημερινής φορολόγησης μέσω της κλίμακας.</p>
      <p><b>9</b> Την κατάργηση της φορολογίας στα εταιρικά ομόλογα σε όλους τους ξένους επενδυτές με στόχο την εξεύρεση φθηνού χρήματος.</p>
      <p><b>10</b> Το πακέτο για την ενίσχυση της οικοδομής που περιλαμβάνει την αναστολή για τρία χρόνια και του φόρου υπεραξίας αλλά και του ΦΠΑ για τα ακίνητα με οικοδομική άδεια από 1ης/1/2006. Στο τελευταίο εκφράζεται επίσης μια δυσφορία από την Επιτροπή, αλλά ούτε και εδώ ζητά την ακύρωση του μέτρου.</p>
      <p><b>11</b> Την έκπτωση έως και 40% από το φόρο των δαπανών για εργασίες τεχνικής αισθητικής ή και ενεργειακής αποκατάστασης ακινήτων. Μάλιστα στο φορολογικό νομοσχέδιο θα διευκρινίζεται ότι με τις εργασίες σε ακίνητα, παράλληλα με την έκπτωση του 40%, θα ισχύει η έκπτωση του 5% στη φορολογία εισοδημάτων από ακίνητα.</p>
      <p><b>12</b> Τη θέσπιση, σε συνέχεια της ρύθμισης των 120 δόσεων, νέας πάγιας ρύθμισης οφειλών προς την εφορία σε 24 έως 48 δόσεις έναντι 12 έως 24 της υφιστάμενης από 1ης/1/2020.</p>
      <p>
        <b>Τα μη φορολογικά οφέλη</b>
      </p>
      <p>Εκτός από τον μακροσκελή κατάλογο των φορολογικών μέτρων η έκθεση της Επιτροπής επικύρωσε και μια σειρά άλλων ελαφρύνσεων και διευκολύνσεων για τον επόμενο χρόνο.</p>
      <p>Για παράδειγμα ελάφρυνση -και μάλιστα σημαντική- μπορεί να θεωρηθεί το γεγονός ότι από το καλοκαίρι του 2020 θα αρχίσει να μειώνεται σταδιακά το μη μισθολογικό βάρος για τους μισθωτούς με τη μείωση των εισφορών για κύρια σύνταξη κατά 1%.</p>
      <p>Επίσης θετική μπορεί να θεωρηθεί και η παράταση ως τον Απρίλιο του νέου καθεστώτος προστασίας πρώτης κατοικίας, που μέχρι τώρα ήταν παγωμένο με 10 μόνο ολοκληρωμένες ρυθμίσεις. Η πλήρως αυτοματοποιημένη πλατφόρμα υποβολής αιτήσεων και τα λιγότερα δικαιολογητικά εκτιμάται ότι θα κάνουν έστω και την τελευταία στιγμή το νόμο να λειτουργήσει.</p>
      <p>Σε θεσμικό επίπεδο η δήλωση του κ. Ντομπρόβσκις για διαβούλευση σχετικά με τη χρήση των εισροών των 767 εκατ. ευρώ από ANFA για συμφωνημένες δημόσιες επενδύσεις είναι ευκαιρία αλλά και πρόκληση. Τούτο διότι οι αποφάσεις θα πρέπει να ληφθούν νωρίς ώστε οι ελληνικές αρχές να έχουν το χρόνο για να επιλέξουν και να διοχετεύσουν τα χρήματα σε ώριμα έργα.</p>
      <p>Τέλος, το μεγάλο στοίχημα θα είναι η αναθεώρηση των δημοσιονομικών στόχων που θα συζητηθεί μέσα στο 2020. Η επιτυχής έκβαση αυτής της διαβούλευσης θα δώσει τα περιθώρια για νέες σημαντικές μειώσεις φόρων ως το 2022.</p>
      <p>Πηγή πληροφοριών εφημερίδα "Ελεύθερος Τύπος"</p>
      <related>
        <h4>σχετικά άρθρα</h4>
        <a href="http://www.enikos.gr/economy/685262/klironei-gia-to-koinoniko-merisma-ton-400-ekat-evro-o-schediasmos%0A%20%20%20%20%0A"/>
        <a href="http://www.enikos.gr/economy/685093/ektinaxi-tou-protogenous-pleonasmatos-sto-10mino-anamenontai-oi-a%0A%20%20%20%20%0A"/>
        <a href="http://www.enikos.gr/economy/683325/neo-forologiko-ta-mystika-gia-na-kalypsete-to-30-ton-ilektronikon%0A%20%20%20%20%0A"/>
        <a href="http://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef%0A%20%20%20%20%0A"/>
        <a href="http://www.enikos.gr/economy/683223/staikouras-erchetai-nea-meiosi-tou-enfia-ti-allazei-me-ti-forolot%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681705/forologika-esoda-stin-8i-thesi-tis-ee-i-ellada-ti-deichnoun-stoic%0A%20%20%20%20%0A"/>
        <a href="http://www.enikos.gr/economy/680999/afxithike-i-forologiki-symmorfosi-poioi-foroi-plironontai-egkairo%0A%20%20%20%20%0A"/>
      </related>
    </article>
  </body>
</html>