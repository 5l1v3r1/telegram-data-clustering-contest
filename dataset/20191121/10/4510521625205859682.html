<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/educatie/scoala/ministrul-educatiei-vrea-schimbe-programa-bacalaureat-Scoala-Scoala-unitate-invatamant-1_5dd664db5163ec42714067c4/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T10:40:38+00:00"/>
    <meta property="og:title" content="Ministrul Educaţiei vrea să schimbe programa la Bacalaureat. Şcoală după Şcoală în fiecare unitate de învăţământ"/>
    <meta property="og:description" content="Ministrul Educaţiei, Monica Anisie, vrea ca de anul viitor să se studieze posibilitatea ca la liceele vocaţionale sau de profil, elevii să-şi poată alege liber ultima probă la Bacalaureat."/>
  </head>
  <body>
    <article>
      <h1>Ministrul Educaţiei vrea să schimbe programa la Bacalaureat. Şcoală după Şcoală în fiecare unitate de învăţământ</h1>
      <address><time datetime="2019-11-21T10:40:38+00:00">21 Nov 2019, 10:40</time> by <a rel="author">Calin Mihai</a></address>
      <h4>Ministrul Educaţiei, Monica Anisie, vrea ca de anul viitor să se studieze posibilitatea ca la liceele vocaţionale sau de profil, elevii să-şi poată alege liber ultima probă la Bacalaureat.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/educatie/scoala/protest-parintilor-scoala-bistrita-nasaud-profesor-condamnat-abuz-s-a-intors-catedra-1_5dd64eab5163ec42713fc1e7/index.html"/>
        <a href="https://adevarul.ro/educatie/universitar/ubb-topul-universitatilor-romania-1_5dd56e435163ec42713b1b41/index.html"/>
        <a href="https://adevarul.ro/locale/piatra-neamt/scandalul-cataloagelor-falsificate-pastrarea-normelor-didactice-condamnari-primit-profesorii-vinovati-1_5dd553c45163ec42713a6d4e/index.html"/>
      </related>
      <p>Ministrul Educaţiei spune că au existat astfel de solicitări din partea elevilor şi a profesorilor dar în cele din urmă nu s-a materializat nimic. </p>
      <p>"La momentul acesta, eu cred că nu ar trebui să vorbim despre examenul de Bacalaureat, pentru că îi speriem pe cei care sunt acum în clasa a XII-a. De la anul, tot prin consultare publică, îmi doresc să discutăm despre un examen de Bacalaureat în care ultima probă să dea posibilitatea şi elevilor care sunt la liceele tehnice sau la vocaţional să îşi aleagă o disciplină de profil, pentru că, de exemplu, la un liceu tehnologic fac discipline tehnice pe care nu le valorifică printr-un examen şi ei îşi doresc. În cadrul Ministerului Educaţiei au fost nenumărate propuneri în sensul acesta, chiar şi de la profesori, nu numai din partea elevilor. Încă din 2016, când eram secretar de stat, am primit astfel de solicitări, numai că s-a terminat mandatul", a precizat Anisie.</p>
      <p>
        <b>Evaluarea Naţională</b>
      </p>
      <p>Monica Ansiie a anunţat faptul că se va studia modul în care se va efectua Evaluarea Naţională de anul viitor.</p>
      <p>"Evaluarea Naţională de anul acesta este cea pe care o avem, nu se fac modificări în timpul anului şcolar sub nicio formă. Pentru anul viitor, tot în consultare, şi dialogul este deschis, cu părinţii, cu asociaţiile elevilor, cu Consiliul elevilor, cu sindicatele, vom lua o decizie asupra modului în care va trebui să se realizeze Evaluarea Naţională de la anul", a menţionat aceasta.</p>
      <p>
        <b>Masă după Şcoală combinat cu Şcoală după Şcoală</b>
      </p>
      <p>Ministerul Educaţiei va corela cele două programe ce se derulează acum, Masă după Şcoală prin care se oferă masă caldă elevilor şi Şcoală după Şcoală, un after-school gratuit.</p>
      <p>Ministrul Educaţiei, Monica Anisie, a anunţat joi că programele "Şcoală după şcoală" şi "Masă în şcoli" vor fi corelate, iar pentru implementarea lor se va face un studiu.<br/><br/>"Ne dorim să realizăm programul 'Şcoală după şcoală' în fiecare unitate de învăţământ. Vom face un studiu la nivelul Ministerului Educaţiei şi această dezvoltare va fi corelată şi cu dezvoltarea programului 'Masă în şcoli'. Corelăm cele două programe", a precizat Anisie, prezentă la sediul Federaţiei Sindicatelor Libere din Învăţământ, unde a participat la deschiderea unui congres internaţional pentru copiii cu cerinţe educaţionale speciale.</p>
      <p>
        <b>Nu se exclude clasa pregătitoare</b>
      </p>
      <p>Monica Anisie spune că planul fostului ministru Ecaterina Andronescu de a se renunţa la clasa pregătitoare nu va fi pus în practică.</p>
      <p>"Doamne fereşte, eu nu ştiu de unde anume s-a pornit cu acest... Este viziunea doamnei Andronescu. Acum, la conducerea Ministerului Educaţiei este altcineva, prin urmare vă spun foarte clar: este exclus ca la acest moment să se desfiinţeze clasa pregătitoare. Să nu uităm că totuşi eu am făcut parte din echipa care a realizat Legea nr. 1 din 2011, deci în 2012 am fost persoana care a introdus, împreună cu ministrul de atunci, clasa pregătitoare, deci nu se pune problema ca tocmai eu să fiu aceea care desfiinţează clasa pregătitoare", a precizat Monica Anisie.</p>
      <hr/>
    </article>
  </body>
</html>