<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/constanta-cei-sase-algerieni-aflati-pe-nava-unde-izbucnise-un-incendiu-si-intoxicati-cu-fum-au-fugit-de-la-bord-patru-dintre-ei-au-fost-prinsi-de-autoritati-1922405321492019111019176385"/>
    <meta property="og:site_name" content="News.ro"/>
    <meta property="article:published_time" content="2019-11-21T10:53:49+00:00"/>
    <meta property="og:title" content="Constanţa: Cei şase algerieni aflaţi pe nava unde izbucnise un incendiu şi intoxicaţi cu fum au fugit de la bord. Patru dintre ei au fost prinşi de autorităţi"/>
    <meta property="og:description" content="Cei şase algerieni aflaţi clandestin la bordul unei nave în Portul Constanţa, care în urmă cu câteva zile s-au intoxicat cu fum după un incendiu a izbucnit la bordul ambarcaţiunii, au reuşit să fugă de pe navă, ei fiind căutaţi de poliţişti de frontieră, poliţişti şi jandarmi. Până în prezent, autorităţile au reuşit să-i găsească pe patru dintre aceştia, ei aflându-se în zona localităţii Murfatlar."/>
  </head>
  <body>
    <article>
      <h1>Constanţa: Cei şase algerieni aflaţi pe nava unde izbucnise un incendiu şi intoxicaţi cu fum au fugit de la bord. Patru dintre ei au fost prinşi de autorităţi</h1>
      <address><time datetime="2019-11-21T10:53:49+00:00">21 Nov 2019, 10:53</time> by <a rel="author">Cosmin Vaideanu</a></address>
      <p>
        <b>Cei şase algerieni aflaţi clandestin la bordul unei nave în Portul Constanţa, care în urmă cu câteva zile s-au intoxicat cu fum după un incendiu a izbucnit la bordul ambarcaţiunii, au reuşit să fugă de pe navă, ei fiind căutaţi de poliţişti de frontieră, poliţişti şi jandarmi. Până în prezent, autorităţile au reuşit să-i găsească pe patru dintre aceştia, ei aflându-se în zona localităţii Murfatlar.</b>
      </p>
      <p>Potrivit reprezentanţilor Gărzii de Coastă, în noaptea de miercuri spre joi, poliţiştii de frontieră din cadrul Grupului de Nave Constanţa, aflaţi la supravegherea navei Nordic Barents, sub pavilion Panama, sosită în Portul Constanţa din direcţia Turcia, au fost anunţaţi de către un membru de echipaj despre faptul că cei şase pasageri clandestini de la bordul navei nu se mai află în încăperea în care erau cazaţi.</p>
      <p>"Imediat, poliţiştii de frontieră au efectuat controlul asupra navei şi au alertat autorităţile locale şi firmele de pază care îşi desfăşoară activitatea în incinta Portului Constanţa. Menţionăm că în permanenţă un echipaj al Poliţiei de Frontieră a supravegheat nava la scara acesteia, cu verificări constante ale încăperii în care aceştia se aflau, ultima verificare fiind efectuată în jurul orei 02.30, când nu au fost constatate nereguli", se arată în comunicat.</p>
      <p>Autorităţile au început căutările celor şase cetăţeni algerieni, în cooperare cu Inspectoratul de Jandarmi Judeţean Constanţa şi Inspectoratul de Poliţie al Judeţului Constanţa, până în prezent fiind găsiţi patru dintre aceştia. Ei se aflau în zona localităţii Murfatlar.</p>
      <p>Totodată, sunt derulate cercetări pentru stabilirea cu exactitate a celor întâmplate şi identificarea persoanelor implicate, în cauză existând suspiciuni privind complicitatea echipajului navei în săvârşirea faptei de trecere frauduloasă a frontierei de stat, a mai precizat sursa citată.</p>
      <p>În 17 noiembrie, poliţiştii de frontieră din cadrul Grupului de Nave Constanţa au controlat la intrarea în ţară o navă sub pavilion Panama, sosită în Portul Constanţa din direcţia Turcia. Echipajul navei este format din 22 de marinari, de naţionalitate filipineză şi rusă.</p>
      <p>"În momentul intrării navei în Portul Constanţa, Punctul de Trecere a Frontierei Constanţa a fost informat că la bordul navei se află şase pasageri clandestini, fără documente de călătorie. Conform declaraţiilor comandantului navei, cei şase cetăţeni au fost ascunşi după ce nava a părăsit portul din Turcia. Din cercetările efectuate la bordul navei, cele şase persoane sunt originare din Algeria”, precizau reprezentanţii Gărzii de Coastă.</p>
      <p>Comandantul navei a fost sancţionat cu suma de 48.000 de lei.</p>
      <p>La solicitarea comandantului navei, duminică seara, poliţiştii de frontieră au apelat serviciul unic de urgenţă 112 în vederea acordării asistenţei de specialitate intrucât la bordul navei a luat foc o saltea şi persoanele respective au inhalat fum, preciza sursa citată.</p>
      <p>Cei şase algerieni s-au intoxicat cu fum şi au avut nevoie de îngrijiri medicale, unul dintre ei fiind dus la Spitalul Judeţean Constanţa, după care a revenit la bordul navei. Ei nu aveau voie să părăsească şi nava şi urmau să plece tot cu ambarcaţiunea cu care veniseră.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>