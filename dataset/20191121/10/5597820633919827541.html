<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/motoru-sports/rigas-pasvaldibas-daliba-laus-ari-2020-gada-uznemt-pasaules-rallijkrosa-posmu.a339138/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T10:18:00+00:00"/>
    <meta property="og:title" content="Rīgas pašvaldības dalība ļaus arī 2020. gadā uzņemt pasaules rallijkrosa posmu"/>
    <meta property="og:description" content="Rīgas pašvaldības atsaucība nepieciešamo finanšu nodrošināšanā ļaus arī 2020.gadā Latvijas galvaspilsētā uzņemt pasaules rallijkrosa čempionāta posmu, ceturtdien informēja vietējie rīkotāji &quot;RA Events&quot;. Iepriekš uzskatīja, ka nākamgad rallijkrosa čempionāta posms Latvijā nenotiks, jo valsts budžetā netika paredzēti līdzekļi sacensību licences maksai."/>
  </head>
  <body>
    <article>
      <h1>Rīgas pašvaldības dalība ļaus arī 2020. gadā uzņemt pasaules rallijkrosa posmu</h1>
      <address><time datetime="2019-11-21T10:18:00+00:00">21 Nov 2019, 10:18</time> by <a rel="author" href="https://www.lsm.lv/autors/gundars-galkins/" target="_blank">Gundars Galkins</a></address>
      <p>
        <b>Rīgas pašvaldības atsaucība nepieciešamo finanšu nodrošināšanā ļaus arī 2020.gadā Latvijas galvaspilsētā uzņemt pasaules rallijkrosa čempionāta posmu, ceturtdien informēja vietējie rīkotāji "RA Events". Iepriekš uzskatīja, ka nākamgad rallijkrosa čempionāta posms Latvijā nenotiks, jo valsts budžetā netika paredzēti līdzekļi sacensību licences maksai.</b>
      </p>
      <p>Arī vietējie organizatori jau praktiski bija pieņēmuši domu, ka 2019.gadā noslēdzās Latvijā pēdējais pasaules čempionāta posms, atzina "RA Events" direktors Raimonds Strokšs. Tomēr viņš attapies, ka vēl nebija vērsies Rīgas domē, kur ar mēru Oļegu Burovu ātri izdevies atrast kopsaucēju. Ceturtdien Strokšs galvaspilsētas pašvaldībā guvis apstiprinājumu, ka pasaules čempionāta posma sarīkošanai septembrī nepieciešamais finansējums tiks nodrošināts. </p>
      <figure>
        <audio src="https://static.lsm.lv/media/2019/11/c4xe.mp3"/>
        <figcaption>Raimonds Strokšs par Rīgas pašvaldības iesaistīšanu<cite>Māris Bergs</cite></figcaption>
      </figure>
      <p>Nākamgad 19. un 20. septembrī paredzētā Latvijas posma oficiālais nosaukums būs "Rīga Grand Prix". Rīkotāji turpinās sadarbību arī ar titulsponsoru "Neste".</p>
      <p>Biķernieku trasē Rīgā paredzēts devītais no 11 sezonas posmiem, kam visiem mājvietas vēl nav apstiprinātas. Vienošanās par sacīkšu rīkošanu Latvijā panākta uz vienu sezonu, un jau ceturtdien sākas ieejas biļešu pārdošana. </p>
      <figure>
        <audio src="https://static.lsm.lv/media/2019/11/c4xf.mp3"/>
        <figcaption>Deivids Gilets par rallijkrosa rīkošanu Rīgā<cite>Māris Bergs</cite></figcaption>
      </figure>
      <p>Pasaules čempionāta organizatoru IMG stratēģiskās partnerības direktors Deivids Gilets žurnālistiem atzina, ka organizācijā ir gandarīti par iespēju saglabāt posmu Rīgā, kur laba sacensību trase ir tuvu pilsētai, kā arī sacīkstes labi apmeklētas. Gilets cer, ka ar Rīgu izdosies noslēgt arī ilgtermiņa vienošanos par sacīkšu organizēšanu trīs līdz piecus gadus. </p>
      <p>Gandarījumu par pasaules čempionāta posma saglabāšanu Rīgā pauda arī Latvijas rallijkrosa pilots Jānis Baumanis, kurš iepriekšējo sezonu noslēdza 6.vietā kopvērtējumā. Arī viņš uzsvēra, ka Rīgas posms rallijkrosā visiem patīk gan pievilcīgās pilsētas, gan labi sagatavotas trases dēļ, turklāt līdzjutējiem izmaksas ir būtiski zemākas nekā Skandināvijā.</p>
      <p>Jau vēstīts, ka dažādu sporta pasākumu organizatori no valsts budžeta sacensību rīkošanai Latvijā 2020.gadā prasīja 3,7 miljonus eiro, bet šim mērķim paredzēta vairākkārt mazāka summa. Pasaules rallijkrosa čempionāta posma licencei vien nepieciešams apmēram pusmiljons eiro. Organizatori gan allaž ir uzsvēruši, ka finanšu atdeve valstij ir daudzkārt lielāka par ieguldīto licences maksu.</p>
      <p>Pasaules rallijkrosa čempionāts posms Rīgā notiek kopš 2014.gada.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/varam-apsvers-rigas-domes-atlaisanu-ja-ta-nesakartos-atkritumu-savaksanu-burovs-sola-situaciju-atrisinat.a339119/"/>
        <a href="https://www.lsm.lv/raksts/zinas/latvija/rigas-domes-vairakums-nakotne-saredz-arkartas-velesanas.a339051/"/>
        <a href="https://www.lsm.lv/raksts/zinas/ekonomika/linkaits-audits-par-merkdotacijas-izlietojumu-riga-atklaj-visadus-brinumus.a339016/"/>
        <a href="https://www.lsm.lv/raksts/zinas/latvija/burovs-atkapsies-no-amata-ja-neizdosies-nodrosinat-vairakuma-koaliciju-rigas-dome.a338960/"/>
        <a href="https://www.lsm.lv/raksts/zinas/latvija/rigas-domes-deputati-atbrivo-baranniku-no-vicemera-un-brivostas-valdes-locekla-amata.a338846/"/>
        <a href="https://www.lsm.lv/raksts/zinas/latvija/burovs-maina-rigas-namu-parvaldnieka-centraltirgus-un-rigas-satiksmes-vadibu.a338909/"/>
        <a href="https://www.lsm.lv/raksts/kultura/kulturtelpa/par-gada-ridzinieku-kluvis-komponists-boriss-rezniks.a338841/"/>
        <a href="https://www.lsm.lv/raksts/zinas/latvija/neatkarigo-deputatu-frakcija-aicina-atbalstit-rigas-domes-vadibas-atcelsanu.a338794/"/>
      </related>
    </article>
  </body>
</html>