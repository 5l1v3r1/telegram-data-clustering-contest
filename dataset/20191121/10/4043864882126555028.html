<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232623/"/>
    <meta property="og:site_name" content="Українська правда"/>
    <meta property="article:published_time" content="2019-11-21T10:11:30+00:00"/>
    <meta property="og:title" content="Скандал зі зґвалтуванням: Арахамія розповів, за яких умов Іванісова заберуть назад у &quot;СН&quot;"/>
    <meta property="og:description" content="Голова фракції “Слуги народу” Давид Арахамія заявляє, що Романа Іванісова, довкола якого розгорівся скандал з нібито судимістю за зґвалтування, зможуть забрати назад у фракцію, якщо він доведе, що не причетний до такого злочину."/>
  </head>
  <body>
    <article>
      <h1>Скандал зі зґвалтуванням: Арахамія розповів, за яких умов Іванісова заберуть назад у "СН"</h1>
      <address>
        <time datetime="2019-11-21T10:11:30+00:00">21 Nov 2019, 10:11</time>
      </address>
      <p>Голова фракції "Слуги народу" Давид Арахамія заявляє, що Романа Іванісова, довкола якого розгорівся скандал з нібито судимістю за зґвалтування, зможуть забрати назад у фракцію, якщо він доведе, що не причетний до такого злочину.</p>
      <p><b>Джерело:</b> Арахамія на брифінгу у Києві</p>
      <p><b>Пряма мова:</b> "Ми вирішили з ним, що він сам за власною ініціативою виходить з фракції та партії. Ми це підтримуємо. Якщо він спростує, і вся країна побачить, що це був фейк, то ми його заберемо назад. Якщо це підтвердиться, то хай іде по своїх справах, куди захоче.</p>
      <p>Пан Іванісов – я його вчора набирав, бо він на окрузі зараз, і кажу: <i>"Є така інформація. Якщо це буде правдою, то нема в тебе права бути у фракції чи у партії"</i>.  Він сказав: <i>"Я це розумію".</i> Я кажу: <i>"Це треба чи підтвердити, чи спростувати".</i> Він сказав: <i>"Мені треба час".</i></p>
      <p>На нього йде атака зараз – про це він не раз повідомляв, – бо він займається антикорупційними справами по бурштину, і він каже, що йде замовлення на нього.</p>
      <p>Він спростовував мені. Голосно спростовував. Каже, що не було у нього взагалі судимості".</p>
      <p><b>Деталі:</b> Арахамія також повідомив, що <b>представник Іванісова поїде до Маріупольської колонії, де нардеп нібито відбував покарання, щоб там на відео</b> записати всі журнали про відбуття покарання і показати, що там немає ніяких записів про Іванісова.  </p>
      <p>Крім того, 21 листопада <b>секретаріат фракції направить офіційні запити в ГПУ, МВС та СБУ</b> з проханням перевірити і надати всебічну і повну інформацію щодо цього приводу.</p>
      <p>Наразі, за словами Арахамії, він не може ні підтвердити, ні спростувати ні слова Іванісова, ні заяви тих, хто його обвинувачує. </p>
      <p>Голова "Слуги народу" розповів, що перевіряв профіль Іванісова, коли його обирали до лав народних депутатів, бо тоді по всіх кандидатах робили так звані довідки від усіх правоохоронних органів. І тоді в Іванісова була довідка про несудимість.</p>
      <p>Разом з тим Арахамія відзначив, що якщо судимість була погашена, то МВС видасть довідку про несудимість. </p>
      <p>Нині він чекає доказів або від правоохоронних чи пенітенціарних органів, про те, що Іванісов не був судимий за зґвалтування, або вироку – від тих, хто його звинувачує.  </p>
      <p>За словами Арахамії, оскільки це справа 1996 року, то її немає в електронних реєстрах, бо тоді були лише паперові журнали, тому перевірка забере більше часу.</p>
      <p>Він також додав, що Іванісов повернувся у Київ і планує вийти до журналістів і відповісти на питання, назвати тих, хто, на його думку, може бути замовником цього скандалу.</p>
      <p>Крім того, голова фракції "СН" відзначив, що на наступному засіданні фракції проголосують положення про фракцію, де пропишуть механізм тимчасового виключення людини з фракції і  повернення назад.   </p>
      <p>
        <b>Передісторія:</b>
      </p>
      <ul>
        <li>Екснардеп колишній "радикал" Ігор Мосійчук у своєму Telegram-каналі оприлюднив інформацію, що народний депутат від "Слуги народу" Роман Іванісов у середині 90-х років був засуджений за зґвалтування неповнолітньої.</li>
        <li>Іванісов у <a href="https://www.facebook.com/photo.php?fbid=146768866612286&amp;set=a.120634009225772&amp;type=3&amp;theater">Facebook </a>назвав цю інформацію "чорнухою" і "заказухою" і оприлюднив довідку про відсутність судимості.</li>
        <li>Генпрокурор Руслан Рябошапка <a href="https://www.pravda.com.ua/news/2019/11/20/7232544/">підтвердив</a>, що народний депутат "Слуги народу" Роман Іванісов має погашену судимість за обвинуваченням у зґвалтуванні: "Перевірка була здійснена не Генеральною прокуратурою, а відповідними органами. Його судимість погашена, тому вважається, що людина не судима на даний момент".</li>
        <li>Водночас у ГПУ заявили, що несудимість Іванісова, про яку заявив Рябошапка, <a href="https://www.pravda.com.ua/news/2019/11/20/7232565/">не підтверджена відомством </a>і перевірка ще триває.</li>
        <li>Глава фракції "Слуга народу" <a href="https://www.pravda.com.ua/news/2019/11/20/7232577/">Давид Арахамія </a>запропонував призупинити членство Іванісова у фракції "Слуга народу" на час перевірки інформації про його судимість.</li>
        <li>Невдовзі Іванісов написав у Facebook, що призупинив своє членство у фракції на час перевірки.</li>
        <li>Президент Володимир <a href="https://www.pravda.com.ua/news/2019/11/21/7232588/">Зеленський </a>заявив, що хоче розібратися зі скандалом стосовно судимості народного депутата "Слуги народу" Романа Іванісова і його причетності до зґвалтування, і якщо хоч щось підтвердиться, то змусить ого скласти мандат</li>
      </ul>
      <p>
        <i>Погашення судимості означає, що судимість особи втратила своє правове значення і така особа в подальшому не може зазнавати правообмежень кримінально-правового і загальноправового характеру.</i>
      </p>
      <p>
        <b>Для довідки.</b>
      </p>
      <p>Роман Іванісов народився 2 листопада 1978 року в місті Бердянськ Запорізької області, мешкає у Києві.</p>
      <p>За освітою юрист, закінчив Запорізький державний університет.</p>
      <p>З 1999 року працював приватним підприємцем.</p>
      <p>У 2003 році переїхав на постійне місце проживання до Києва.</p>
      <p>З 2005 до 2015 року був гендиректором ТОВ "Укр Нафта Пром – Альянс", яке торгує гумотехнічними виробами.</p>
      <p>У 2010 році був обраний депутатом Рівненської <a href="https://oblrada.rv.ua/sklad_struktura/khronologiya_sklikan/6_sklikannya.php?SECTION_ID=173&amp;ELEMENT_ID=1845%20">обласної ради</a> за списком ВО "Батьківщина", також балотувався від цієї партії по 37 округу. За даними руху "Чесно", був серед <a href="https://www.chesno.org/post/1847/">прогульників </a>засідань.  </p>
      <p>У Верховній Раді 7 скликання (2012-2014 роки) був <a href="https://posipaky.info/minion/327486">помічником-консультантом</a> на громадських засадах нардепа Віталія Чугуннікова. </p>
      <p>У 2015 році балотувався до Рівненської обласної ради по 63 округу (м.Рівне) від <a href="https://www.cvk.gov.ua/pls/vm2015/pvm066pt001f01=100pt00_t001f01=100pid102=8122pf7691=8122pt004f01=63rej=0.html">"Блоку Петра Порошенка</a> "Солідарність" як член партії, але не пройшов.</p>
      <p>З 2015 до 2016 року був радником Віталія Чугуннікова як голови Рівненської ОДА, відповідав за взаємодію з депутатським корпусом.</p>
      <p>З 2016 року – співзасновник та головний юрист у ТОВ "ПРОФ ДЕЗ КОНТРОЛЬ ПЛЮС", співзасновник ТОВ "<a href="https://youcontrol.com.ua/ru/contractor/?id=19700636">Санрайз медікал"</a>.</p>
      <p>З 2006 року – один з кінцевих бенефіціарів дочірнього підприємства "<a href="https://youcontrol.com.ua/ru/contractor/?id=12386226">Аква Волинь</a>". </p>
      <p>У 2016-2017 роках був керівником ТОВ <a href="https://www.pravda.com.ua/ed/main-frame/news/5dd662d28f8fe/bookmark_v5news/msgtype_inform/%20https:/ca.ligazakon.net/document/36179873/dossier">"Костопільагроінвест"</a>.</p>
      <p>Кінцевий бенефіціарний власник Торговий дім "<a href="https://ca.ligazakon.net/document/34578550/dossier">Ютекс</a>". </p>
      <p>У 2019 році був <a href="https://www.pravda.com.ua/ed/main-frame/news/5dd662d28f8fe/bookmark_v5news/msgtype_inform/%20https:/www.cvk.gov.ua/pls/vnd2019/wp040pt001f01=919pf7331=153.html">обраний народним</a> депутатом 9 скликання по 153 округу (Рівненська область) від партії "Слуга народу" як безпартійний. </p>
      <p>Наразі член "СН" у парламенті, <a href="https://www.pravda.com.ua/ed/main-frame/news/5dd662d28f8fe/bookmark_v5news/msgtype_inform/%20https:/itd.rada.gov.ua/mps/info/page/21110">член Комітету</a> з питань антикорупційної політики.</p>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/21/7232635/"/>
        <a href="https://www.pravda.com.ua/news/2019/11/21/7232632/"/>
        <a href="https://www.pravda.com.ua/news/2019/11/21/7232629/"/>
      </related>
    </article>
  </body>
</html>