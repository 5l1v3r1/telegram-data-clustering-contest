<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019582/%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D9%85%D8%A7%D9%84%DB%8C-%D9%88%D8%B3%D8%A7%DB%8C%D9%84-%DA%AF%D8%B1%D9%85%D8%A7%DB%8C%D8%B4%DB%8C-%D9%86%D9%81%D8%AA-%D8%B3%D9%88%D8%B2-%D9%85%D8%AF%D8%A7%D8%B1%D8%B3-%D8%A7%D8%B3%D8%AA%D8%A7%D9%86-%D8%A8%D8%B1%DA%86%DB%8C%D8%AF%D9%87-%D8%AE%D9%88%D8%A7%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:23:46+00:00"/>
    <meta property="og:title" content="تا پایان سال مالی وسایل گرمایشی نفت‌سوز مدارس استان برچیده خواهد شد"/>
    <meta property="og:description" content="ایسنا/لرستان مدیرکل نوسازی و تجهیز مدارس لرستان گفت: تا پایان سال مالی استانداردسازی مدارس انجام و وسایل گرمایشی نفت‌سوز برچیده خواهد شد."/>
  </head>
  <body>
    <article>
      <h6 class="kicker">مدیرکل نوسازی و تجهیز مدارس لرستان:</h6>
      <h1>تا پایان سال مالی وسایل گرمایشی نفت‌سوز مدارس استان برچیده خواهد شد</h1>
      <address><time datetime="2019-11-21T10:23:46+00:00">21 Nov 2019, 10:23</time> by <a rel="author">آزیتا یوسفیان</a></address>
      <p>ایسنا/لرستان مدیرکل نوسازی و تجهیز مدارس لرستان گفت: تا پایان سال مالی استانداردسازی مدارس انجام و وسایل گرمایشی نفت‌سوز برچیده خواهد شد.</p>
      <p>محمدرضا حیدری در شورای برنامه‌ریزی و توسعه لرستان اظهار کرد: در بحث اعتبارات استانی نگاه ویژه‌ای به نوسازی مدارس لرستان شد و سهم ما از ۲.۴ به ۳.۴ میلیارد رسیده است.</p>
      <p>وی افزود: ۸ طرح تخریب، بازسازی، تکمیل فضای نیمه‌تمام، تجهیزات و مناطق محروم، فضاهای ورزشی و تأمین قیر مدارس داریم که از ابتدا سال برای این موارد ۳۰ میلیارد تومان در طرح‌های ملی برای آن‌ها اعتبار پیش‌بینی کرده بودند و با پیگیری‌های انجام شده این رقم را به ۶۰ میلیارد تومان با تخصیص ۸۱.۷ درصد افزایش دادیم.</p>
      <p>مدیرکل نوسازی و تجهیز مدارس لرستان ادامه داد: استان به لحاظ دستگاه‌های گرمایشی بیشترین بخاری‌های نفت‌سوز را به خود اختصاص داده که در مراحل پایانی استفاده از این وسایل نفت‌سوز هستیم و این مهم مرتفع خواهد شد.</p>
      <p>حیدری با بیان اینکه در بحث سیستم گرمایشی مدارس ۶ میلیارد تومان اعتبار به ما اختصاص داده بودند که با پیگیری‌های انجام شده این رقم را به ۴۰ میلیارد تومان افزایش یافته است، گفت: برای ایمن و استانداردسازی مدارس ۲۲ میلیارد تومان اعتبار لحاظ شده و در حوزه مشارکت خیرین نیز ۹۷.۵ میلیارد اعتبار تعهد داشته‌ایم.</p>
      <p>وی اضافه کرد: در مجموع کل اعتبارات ملی با مشارکت خیرین ۱۷۵ میلیارد تومان است.</p>
      <p>مدیرکل نوسازی و تجهیز مدارس لرستان بیان کرد: در فاز دوم نیز قراردادی را انعقاد کردیم و چنانچه این مهم محقق شود ۳۰ میلیارد تومان به اعتبارات این اداره‌کل اضافه می‎شود و تا پایان سال مالی استانداردسازی مدارس انجام و وسایل گرمایشی نفت‌سوز برچیده خواهد شد.</p>
      <p>انتهای پیام</p>
    </article>
  </body>
</html>