<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/21/uccide-nonna-pugni_wVFhE7SS6mhYFv9fZrz8LN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-21T10:17:00+00:00"/>
    <meta property="og:title" content="Uccide la nonna a pugni"/>
    <meta property="og:description" content="E' accaduto a Ferrara: arrestato un 22enne per omicidio aggravato"/>
  </head>
  <body>
    <article>
      <h1>Uccide la nonna a pugni</h1>
      <address>
        <time datetime="2019-11-21T10:17:00+00:00">21 Nov 2019, 10:17</time>
      </address>
      <p>Ha picchiato la nonna a mani nude fino ad ucciderla. E' accaduto mercoledì sera, intorno alle 21:10, a Ferrara: sul posto sono intervenuti i carabinieri che hanno arrestato un 22enne per omicidio aggravato.</p>
      <p>Un militare dell'Arma, libero dal servizio, è intervenuto dopo aver ricevuto la segnalazione di una violenta lite tra due persone in auto. Quando il militare, che nel frattempo aveva allertato i colleghi, è arrivato sul posto la violenta lite era ancora in corso e la macchina era in movimento perché si trovava su una strada in pendenza.</p>
      <p>Il carabiniere è riuscito comunque ad entrare dal lato passeggero e a bloccare il ragazzo, che stava ancora picchiando la nonna, una donna di 71 anni. Per l'anziana, soccorsa dal 118 - che ha tentato di rianimarla - non c'è stato nulla da fare. Il giovane, in forte stato di agitazione, è stato portato in caserma e poi, al termine degli accertamenti di rito, trasferito nel carcere di Ferrara. Come ricostruito dai militari dell'Arma, il 22enne in passato era stato affidato ai nonni. Secondo i primi accertamenti, l'abuso di droga e alcol lo aveva portato a chiedere spesso i soldi ai nonni che, esasperati, lo avevano addirittura denunciato per estorsione: il giovane quindi, secondo quanto si apprende dai carabinieri, era stato già arrestato in passato per estorsione e poi scarcerato all'inizio del 2019.</p>
    </article>
  </body>
</html>