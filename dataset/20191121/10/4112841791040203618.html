<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76796-Na-svete-je-dalsi-premiovy-elektromobil-Elektricky-Sportback-od-Audi-ma-nielen-unikatne-spataky-ale-aj-svetla"/>
    <meta property="og:site_name" content="REFRESHER"/>
    <meta property="article:published_time" content="2019-11-21T10:34:00+00:00"/>
    <meta property="og:title" content="Na svete je ďalší prémiový elektromobil. Elektrický Sportback od Audi má nielen unikátne späťáky, ale aj svetlá"/>
    <meta property="og:description" content="Druhý karosársky variant zdieľa dobre známu techniku."/>
  </head>
  <body>
    <article>
      <h1>Na svete je ďalší prémiový elektromobil. Elektrický Sportback od Audi má nielen unikátne späťáky, ale aj svetlá</h1>
      <address><time datetime="2019-11-21T10:34:00+00:00">21 Nov 2019, 10:34</time> by <a rel="author">Martin Mičuda</a></address>
      <p>
        <b>Druhý karosársky variant zdieľa dobre známu techniku.</b>
      </p>
      <p>Či sa nám to páči alebo nie, každému z nás je už určite jasné, že <b>masívnej elektrifikácii sa nasledujúce roky nevyhneme.</b> Dôkazom toho je čoraz väčšia prítomnosť hybridných či plne elektrických vozidiel a ani značka <b>Audi</b> nie je výnimkou. Práve naopak, okrem viacerých nových hybridov spoznávame <b>ďalší elektromobil.</b></p>
      <p>V priebehu niekoľkých mesiacov sa totiž do portfólia nemeckej automobilky začleňuje už <b>druhý plne elektrický model, ktorý nesie názov e-tron Sportback.</b> Áno, v skratke ide o druhý, v tomto prípade štýlovejší karosársky variant stredne veľkého SUV. Ako naznačuje samotný dodatok Sportback, pointou je strecha pripomínajúca vozidlá kupé, a teda ostrejšie a<b> atraktívnejšie strihnutá zadná časť.</b></p>
      <figure>
        <img src="https://i.refresher.sk/public/martinzmartina/dec12/A1915284_medium.jpg"/>
        <figcaption>
          <cite>https://www.audi-mediacenter.com/en/press-releases/suv-coupe-for-the-e-tron-familythe-audi-e-tron-sportback-12339</cite>
        </figcaption>
      </figure>
      <p>V porovnaní s klasickým variantom e-tron je však zmien azda viac, ako sa čakalo. Ako prvé je to samotný dizajn, ktorý okrem iného riešenia strechy zaujme <b>novým, značne agresívnejším predným nárazníkom.</b> Do ponuky sa začlenili športovejšie dizajny kolies, z ktorých tie najväčšie majú až 21”. Výraznou mierou sa zlepšila aerodynamika – <b>koeficient odporu vzduchu má totiž hodnotu len 0,25 cx</b>, čo je na veľkostné pomery vozidla úctyhodný výsledok.</p>
      <p>Samozrejme, do istej miery za to môže nielen aerodynamickejší tvar karosérie, efektne tvarovaná predná časť, kompletne zakrytovaný podvozok, ale aj <b>príplatkové virtuálne spätné zrkadlá.</b> Pre úplnosť dodajme, že elektrický Sportback meria 4901 x 1935 x 1616 milimetrov, rázvor náprav má identických 2928 milimetrov.</p>
      <related>
        <a href="https://refresher.sk/69962-Co-so-sebou-prinasa-zivot-s-elektromobilom-Zistovali-sme-to-s-prvym-elektrickym-Audi"/>
      </related>
      <p>Pokiaľ ide o exteriér, Audi upriamuje pozornosť ešte na jeden podstatný detail – <b>digitálne Matrix-LED svetlomety</b>. Laicky povedané, svetlo je rozložené na miniatúrne pixely, čím je vozovka osvetlovaná v naozaj vysokom rozlíšení. <b>Schopnosť tieniť okoloidúcu premávku má byť preto podstatne sofistikovanejšia</b>, no hlavne presnejšia než kedykoľvek predtým. Obdobné digitálne svetlá nájdeme momentálne len vo vrcholných vyhotoveniach triedy S, konkrétne v modeloch Mercedes-Maybach. </p>
      <figure>
        <img src="https://i.refresher.sk/public/martinzmartina/dec12/A1915283_medium.jpg"/>
        <figcaption>
          <cite>https://www.audi-mediacenter.com/en/press-releases/suv-coupe-for-the-e-tron-familythe-audi-e-tron-sportback-12339</cite>
        </figcaption>
      </figure>
      <p>Samotnému kokpitu sa nemusíme veľmi venovať, keďže palubná doska zmenami neprešla –  centrom je<b> 10,1” Black Panel</b>, pod ním je <b>8,6” panel klimatizácie</b>, zatiaľ čo pred vodičom sa nachádza <b>12,3” Audi Virtual Cockpit</b> s decentne pozmenenou grafikou. Futuristicky stredový tunel sa rovnako nemení.</p>
      <p>Lepšia aerodynamika sa prejavila v pozitívnom smere pri dojazde. Podľa WLTP je papierový <b>dojazd na jedno nabitie na úrovni až 446 kilometrov,</b> čo je približne o 36 kilometrov viac ako v prípade klasickej karosérie. Pohonné ústrojenstvo i veľkosť batérie sa pritom nemení.</p>
      <p>Novinka vstupuje na trh pod označením <b>55 quattro</b>, čo v reči čísiel znamená 2 asynchrónne elektromotory so spoločným výkonom 265 kW / 360 koní a 560 Nm. K dispozícii je však <b>krátkodobý Boost</b>, vďaka ktorému sa na približne 8 sekúnd dostaví až <b>300 kW / 408 koní a 664 Nm. </b></p>
      <figure>
        <img src="https://i.refresher.sk/public/martinzmartina/dec12/A1915270_medium.jpg"/>
        <figcaption>
          <cite>https://www.audi-mediacenter.com/en/press-releases/suv-coupe-for-the-e-tron-familythe-audi-e-tron-sportback-12339</cite>
        </figcaption>
      </figure>
      <p>Energia pochádza z akumulátorov, ktoré sú umiestnené v podlahe. Ich váha je až 700 kilogramov, dôležitejšie však je, že batérie majú vlastnú termoreguláciu a disponujú kapacitou až <b>95 kWh</b> (využiteľná kapacita približne 86,5 kWh kWh).</p>
      <p>Naďalej platí, že systém podporuje až 150 kW nabíjanie, pritom akcelerácia z 0 na 100 km/h je na úrovni 5,7 sekundy. Zaujímavosťou však je, že <b>do ponuky sa hneď v úvode začleňuje aj slabší variant 50 quattro</b>, ktorého parametre sú nasledovne: výkon 230 kW / 312 koní a 540 N.m a o 120 kilogramov ľahšia batéria s kapacitou 71 kWh (64,7 kWh využiteľných). Táto verzia pokorí stovku za 6,8 sekundy. Audi e-tron Sportback príde na trh <b>začiatkom roka 2020.</b></p>
      <figure>
        <a href="https://refresher.sk/76796-Na-svete-je-dalsi-premiovy-elektromobil-Elektricky-Sportback-od-Audi-ma-nielen-unikatne-spataky-ale-aj-svetla/gallery/1">
          <img src="https://i.refresher.sk/public/martinzmartina/dec12/A1915283_medium.jpg"/>
        </a>
        <figcaption>
          <a href="https://refresher.sk/76796-Na-svete-je-dalsi-premiovy-elektromobil-Elektricky-Sportback-od-Audi-ma-nielen-unikatne-spataky-ale-aj-svetla/gallery/1">Zobraziť galériu 8</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/41597-Sportovostylove-a-zaroven-vobec-najluxusnejsie-Audi-sa-zacina-rysovat-Novu-SQ8cku-spozname-coskoro"/>
        <a href="https://refresher.sk/37783-Nove-Audi-A5-prichadza-o-strechu-Nechyba-vrcholna-verzia-S5-Cabriolet-s-354-konmi-ci-unikatny-mikrofon"/>
        <a href="https://refresher.sk/60654-Audi-a-Airbus-predstavily-vlastni-bezpilotni-dron-fungujici-jako-taxi"/>
        <a href="https://refresher.sk/59127-ABT-si-zobralo-na-musku-novu-A8cku-Vysledkom-je-vylepseny-dizajn-aj-technika"/>
        <a href="https://refresher.sk/42716-Audi-reaguje-na-trendy-a-uspechy-rivalov-a-odhaluje-503konovy-koncept-naznacujuci-buduce-SUV-kupe"/>
        <a href="https://refresher.sk/48134-Dansky-iluzionista-si-kratko-po-hrozostrasnej-nehode-spravil-kurioznu-selfie-ktorou-apeluje-na-vladu"/>
        <a href="https://refresher.sk/77560-Nove-RS-Q8-vyraza-dych-600konova-bestia-z-Bratislavy-je-najrychlejsim-SUV-na-Nurburgringu"/>
        <a href="https://refresher.sk/76947-Spadla-dalsia-tradicna-hradba-Aston-Martin-DBX-je-prvym-SUVckom-znacky"/>
      </related>
    </article>
  </body>
</html>