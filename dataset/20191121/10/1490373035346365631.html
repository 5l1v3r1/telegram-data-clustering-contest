<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/marek-hilser-prezidentske-volby-kandidatura-2023_1911211059_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T10:59:00+00:00"/>
    <meta property="og:title" content="Hilšer se bude znovu ucházet o křeslo prezidenta. Do voleb v roce 2023 chce jít jako občanský kandidát"/>
    <meta property="og:description" content="V posledních volbách nezískal dostatek podpisů, nominován byl nakonec zákonodárci. Do finálového boje s Milošem Zemanem se nedostal."/>
  </head>
  <body>
    <article>
      <h1>Hilšer se bude znovu ucházet o křeslo prezidenta. Do voleb v roce 2023 chce jít jako občanský kandidát</h1>
      <address><time datetime="2019-11-21T10:59:00+00:00">21 Nov 2019, 10:59</time> by <a rel="author">ČTK</a></address>
      <p>
        <b>Senátor Marek Hilšer oznámil, že v roce 2023 plánuje znovu kandidovat na prezidenta. Pro kandidaturu začne sbírat podpisy, chce být občanským kandidátem. V minulých prezidentských volbách získal 455 tisíc hlasů, do finálového boje s Milošem Zemanem se však nedostal.</b>
      </p>
      <p>Senátor ve čtvrtek novinářům řekl, že plánuje objíždět regiony a začít se sběrem potřebných podpisů. V minulých volbách se mu nepodařilo získat dostatečný počet podpisů, do voleb se dostal na základě nominace zákonodárců.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/prezidentska-kampan-kupa-rubes_1910301637_pj"/>
      </related>
      <p>„Je předběžné vykládat karty na stůl z hlediska programu,“ uvedl Hilšer poté, co představil obecnou vizi své kandidatury. Své názory, které zastává v Senátu, považuje za dobré vodítko, aby si o něm lidé vytvořili vlastní názor. „Horká kampaň teprve přijde, toto beru jako předpolí pro lidi, aby věděli, že kandiduji. Neplánuji nějakou rozsáhlou kampaň,“ dodal.</p>
      <p>Do voleb sice zbývají ještě tři roky, podle Hilšera je to však krátká doba na to, aby se potkal s co nejvíce lidmi. Na ohlášení kandidatury si oblékl stejné sako jako před lety, kdy se jako vůbec první přihlásil do předchozího hlasování o hlavu státu.</p>
      <p>Voliče chce oslovit především vizí sebevědomé republiky postavené na lidech, kteří se nebojí. „Nebojí se problémů, které přináší dnešní svět, protože je nevnímají jako hrozbu, ale jako příležitost. Nebojí se naslouchat ostatním, protože vědí, že respekt se rodí respektu a spolupráce. Nebojí se trvat na tom, že stát a jeho instituce má sloužit lidem, ne naopak. A nebojí se hájit své právo na svobodu, bez ohledu na to, jak silný je protivník,“ řekl během tiskové konference.</p>
      <h3>Drahoš, Fischer, Středula</h3>
      <related>
        <h4>Číst článek</h4>
        <a href="https://www.irozhlas.cz/zpravy-domov/prezident-milos-zeman-volby-volebni-pravo-zakon-petr-pavel-general_1911072152_ako"/>
      </related>
      <p>Jako o možných uchazečích o příští prezidentské klání se v poslední době mluví například také o kandidátech z roku 2018 Jiřím Drahošovi a Pavlu Fischerovi, kandidaturu také nevyloučili bývalý předseda Vojenského výboru NATO Petr Pavel nebo předseda Českomoravské konfederace odborových svazů (ČMKOS) Josef Středula.</p>
      <p>Prezident Zeman označil za dobrého potenciálního kandidáta vedle Středuly také šéfa Hospodářské komory ČR Vladimíra Dlouhého. Sám by volil současného premiéra Andreje Babiše (ANO). Ten několikrát možnou kandidaturu odmítl.</p>
      <p>Naposledy se k případné kandidatuře přihlásil hudebník a někdejší politik Michael Kocáb. Rádiu Impuls řekl, že by chtěl veřejnosti nabídnout étos a hodnoty sametové revoluce. Do boje by šel pouze za podmínky, kdyby se země ubírala nepříznivým směrem. Na začátku roku nevyloučil kandidaturu bývalý prezident Václav Klaus. Domnívá se ale, že to je úkol pro nové generace. Naopak znovu se o prezidentský úřad nechce ucházet Michal Horáček, který se zúčastnil minulé volby.</p>
      <p>Mezi nejpopulárnější potenciální kandidáty na prezidenta patří podle průzkumu agentury STEM/MARK premiér Andrej Babiš (ANO), moderátor a herec Marek Eben nebo senátor a kandidát z minulých prezidentských voleb Jiří Drahoš. Babiš ale zároveň s Václavem Klausem mladším (Trikolóra) patří mezi potenciální kandidáty, které nejvíce lidí volit odmítá.</p>
      <related>
        <h4>Související články</h4>
        <a href="https://www.irozhlas.cz/zpravy-domov/farsky-stan-volebni-zakon-hlasy-prepocet-kubicek_1911201837_elev"/>
        <a href="https://www.irozhlas.cz/zpravy-domov/milion-chvilek-pro-demokracii-protest-opozice-parlamentni-strany-andrej-babis_1911170958_cha"/>
        <a href="https://www.irozhlas.cz/zpravy-domov/andrej-babis-absence-dochazka-poslanecka-snemovna-reakce-zvanirna_1911180916_kno"/>
      </related>
    </article>
  </body>
</html>