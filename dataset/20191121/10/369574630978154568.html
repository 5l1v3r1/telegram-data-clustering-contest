<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/doprava/czechtoll-posili-registrace-do-myta-kolony-maji-byt-na-kriti/r~4b6092660c4a11ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T10:36:31+00:00"/>
    <meta property="og:title" content="Registrace do nového mýtného systému bude snazší, říká CzechToll. Bojí se kolon"/>
    <meta property="og:description" content="Na některých úsecích přesto lze očekávat kolony přes deset kilometrů. Do nového systému se zaregistrovalo 251 000 vozidel, více než 200 000 chybí."/>
  </head>
  <body>
    <article>
      <h1>Registrace do nového mýtného systému bude snazší, říká CzechToll. Bojí se kolon</h1>
      <address>
        <time datetime="2019-11-21T10:36:31+00:00">21 Nov 2019, 10:36</time>
      </address>
      <p>Na některých úsecích přesto lze očekávat kolony přes deset kilometrů. Na  tiskové konferenci to řekli zástupci firmy a ministerstva dopravy. Do nového systému se dosud zaregistrovalo 251 000 vozidel, více než 200 000 stále chybí.</p>
      <p>Nový mýtný systém založený na satelitní technologii začne na stávajícím rozsahu zpoplatněných silnic platit od neděle 1. prosince.</p>
      <p>Související</p>
      <h3>Antimonopolní úřad nemusí řešit námitky Kapsche proti mýtnému tendru, rozhodl soud</h3>
      <figure>
        <img src="https://cdn.xsd.cz/resize/cece39910249390cad5716f9fdffbe2a_resize=240,135_.jpg?hash=a449160b1042db912291bd419a80f01e"/>
      </figure>
      <p>Podle dopravního modelu, který CzechToll představil minulý týden, hrozí kvůli pomalým registracím na některých místech kolony až ke 40 kilometrům. Posílení registračních míst by jejich délku mělo zkrátit. Například na česko-slovenském hraničním přechodu Lanžhot na Břeclavsku z původně odhadovaných 44 kilometrů na 12 kilometrů, v Bohumíně ze 40 kilometrů na 11 kilometrů a v Českém Těšíně z 22 kilometrů na pět kilometrů.</p>
      <p>"Naše společnost připravila maximum možných opatření, kterými lze snížit délku čekací doby a omezit dopravní komplikace při spuštění mýtného systému. Do opatření jsme investovali nad rámec smluvních povinností více než 50 milionů korun bez DPH," uvedl generální ředitel CzechTollu Matej Okáli. Upozornil však na to, že opatření kolonám nezabrání, měla by je pouze zkrátit.</p>
      <p>CzechToll začal se zaváděním opatření na některých místech už nyní, více by se měly rozšířit během příštího týdne. Společnost vytvoří u hranic 11 dočasných registračních pracovišť. U hraničních přechodů se bude pohybovat také 15 registračních vozů, které budou přejíždět mezi rizikovými místy podle aktuální situace v provozu.</p>
      <p>Další opatření se týkají posílení počtu pracovníků, kteří budou pomáhat s registracemi, nebo také možností zasílání palubních jednotek do zahraničí. Vedle toho bude pokračovat informační kampaň. Správce mýta bude zároveň úzce spolupracovat s policií a silničáři.</p>
      <p>Související</p>
      <h3>Obce se děsí rozšíření mýtného. Objíždějící "šetřílky" budeme sledovat, slibuje stát</h3>
      <figure>
        <img src="https://cdn.xsd.cz/resize/2a09f98f9bad37c9a9ac8fe044b60f59_resize=240,135_.jpg?hash=e70b6302d42697dcc0f11f0d8f9ebe6a"/>
      </figure>
      <p>Deset dní před spuštěním bylo do nového mýtného systému zaregistrováno 251 000 vozidel. Stále tak není přihlášeno více než 200 000 aut, které CzechToll očekává. Problémy jsou především s registracemi malých dopravců a dopravních firem ze zahraničí.</p>
      <p>Několikahodinové fronty se tvořily také při spuštění mýta na Slovensku v roce 2010, na starosti tam má mýto partner CzechTollu firma SkyToll.</p>
      <p>Konsorcium firem CzechToll ze skupiny PPF podnikatele Petra Kellnera a slovenské SkyToll zvítězilo v tendru na nový mýtný systém a jeho provozovatele loni. Uspělo s nabídkou 10,75 miliardy korun za desetiletý provoz. Proti tendru i platnosti mýtné smlouvy protestoval současný provozovatel Kapsch, který v soutěži neuspěl s původní nabídkou přes 13 miliard korun.</p>
    </article>
  </body>
</html>