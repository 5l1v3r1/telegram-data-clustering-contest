<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/giovanni-battista-cascone-1.4898339"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T10:24:17+00:00"/>
    <meta property="og:title" content="Giovanni Battista Cascone, chi era la vittima dell'esplosione al distributore di benzina"/>
    <meta property="og:description" content="Sconcerto tra i familiari e gli amici del giovane morto a Monte Urano. I sindacati alla carica: &quot;Inaccettabile. Fare chiarezza subito&quot;"/>
  </head>
  <body>
    <article>
      <h1>Giovanni Battista Cascone, chi era la vittima dell'esplosione al distributore di benzina</h1>
      <h2>Sconcerto tra i familiari e gli amici del giovane morto a Monte Urano. I sindacati alla carica: "Inaccettabile. Fare chiarezza subito"</h2>
      <address><time datetime="2019-11-21T10:24:17+00:00">21 Nov 2019, 10:24</time> by <a rel="author">GIACOMO GIAMPIERI</a></address>
      <p>Fermo, 21 novembre 2019 - Non si danno pace. Nessuno trova risposte dopo la tragica morte di ‘<b>Giovà</b>’. Con questo soprannome era conosciuto da tante persone in città. Perché nonostante fosse originario di Gragnano di Napoli, a <b>Falconara </b>era come se ci fosse nato. E di fatto ci è cresciuto. Infatti si era trasferito qua da piccolino assieme alla sua famiglia, in queste ore raccolta nel dolore dopo l’evento raccapricciante. Una famiglia di grandi lavoratori. Lui, papà e mamma, e due sorelle, Rita e Lucia. «Unita come poche», stando alle testimonianze di chi li conosce da vicino. E che oggi è costretta a piangere il proprio figlio scomparso per delle circostanze ancora al vaglio degli inquirenti, a fronte della maledetta esplosione presso il distributore di benzina a Monte Urano. <b>Giovanni Battista Cascone</b>, dopo le scuole dell’obbligo, si era messo a lavorare sin da subito.</p>
      <p>
        <b>Leggi anche <a href="https://www.ilrestodelcarlino.it/fermo/cronaca/esplosione-distributore-benzina-1.4897587">Esplosione al distributore di benzina, inchiesta per omicidio</a></b>
      </p>
      <p>Aveva una passione grande per quello che faceva ed era operaio dell’azienda MDS s.r.l., in via dell’Industria. Si occupava di <b>manutenzioni</b>. In quella <a href="https://www.ilrestodelcarlino.it/fermo/cronaca/esplosione-morto-monte-urano-1.4895933"><b>stazione di servizio monturanense</b></a>, lungo la provinciale Mezzina, c’era stato tante altre volte. Purtroppo l’ultima è stata fatale. Appresa la straziante notizia sui social si sono riversati i pensieri degli amici di sempre, di chi lo apprezzato o di, comunque, lo aveva conosciuto nei suoi 29 anni di vita. La sua <b>bacheca </b>è una fucina di commenti di gente <b>straziata </b>e <b>disperata </b>per quanto accaduto. In passato, a Falconara, aveva frequentato fino a 4 anni fa il vecchio centro sociale Kontatto.</p>
      <p>Negli ultimi tempi non era più un attivista diretto del <b>gruppo Falkatraz</b>, ma con i militanti ci si vedeva spesso. «Non abbiamo molte parole – ha scritto lo stesso Falkatraz su Facebook -. Per diversi anni sei stato una presenza costante, importante, a volte anche controversa al centro sociale, ci sono stati momenti belli condivisi insieme ma anche scontri, come in tutti i rapporti veri e sinceri. Sicuramente una cosa che ti ha sempre contraddistinto era la passione che avevi per il tuo lavoro e la voglia di fare, costruire, ideare, lavorare, sempre. Ed è per noi incredibile come quello stesso lavoro per cui hai dato la vita, la tua vita se la sia proprio presa e te l’abbia strappata dalle mani, così giovane. A 29 anni, in Italia, ancora si muore sul lavoro. Oggi non abbiamo molte parole, vogliamo però salutarti con affetto e mandare un enorme abbraccio a tutta la tua famiglia. Che la terra ti sia lieve. Ciao Giovà».</p>
      <p>Sulla sua morte sono arrivati ieri anche gli interventi di<b> Fiom Marche</b> e <b>Cgil di Fermo</b>, quest’ultima tramite il segretario <b>Alessandro De Grazia</b>, increduli e indignati per l’ennesimo evento luttuoso sul lavoro. Parole dure, quelle espresse dai sindacati. Una situazione definita «inaccettabile e sulla quale va fatta luce», auspicando che si garantisca, «con i giusti investimenti, sicurezza ad operai e dipendenti di qualsiasi territorio».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/fermo/cronaca/esplosione-distributore-benzina-1.4897587"/>
        <a href="https://www.ilrestodelcarlino.it/fermo/cronaca/esplosione-morto-monte-urano-1.4895933"/>
      </related>
    </article>
  </body>
</html>