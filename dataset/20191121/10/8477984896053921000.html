<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/sports/anya-khel/news/manu-bhaker-win-gold-in-shooting-world-cup-finals-in-china-abhishek-verma-saurabh-chaudhar-01691869.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-21T10:19:28+00:00"/>
    <meta property="og:title" content="शूटिंग वर्ल्ड कप / मनु, एलावेनिल और दिव्यांस ने स्वर्ण जीता, भारत अंक तालिका में शीर्ष पर"/>
    <meta property="og:description" content="चीन में चल रहे शूटिंग वर्ल्ड कप (17 से 23 नवंबर तक) में मनु ने भारत को पहला मेडल दिलाया महिला वर्ग में 10 मीटर एयर पिस्टल इवेंट के फाइनल में मनु भाकर ने 244.7 स्कोर के साथ जूनियर वर्ल्ड रिकॉर्ड बनाया दिव्यांश पंवार ने पुरुष वर्ग के 10 मीटर एयर राइफल में 250.1 स्कोर के साथ स्वर्ण जीता | Manu Bhaker win gold in Shooting World Cup Finals in China Abhishek Verma Saurabh Chaudhary"/>
  </head>
  <body>
    <article>
      <h1>शूटिंग वर्ल्ड कप / मनु, एलावेनिल और दिव्यांस ने स्वर्ण जीता, भारत अंक तालिका में शीर्ष पर</h1>
      <address><time datetime="2019-11-21T10:19:28+00:00">21 Nov 2019, 10:19</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/21/0521_ej3zgbsueaa0-q_.jpg"/>
        <figcaption>मनु भाकर।</figcaption>
      </figure>
      <ul>
        <li>चीन में चल रहे शूटिंग वर्ल्ड कप (17 से 23 नवंबर तक) में मनु ने भारत को पहला मेडल दिलाया</li>
        <li>महिला वर्ग में 10 मीटर एयर पिस्टल इवेंट के फाइनल में मनु भाकर ने 244.7 स्कोर के साथ जूनियर वर्ल्ड रिकॉर्ड बनाया</li>
        <li>दिव्यांश पंवार ने पुरुष वर्ग के 10 मीटर एयर राइफल में 250.1 स्कोर के साथ स्वर्ण जीता</li>
      </ul>
      <h3>Dainik Bhaskar</h3>
      <p>Nov 21, 2019, 03:49 PM IST</p>
      <p><b>खेल डेस्क.</b> भारत की निशानेबाज मनु भाकर, एलावेनिल वेलारिवन और दिव्यांश पंवार ने गुरुवार को आईएसएसएफ शूटिंग वर्ल्ड कप के अपने-अपने वर्ग में गोल्ड जीता। चीन के पुतियान में चल रहे टूर्नामेंट में 17 साल की मनु ने 10 मीटर पिस्टल इवेंट के फाइनल में रिकॉर्ड 244.7 स्कोर किया। जबकि वेलारिवन ने 10 मीटर एयर राइफल इवेंट के फाइनल में 250.8 स्कोर के साथ स्वर्ण जीता। वहीं, दिव्यांश पंवार ने पुरुष वर्ग के 10 मीटर एयर राइफल में 250.1 स्कोर के साथ स्वर्ण जीता। भारत अब तक तीन गोल्ड के साथ अंक तालिका में टॉप पर है।</p>
      <p>महिला वर्ग के 10 मीटर इवेंट में सर्बिया की जोराना अरुनोविच ने 241.9 अंक के साथ सिल्वर और चीन की कियान वांग ने 221.8 पॉइंट के साथ ब्रॉन्ज जीता। जबकि भारत की ही यशस्विनी सिंह देसवाल फाइनल में छठे स्थान पर रहीं। 17 से 23 नवंबर तक चलने वाले इस टूर्नामेंट में भारत तीन स्वर्ण के साथ शीर्ष पर है। वहीं, पुरुष वर्ग के 10 मीटर पिस्टल इवेंट में अभिषेक वर्मा और सौरभ चौधरी ने फाइनल के लिए क्वालिफाई कर लिया। अभिषेक 588 पॉइंट के साथ शीर्ष पर रहे, जबकि सौरभ को 581 अंक के साथ सातवां स्थान मिला।</p>
      <p><b>मनु का महिला जूनियर वर्ल्ड रिकॉर्ड</b><br/>कॉमनवेल्थ गेम्स में गोल्ड जीतने वाली मनु ने 244.7 स्कोर के साथ 10 मीटर इवेंट का महिला जूनियर वर्ल्ड रिकॉर्ड बनाया। इनसे पहले चीन की रेंक्शिन जियान ने नवंबर 2018 में कुवैत में 243.3 स्कोर किया था।</p>
      <p>
        <b>मनु 25 मीटर फाइनल के लिए क्वालिफाई नहीं कर सकीं</b>
      </p>
      <p>इससे पहले बुधवार को महिला वर्ग के 25 मीटर एयर पिस्टल इवेंट में मनु भाकर और राही सरनोबत फाइनल्स के लिए क्वालीफाई नहीं कर सकी थीं। कॉमनवेल्थ गेम्स में गोल्ड जीतने वाली मनु ने 583 स्कोर किया था। जर्मनी की डोरीन वेनेकैंप और ऑस्ट्रेलिया की एलेना गालियाबोविच का स्कोर भी 583 था, लेकिन इनर 10 अधिक लगाने की वजह से जर्मन निशानेबाज फाइनल में पहुंचीं।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip3.png"/>
      </figure>
    </article>
  </body>
</html>