<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622614/%D8%AD%D9%85%D9%84%D9%87-%DA%A9%DB%8C%D9%87%D8%A7%D9%86-%D8%A8%D9%87-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="حمله کیهان به سلبریتی‌ها"/>
    <meta property="og:description" content="روزنامه کیهان از همبستگی سلبریتی‌ها با معترضان ناآرامی های اخیر انتقاد کرد."/>
  </head>
  <body>
    <article>
      <h1>حمله کیهان به سلبریتی‌ها</h1>
      <address>
        <time datetime="2019-11-21T10:00:00+00:00">21 Nov 2019, 10:00</time>
      </address>
      <p>
        <i>روزنامه کیهان از همبستگی سلبریتی‌ها با معترضان ناآرامی های اخیر انتقاد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روزنامه کیهان نوشت: در حالی که با حضور مردم و مقابله نیروهای امنیتی و انتظامی ، غائله آمریکایی/ اسرائیلی/سعودی روزهای اخیر هم با ماندن روسیاهی به ذغال خاتمه یافت و با وجود خسارات مالی و جانی که به ملت ایران وارد شد، باز هم به خواست خدا، طرح و برنامه‌ریزی چند ساله کانون‌های ‌تروریستی خارج و داخل کشور، با شکست مواجه شد اما به سیاق گذشته همچنان، شبه‌سلبریتی‌های عقب‌مانده، با تاخیر فازی عجیب و غریب (گویا تازه در جریان اوضاع قرار گرفته‌اند) با لشکر شکست‌خورده اغتشاش اعلام همبستگی کردند! یعنی در واقع وقتی معرکه به پایان رسید و ختمش را هم گرفتند، تازه این حضرات سر رسیدند!</p>
      <p>به اصطلاح سلبریتی‌ها که حتی از نظر اخبار روز هم به اعشار می‌روند، برای اینکه در این میانه بگویند ما هم هستیم، با هزار من لاپوشانی و در لفافه حرف زدن(که نکند شاید به خطر بیفتند!) جملات یک خطی و دو خطی می‌نویسند. مثلا یکی‌شان که این روزها از ترس مجازات قانون به‌دلیل معاونت در قتل فراری است، نوشته که: «...گرانی، اختلاس، سانسور، و زندان.... قدغن!!... آه مظلوم بالاخره آسمان رو به لرزه درمیاره...» یا بازیگر درجه سه هم که به‌خاطر ضعف مفرط، مدت‌هاست هیچ‌کس سراغی از او نمی‌گیرد برای اینکه خودی نشان دهد نوشته: «پام شکسته و چهل روزه تو گچه ماشینم ندارم وگرنه وسط همین خیابون‌ها بودم...»!</p>
      <figure>
        <img src="https://aftabnews.ir/files/fa/news/1398/8/30/361819_560.jpg"/>
      </figure>
      <p>یکی دیگر هم که خیلی مدعی مرام و لوطی‌گری و از این حرف‌هاست و البته مدتی است فیلم‌های شصت من یه غاز چاله‌میدانی بازی می‌کند هم نوشته: «بخدا حق این مردم این نیست!» معلوم نیست این تصاویر متحرک سخیفی که این آقا و دوستانش به‌عنوان فیلم و سینما بازی کرده و می‌سازند و به خلق‌الله عرضه می‌کنند، واقعاً حق این مردم است؟!</p>
      <p>بقیه هم از فراری‌های لس‌آنجلسی و کاباره‌ای‌های مفسدی هستند که کوس رسوایی‌شان در همان سال‌های قبل از انقلاب هم فواحش و اراذل را شرمنده می‌کرد!</p>
      <p>حالا این جماعت عقب‌مانده آمده‌اند که از آن جماعت اجاره‌ای بیگانه که یکی دو روزی برخی شهرها را میدان رذالت‌ها و خباثت‌های خود کرده بودند و بساط‌شان به خواست خدا و اراده ملت جمع شد، حمایت کنند ولی باز هم دیر رسیدند! و حالا در معرکه‌ای خالی کف و سوت می‌زنند!! بلکه صدای‌شان را فقط رسانه‌های بیگانه بشنوند!</p>
    </article>
  </body>
</html>