<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/21/walayar-sisters-death-high-court-accepted-the-governments-appeal.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T10:40:00+00:00"/>
    <meta property="og:title" content="വാളയാർ: സർക്കാരിന്റെ അപ്പീൽ ഹൈക്കോടതി സ്വീകരിച്ചു"/>
    <meta property="og:description" content="കൊച്ചി ∙ വാളയാർ കേസിൽ തുടരന്വേഷണം ആവശ്യപ്പെട്ട് സർക്കാർ സമർപ്പിച്ച അപ്പീൽ ഹർജി ഹൈക്കോടതി ഫയലിൽ സ്വീകരിച്ചു. സഹോദരിമാരായ രണ്ടു പെൺകുട്ടികൾ മരിച്ച |.Walayar sisters death. High Court.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വാളയാർ: സർക്കാരിന്റെ അപ്പീൽ ഹൈക്കോടതി സ്വീകരിച്ചു</h1>
      <address><time datetime="2019-11-21T10:40:00+00:00">21 Nov 2019, 10:40</time> by <a rel="author">മനോരമ ലേഖകൻ</a></address>
      <p>കൊച്ചി ∙ വാളയാർ കേസിൽ തുടരന്വേഷണം ആവശ്യപ്പെട്ട് സർക്കാർ സമർപ്പിച്ച അപ്പീൽ ഹർജി ഹൈക്കോടതി ഫയലിൽ സ്വീകരിച്ചു. സഹോദരിമാരായ രണ്ടു പെൺകുട്ടികൾ മരിച്ച കേസിൽ പോക്സോ കോടതി വിചാരണ നടത്തി വെറുതെ വിട്ട മൂന്നു പ്രതികൾക്കും നോട്ടീസ് അയയ്ക്കുന്നതിനും കോടതി തീരുമാനിച്ചിട്ടുണ്ട്. ഈ വിഷയത്തിൽ പെൺകുട്ടികളുടെ മാതാപിതാക്കൾ സമർപ്പിച്ച അപ്പീലും ഹൈക്കോടതിയുടെ പരിഗണനയിലാണ്. </p>
      <p>കേസന്വേഷണത്തിൽ പൊലീസിന് ഗുരുതര വീഴ്ചയുണ്ടായെന്നും സ്വാഭാവിക മരണമെന്ന നിലയിൽ കേസ് അന്വേഷിച്ചു എന്നും നിശിതമായ വിമർശനം ഉയർത്തിക്കൊണ്ടാണ് കഴിഞ്ഞ ദിവസം സർക്കാർ ഹൈക്കോടതിയെ സമീപിച്ചത്. കൂറുമാറിയ സാക്ഷികൾക്കെതിരെ പ്രോസിക്യൂഷൻ നടപടിയെടുത്തില്ലെന്നും ലാഘവത്തോടെയാണ് അന്തിമ റിപ്പോർട്ട് സമർപ്പിച്ചതെന്നും സർക്കാർ അപ്പീൽ ഹർജിയിൽ പറയുന്നു.</p>
      <p>കേസിന്റെ പ്രാഥമിക അന്വേഷണത്തിൽ തന്നെ ഗുരുതരമായ വീഴ്ചയുണ്ടായിട്ടുണ്ട്. ആദ്യ കുട്ടിയുടെ മരണം സ്വാഭാവിക മരണമെന്ന നിലയിലാണ് അന്വേഷണം നടത്തിയത്. പോസ്റ്റ്മോർട്ടം റിപ്പോർട്ടിൽ കുട്ടി ലൈംഗിക പീഡനത്തിന് ഇരയായതായി പരാമർശങ്ങളുണ്ടായിരുന്നെങ്കിലും അതിനെക്കുറിച്ചും കാര്യമായ അന്വേഷണമുണ്ടായില്ല. രണ്ടാമത്തെ കുട്ടിയുടെ മരണശേഷം പോസ്റ്റ്മോർട്ടം റിപ്പോർട്ടിലും സമാനമായ പരാമർശം ഡോക്ടർ നടത്തിയിട്ടുണ്ട്. ഇതൊന്നും വേണ്ട ഗൗരവത്തോടെ അന്വേഷണ സംഘം പരിഗണിച്ചില്ലെന്നും സർക്കാർ ഹർജിയിൽ ചൂണ്ടിക്കാട്ടുന്നു.</p>
      <p><b>English Summary:</b> Walayar sisters death; High Court accepted the government's appeal</p>
    </article>
  </body>
</html>