<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622617/%D8%A7%D9%86%D8%AA%D9%82%D8%A7%D9%85-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%B9%D8%AC%DB%8C%D8%A8-%D8%AF%D8%AE%D8%AA%D8%B1-%DB%B1%DB%B3-%D8%B3%D8%A7%D9%84%D9%87-%D8%A7%D8%B2-%D8%AF%D9%88%D8%B3%D8%AA%D8%A7%D9%86%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T10:22:00+00:00"/>
    <meta property="og:title" content="انتقام اینترنتی عجیب دختر ۱۳ ساله از دوستانش"/>
    <meta property="og:description" content="متهمان این پرونده تصاویر افراد را از روی پروفایل آن‌ها در پیام‌رسان‌ها و صفحات شخصی شان به دست آورده و مورد سوءاستفاده قرار داده بودند"/>
  </head>
  <body>
    <article>
      <h1>انتقام اینترنتی عجیب دختر ۱۳ ساله از دوستانش</h1>
      <address>
        <time datetime="2019-11-21T10:22:00+00:00">21 Nov 2019, 10:22</time>
      </address>
      <p>
        <i>متهمان این پرونده تصاویر افراد را از روی پروفایل آن‌ها در پیام‌رسان‌ها و صفحات شخصی شان به دست آورده و مورد سوءاستفاده قرار داده بودند</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ مهدی دانش پور رئیس پلیس فتای استان کردستان درباره کشف انتقام وحشتناک دختر ۱۳ ساله گفت: پلیس فتا بر اساس وظایف ذاتی خود مبنی بر شناسایی تهدیدات و آسیب‌های فضای مجازی، کانالی را که با انتشار تصاویر دختران و پسران در زمینه آشنایی و دوست‌یابی جوانان شهرستان سقز در یکی از شبکه‌های اجتماعی فعالیت داشت، شناسایی کردند.</p>
      <p>با توجه به اهمیت موضوع، رسیدگی اولیه و شناسایی ادمین یا ادمین‌های کانال با هماهنگی مقام قضایی در دستور کار قرار گرفت که مشخص شد صفحه‌ای با همین نام در شبکه اجتماعی دیگری نیز ایجاد شده و تصاویر افراد را با هدف دوست‌یابی و با عناوین زشت منتشر کرده است.</p>
      <figure>
        <img src="https://aftabnews.ir/files/fa/news/1398/8/30/361823_112.jpg"/>
      </figure>
      <p>این مقام انتظامی بیان کرد: با اقدامات فنی و کارشناسی صورت گرفته و بهره‌گیری از روش‌های فنی دختر جوانی به‌عنوان ایجادکننده این صفحه شناسایی و دستگیر شد.</p>
      <p>سرهنگ دانش پور در این باره توضیح داد: متهم - دختر ۱۳ ساله - در زمان حضور در پلیس فتا معترف شد صفحه را خودش ایجاد کرده و با تصاویری که از پروفایل دوستان و دیگر شهروندان جمع‌آوری کرده با همکاری سه نفر دیگر کانالی در یکی از شبکه‌های اجتماعی با همین نام ایجاد کرده است.</p>
      <p>متهم پرونده، هدف خود را از ایجاد کانال و صفحه مزبور، تسویه‌حساب و لجبازی با دوستان خود اعلام کرد و گفت: با انتشار این تصاویر قصد انتقام‌گیری از آن‌ها را داشتم.</p>
      <p>رئیس پلیس فتای استان کردستان به شهروندان توصیه کرد: متهمان این پرونده تصاویر افراد را از روی پروفایل آن‌ها در پیام‌رسان‌ها و صفحات شخصی شان به دست آورده و مورد سوءاستفاده قرار داده بودند بنابراین دقت داشته باشند که بی‌توجهی و سهل‌انگاری زمینه بروز چنین مشکلاتی را فراهم می‌کند.</p>
    </article>
  </body>
</html>