<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/carabiniere_ucciso-6592286/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T10:42:00+00:00"/>
    <meta property="og:title" content="Si aprirà il 26 febbraio il processo ai due americani per l'omicidio del carabiniere a Roma"/>
    <meta property="og:description" content=" ​Finnegan Lee Elder e ​Cristian Gabriel Natale Hjorth a giudizio per l'uccisione a coltellate di Mario Cerciello Rega, nel luglio scorso. "/>
  </head>
  <body>
    <article>
      <h1>Si aprirà il 26 febbraio il processo ai due americani per l'omicidio del carabiniere a Roma</h1>
      <h2> ​Finnegan Lee Elder e ​Cristian Gabriel Natale Hjorth a giudizio per l'uccisione a coltellate di Mario Cerciello Rega, nel luglio scorso. </h2>
      <address><time datetime="2019-11-21T10:42:00+00:00">21 Nov 2019, 10:42</time> by <a rel="author">AGI - Agenzia Giornalistica Italia</a></address>
      <p>Avrà inizio il 26 febbraio prossimo, davanti alla prima corte d'assise di Roma, il processo agli americani ​Finnegan Lee Elder e ​Cristian Gabriel Natale Hjorth, ritenuti responsabili dell'omicidio del carabiniere Mario Cerciello Rega, ucciso a coltellate il 26 luglio scorso nel quartiere Prati, a Roma. Lo ha deciso il gip Chiara Gallo accogliendo la richiesta di giudizio immediato sollecitata una settimana fa dalla procura. Ai due giovani californiani sono contestati, oltre all'omicidio, anche i reati di tentata estorsione, resistenza a pubblico ufficiale, lesioni (in relazione all'aggressione subita dal militare Andrea Varriale, collega di Cerciello Rega), porto e detenzione del coltello. A chiudere le indagini sono stati i carabinieri del Nucleo Investigativo, coordinati dal procuratore facente funzioni Michele Prestipino e dall'aggiunto Nunzia D'Elia. I due studenti americani si trovano attualmente detenuti nel carcere di Regina Coeli. L'aggressione avvenne nei pressi dell'hotel "Le Meridien" nel quartiere Prati. Cerciello, che era andato assieme a Varriale in via Pietro Cossa per recuperare la borsa che i due americani avevano sottratto alcune ore prima all'intermediario dei pusher Sergio Brugiatelli, venne raggiunto da 11 coltellate inferte da Finningan nel corso di una colluttazione.</p>
    </article>
  </body>
</html>