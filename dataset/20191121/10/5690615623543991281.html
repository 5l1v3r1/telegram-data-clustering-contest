<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836991-zelenskiy-poobitsyav-rodinam-geroyiv-nebesnoyi-sotni-priyti-na-zustrich-u-zakritomu-formati"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T10:25:00+00:00"/>
    <meta property="og:title" content="Зеленський пообіцяв родинам Героїв Небесної Сотні прийти на зустріч у закритому форматі"/>
    <meta property="og:description" content="КИЇВ. 21 листопада. УНН. Президент України Володимир Зеленський пообіцяв родинам загиблих під час Революції Гідності прийти зустрітися за круглим столом і …"/>
  </head>
  <body>
    <article>
      <h1>Зеленський пообіцяв родинам Героїв Небесної Сотні прийти на зустріч у закритому форматі</h1>
      <address><time datetime="2019-11-21T10:25:00+00:00">21 Nov 2019, 10:25</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> Президент України Володимир Зеленський пообіцяв родинам загиблих під час Революції Гідності прийти зустрітися за круглим столом і обговорити проблемні питання. Про це він повідомив родинам загиблих під час подій на Майдані після урочистої промови до Дня Гідності і Свободи, передає кореспондент <b>УНН</b>.</p>
      <p>Родини загиблих під час подій на Майдані попросили Президента зустрітися з ними у форматі круглого столу і обговорити проблемні питання, які стосуються розслідування "справ Майдану" і зовнішньої політики, на що Зеленський відповів:</p>
      <p>"Добре, нема питань. Я думаю, якщо ви зустрічалися з Прем’єром, давайте через Прем’єра зустрінемося всі разом. І ми можемо покликати правоохоронні органи на цю зустріч, бо я думаю будуть якісь питання відразу, щоб не відкладати. Одразу сядемо за круглий стіл. Давайте ми подивимося, коли ми можемо, і зустрінемося обов’язково. Я думаю, може в грудні знайдемо час, наприкінці чи в середні. Щоб ми були теж готові до зустрічі".</p>
      <p>Нагадаємо, Президент України Володимир Зеленський пообіцяв родинам загиблих під час Революції Гідності, що в парламенті <a href="https://www.unn.com.ua/uk/news/1836982-zelenskiy-poobitsyav-scho-popravki-do-zakonu-pro-dbr-rozglyanut?fbclid=IwAR2StFiwf5762qCUgunTMOY7mb327n3DkjT9Sy-Xi7d8AHlPIDhykxCa0kw">розглянуть правки</a> до закону про Державне бюро розслідувань.</p>
    </article>
  </body>
</html>