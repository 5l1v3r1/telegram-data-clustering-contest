<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/dohanyzas-szurovizsgalat-megelozes-copd/"/>
    <meta property="og:site_name" content="FEMINA"/>
    <meta property="article:published_time" content="2019-11-21T10:06:03+00:00"/>
    <meta property="og:title" content="Hány szál cigit szívtál el ma már? Ezért javasolják az orvosok a szűrővizsgálatokat"/>
    <meta property="og:description" content="A dohányosoknak nemcsak környezetük, de önmaguk érdekében is rendszeresen kellene járniuk szűrővizsgálatokra. Mutatjuk, mit javasol a tüdőgyógyász."/>
  </head>
  <body>
    <article>
      <h1>Hány szál cigit szívtál el ma már? Ezért javasolják az orvosok a szűrővizsgálatokat</h1>
      <h2>A dohányosoknak nemcsak környezetük, de önmaguk érdekében is rendszeresen kellene járniuk szűrővizsgálatokra. Mutatjuk, mit javasol a tüdőgyógyász.</h2>
      <address><time datetime="2019-11-21T10:06:03+00:00">21 Nov 2019, 10:06</time> by <a rel="author">dr. Mucsi János</a></address>
      <p>Több mint negyven évvel ezelőtt az Egyesült Államokban indították útjára a füstmentes napot abból a célból, hogy segítsék a dohányosokat a leszokásban.</p>
      <p>Az amerikai sikerek hatására a füstmentes nap - amelyet minden november harmadik csütörtökén tartanak - nemzetközi nap lett. Ezen a napon világszerte számos szervezet hívja fel a figyelmet a dohányzás ártalmaira, és tesz lépéseket annak érdekében, hogy a függők leszokjanak.</p>
      <h3>A füstmentes nap célja</h3>
      <p>Az első füstmentes napot az Egyesült Államokban tartották 1977-ben, de ennek több kisebb előzménye volt. Az egyik első ezek közül a Massachusetts állambeli Randolph városának kezdeményezése volt, amikor arra kérték a dohányosokat, hogy egy napig ne dohányozzanak, és az így megtakarított összeggel támogassanak egy helyi iskolát.</p>
      <figure>
        <img src="https://kep.cdn.indexvas.hu/1/0/3044/30441/304410/30441061_64d024f6f3557134d99161baee87dce6_wm.jpg"/>
        <figcaption>
          <cite>Fotó: Alex1975K / Getty Images Hungary</cite>
        </figcaption>
      </figure>
      <p>Ma már nemzetközi szinten is megtartják a füstmentes napot, amelyen a leszokást támogató programoktól kezdve az egészségügyi kockázatokra való figyelmeztetésig a legkülönbözőbb módon irányítják rá a figyelmet a dohányzás problémáira az egészségügyben tevékenykedő szereplők és más szervezetek. </p>
      <h3>Javasolt szűrővizsgálatok dohányosoknak</h3>
      <p>A dohányzás legfőbb kockázatai szinte mindenki számára ismertek, az utca embere bármikor fel tudná sorolni a dohányzás leggyakoribb, legsúlyosabb következményeit. De az már korántsem biztos, hogy azzal is ugyanilyen sokan tisztában vannak, hogy ezek a kockázatok gyakoribb egészségügyi szűréseket is indokolttá tesznek a rendszeresen dohányzók számára. </p>
      <p>- Napi 25 szál cigaretta elszívása 24-25-szörösére növeli annak az esélyét, hogy valaki COPD következtében veszíti el az életét, és hasonló módon növeli a tüdőrák okozta halálozást is - mondja <a href="https://erzsebetgondozohaz.hu/rolunk/munkatarsaink/dr-mucsi-janos-igazgato-foorvos"><b>dr. Mucsi János</b></a>, gödöllői <b><a href="https://erzsebetgondozohaz.hu/index.php">tüdőgyógyász</a></b>. Magyarországon 2018-ban több mint 22 ezer tüdőrákos beteget tartottak nyilván - ez az eddigi legmagasabb mért érték.</p>
      <figure>
        <img src="https://kep.cdn.indexvas.hu/1/0/3044/30441/304410/30441065_1aed15e9b1ce7f5a775ff36c0700de51_wm.jpg"/>
        <figcaption>Röntgenkép tüdőrákos betegről.<cite>Fotó: radiologist / Getty Images Hungary</cite></figcaption>
      </figure>
      <p>- A negyvenévesnél idősebb aktív és a már leszokott dohányosoknak az évenkénti tüdőszűrés mellett ajánlatos évente-kétévente a COPD szűrését célzó légzésfunkciós vizsgálatra is elmenni. Mind a tüdőrák, mind pedig a COPD esetében rendkívül fontos a korai diagnózis. A dohányosok közt a leggyakoribb halálok szív- és érrendszeri problémákkal függ össze. A szívinfarktus és a stroke esélyét nagyjából ötszörösére növeli a már említett napi 25 szál cigaretta, ezért a kardiológiai vizsgálatok és az érszűkületszűrés is gyakrabban ajánlott, mint a nem dohányosok esetében - magyarázza dr. Mucsi János.</p>
      <p>- A dohányzás növeli a vastagbélrák és a végbélrák előfordulását is, a nők esetében pedig gyakoribb az emlőrák és a méhnyakrák. A csontritkulás szempontjából is nagyobb kockázatú csoportot jelentenek a dohányosok.</p>
      <figure>
        <img src="https://kep.cdn.indexvas.hu/1/0/3044/30441/304410/30441067_ae37a84c517d023fe5ed184b6e4d957f_wm.jpg"/>
        <figcaption>
          <cite>Fotó: DNF-Style / Getty Images Hungary</cite>
        </figcaption>
      </figure>
      <p>Azzal, hogy szűréssel már korai stádiumban diagnosztizálják a dohányzással összefüggő betegségeket, elejét lehet venni a súlyosabb következményeknek. A leszokás közismerten nagyon nehéz, és az a hozzátartozó vagy barát, aki erre próbálja rávenni a dohányzás rabját, sokszor még ingerült reakciókat is tapasztal a dohányostól: „Mondtad már, tudom magamtól is, ne frusztrálj még te is!” De arra rávenni egy dohányost, hogy menjen el szűrésekre, minden bizonnyal könnyebb feladat. Fontos érv a szűrések mellett, hogy azok akkor is kimutatják a kezdődő problémákat, amikor még nem jelentkeznek a tünetek, amikor még sok mindent lehet tenni. </p>
      <p>- Rendkívül nagy szerepe van a dohányos környezetének a dohányzás elleni harcban - mondja dr. Mucsi János. - A közösségekben - a munkahelyen, a családban, a szórakozóhelyeken - kialakított szabályok, hogy hol lehet dohányozni, és hol nem, egyrészt megvédik a többieket a passzív dohányzástól, másrészt a dohányosokat is arra késztetik, hogy ritkábban gyújtsanak rá, és az otthonukat is tegyék füstmentessé. A barátok, rokonok folyamatosan ösztönözhetik a dohányost a leszokásra és a szűrések igénybevételére. A dohányzás visszaszorítása dohányosok és nem dohányosok közös feladata.</p>
      <p>
        <b>Gyógybarlangok Magyarországon</b>
      </p>
      <p>A magyar gyógybarlangok levegője pollen- és pormentes, a magas pára- és ásványianyag-tartalomnak köszönhetően pedig tisztítja és gyógyítja a tüdőt. Az elérhető barlangokat a légutak egészségéért mindenképpen érdemes sokszor meglátogatni.</p>
      <figure>
        <img src="https://kep.index.hu/1/0/2096/20969/209697/20969708_1335098_3225bf6286c10091d6170b442cd1084b_wm.jpg"/>
        <figcaption>
          <a href="https://femina.hu/egeszseg/gyogybarlang-magyarorszagon/">Nézegess képeket! 9 kép<br/><b>Nemcsak gyönyörűek, de a tüdőt is gyógyítják: képeken 5 hazai barlang, ahova sokszor el kellene látogatni</b></a>
        </figcaption>
      </figure>
      <p>
        <i>(Képek forrása: Getty Images Hungary)</i>
      </p>
    </article>
  </body>
</html>