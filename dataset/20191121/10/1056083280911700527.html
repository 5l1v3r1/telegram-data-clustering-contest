<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019574/%D8%B2%D9%84%D8%B2%D9%84%D9%87-%D8%B2%D8%AF%DA%AF%D8%A7%D9%86-%D8%A2%D8%B0%D8%B1%D8%A8%D8%A7%DB%8C%D8%AD%D8%A7%D9%86-%D8%B4%D8%B1%D9%82%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%B2%D9%86%D8%AF%DA%AF%DB%8C-%D8%AE%D9%88%D8%AF-%D9%85%DB%8C-%DA%AF%D9%88%DB%8C%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:15:54+00:00"/>
    <meta property="og:title" content="زلزله زدگان آذربایحان شرقی از وضعیت زندگی خود می‌گویند"/>
    <meta property="og:description" content="ایسنا/آذربایجان شرقی دست های کوچکش را درآورده و به آتشی که در میان آوارها روشن کرده‌اند نزدیک می کند، هوا سوز دارد چشم هایش از دود خاکستر آتش می سوزد، باد سرد بوی آتش را تا آن طرف تر به چادرهایی که کنار هم زده اند می برد، چنان ساکت و غریبانه کنار آتش ایستاده که انگار سال هاست شیطنت کردن و بازی کردن را فراموش کرده است."/>
  </head>
  <body>
    <article>
      <h1>زلزله زدگان آذربایحان شرقی از وضعیت زندگی خود می‌گویند</h1>
      <address><time datetime="2019-11-21T10:15:54+00:00">21 Nov 2019, 10:15</time> by <a rel="author">آیتک اسماعیل زاده</a></address>
      <p>ایسنا/آذربایجان شرقی دست های کوچکش را درآورده و به آتشی که در میان آوارها روشن کرده‌اند نزدیک می کند، هوا سوز دارد چشم هایش از دود خاکستر آتش می سوزد، باد سرد بوی آتش را تا آن طرف تر به چادرهایی که کنار هم زده اند می برد، چنان ساکت و غریبانه کنار آتش ایستاده که انگار سال هاست شیطنت کردن و بازی کردن را فراموش کرده است.</p>
      <p>چوب های بزرگ و کوچک به خاکستر تبدیل می شود؛ چه دردناک است شاهد سوختن تیرهای سقف خانه‌ات باشی، خانه‌ای که پدر هر سال قبل رسیدن فصل سرما پشت بام را تعمیر می کرد تا برف آب شده به داخل خانه چکه نکند.<br/><br/>13روز از زلزله 5.9 ریشتری آبان ماه در آذربایجان شرقی می گذرد. زلزله ای که دو شهرستان سراب و میانه را تحت تاثیر قرارداده و چندین واحد مسکونی را در شهرستان میانه و شهرستان سراب تخریب کرده است. حال هرچند احداث اسکان‌های موقت در مناطق در حال انجام است، اما بارش برف این بار برای اهالی مناطق زلزله زده شادی نیاورد و از بارندگی‌ها و کاهش دما رنج می‌برند.</p>
      <figure>
        <img src="https://cdn.isna.ir/d/2019/11/19/3/61490166.jpg"/>
      </figure>
      <p>یکی از اهالی "روستای هولیق" شهرستان سراب در گفت‌وگو با ایسنا، می‌گوید: دو راهی را در اختیار ما قرار داده‌اند یا باید وام را بگیریم و خانه اجاره کنیم یا در محل زندگی مان اتاقک احداث شود؛ این در حالیست که فضای مناسبی برای احداث اتاقک‌ها وجود ندارد و نرخ اجاره بها بسیار بالاست؛ به عنوان مثال نرخ اجاره بها در شهرستان سراب ماهانه حدود 500 هزار تومان است و کفاف هزینه‌های دیگر را نخواهد داد.<br/><br/>او با بیان این‌که تنها راه درآمد ما از طریق پروش دام است، می‌افزاید: تعدادی از حیوانات ما از زلزله جان سالم به در بردند؛ ولی مکان مناسبی برای نگه داشتن آن ها وجو ندارد و نگران تلف شدن آن ها براثر سرما هستیم.<br/><br/>همچنین یکی از اهالی این روستا خاطرنشان می کند: در کل در شهرستان سراب فقط یک اتاقک را امروز تحویل داده‌اند که وضعیت آن نیز چندان مناسب نیست؛ چراکه ما خانواده پرجمعیتی هستیم و اتاقک های 12 متری برای خانواده ما اصلا مناسب نیست؛ بنابراین باید وام را دریافت کرده و خانه‌ای را اجاره کنیم، اما هنوز خبری از پرداخت وام نیست و ما همچنان در این سرما در چادر زندگی می‌کنیم.<br/><br/>پیرمردی که اشک هایش را با دست‌های یخ زده از سوز سرما پاک می‌کند، خاطرنشان می‌کند: هر روز مسئولان به این منطقه می‌آیند و وعده هایی را داده و مدعی هستند که بخشی از تسهیلات در نظر گرفته دولت برای ما پرداخت شده است، اما تاکنون هیچ ریالی از این تسهیلات را دریافت نکردیم.<br/><br/>در ادامه سراغ مادری می‌روم که به خاکسترهای چوب‌های سوخته خیره شده است، می‌گوید: زمانی که هنوز آواربرداری در روستای هولیق تمام نشده است، چه طور می‌خواهند اتاقک هایی را در محل زندگی ما احداث کنند؟. من یک کودک پنج ساله دارم که از زمان وقوع زلزله از شدت سرما و به دلیل عدم وجود سیستم های گرمایشی مناسب در داخل چادرها هر روز مریض می‌شود و آتش زیر برف جایی را گرم نمی‌کند.<br/><br/>او ادامه می‌دهد: وقتی از بازدید مسئولان با خبر می‌شوند سریعا وارد عمل شده و شروع به آواربرداری می‌کنند.<br/><br/>یکی از زلزله زدگان به ایسنا می‌گوید: پدرم بعد از زلزله لکنت زبانی گرفته است و در داخل چادر در سرما روز را شب می کنیم، درخواست کانکس کرده‌ایم ولی تاکنون توجهی به درخواست ما نکرده‌اند.<br/><br/>مردی که سراغ مسئولان حاضر در محل می رود تا دردهایش را به آن‌ها بگوید، در گفت‌وگو با ایسنا، خاطرنشان می‌کند: واحد من به صورت صد در صدی تخریب نشده است، ولی قابل سکونت نیست؛ چراکه هر روز پس لرزه هایی با شدت زیاد رخ می‌دهد و هر بار با زمین لرزه مجدد، خانه ما فرو می‌ریزند ولی مسئولان به بنده می‌گویند، بروم در این خانه زندگی کنم و تسهیلات تعمیری می‌دهند، ولی هنوز هیچ خبری از این تسهیلات نیست.<br/><br/>آقای نادری یکی از اهالی روستای تیرشاب است که با گلایه می‌گوید: ما را ساکن تهران می‌خوانند و هنوز تکلیف ما مشخص نیست؛ تنها خواستار ما این است که اول بروند آمار دقیق ساکنان روستاها را مشخص کنند بعد وعده بدهند.<br/><br/>البته در این میان، یکی از اهالی روستای تیرشاب که از اتاقک های 12 متری تحویل گرفته است، از بنیاد مسکن انقلاب اسلامی قدردانی کرده و می‌گوید: این اتاقک ها در مقایسه با چادر یا کانکس بسیار مناسب است و از لحاظ گرمایشی خوب عمل می‌کند.<br/><br/>او ادامه می‌دهد: مسئولان وعده دادند با مساعد شدن شرایط جوی احداث واحدهای مسکونی را در فروردین ماه شروع کنند؛ امیدواریم هرچه سریع تر وارد عمل شده و شاهد بهره برداری واحدهای تخریب شده براثر زلزله باشیم.</p>
      <p>اهالی زلزله زدگان شهرستان سراب و میانه از کمک‌های مردمی و مسئولان قدردانی کرده و از روند امدادرسانی اقلام غذایی و بهداشتی رضایت کامل دارند.<br/><br/>یکی از اهالی روستای ورنکش میانه نیز به ایسنا می‌گوید:خوشبختانه از لحاظ مواد غذایی مشکلی وجود ندارد و تنها مشکل ما اسکان است؛ هنوز مشخص نکرده اند که کجا قرار است اتاقک برای ما احداث کنند.</p>
      <p>مدیرکل بنیاد مسکن آذربایجان شرقی نیز در گفت‌وگو با ایسنا با بیان این‌که دولت در دو مرحله برای اسکان موقت واحدهایی که به صورت صد درصدی تخریب شده‌اند، اقداماتی انجام داده است، گفت: مرحله اول احداث اتاقک‌های 12 متری و مرحله دوم اعطای تسهیلات 10 میلیون تومانی به صورت نقدی است تا بتوانند خانه اجاره کنند که در این مرحله برای حدود 500 نفر تسهیلات سه میلیون تومان به صورت بلاعوض به حساب افراد واریز شده است و مابقی مبلغ بعد از جمع آوری و تحویل چادرها به هلال احمر پرداخت خواهد شد.</p>
      <p>حافظ باباپور اظهار کرد: پس از وقوع زمین لرزه‌ی 5.9 ریشتری در آذربایجان شرقی، دو شهرستان سراب و میانه تحت تاثیر این زمین لرزه قرار گرفتند و حدود سه هزار واحد به صورت صد درصدی تخریب شدند که باید تمامی این واحدها نوسازی شوند؛ همچنین حدود 1500 واحد نیاز به تعمیرات اساسی دارند.</p>
      <p>وی ادامه داد: خوشبختانه همکاران ما از ساعات اولیه در منطقه حاضر شدند و اکنون در مرحله احداث اسکان‌های موقت و آواربرداری هستیم.</p>
      <p>وی اظهار کرد: در روستای ورنکش شهرستان میانه تاکنون چهار واحد اسکان موقت احداث شده و آماده بهره برداری هستند که تا پایان هفته جاری احداث این واحدهای موقت به اتمام خواهد رسید.</p>
      <p>وی خاطرنشان کرد: همچنین برای واحدهایی که خسارت جزئی به آنها وارد شده است وام تعمیری اعطا خواهد شد که مبلغ این تسهیلات 15 میلیون با بهره چهار درصد است.</p>
      <p>مدیرکل بنیاد مسکن آذربایجان شرقی متذکر شد: آواربرداری در 50 روستای سراب در حال انجام است و خوشبختانه ماشین آلات به 104 دستگاه افزایش یافته است.</p>
      <p>بر اساس این گزارش دو شنبه هفته جاری، اولین واحد احداثی در مناطق زلزله زده آذربایجان شرقی در روستای ورنکش "شهرستان میانه" و روستای هولیق "شهرستان سراب" با حضور رئیس بنیاد مسکن انقلاب اسلامی کلنگ زنی شد.</p>
      <p>رئیس بنیاد مسکن انقلاب اسلامی در حاشیه این مراسم کلنگ زنی در روستای ورنکش در گفت‌وگو با ایسنا، اظهار کرد: برنامه ما در شهرستان‌های زلزله زده احداث اسکان‌های موقت است که این مرحله به دو صورت انجام می‌گیرد؛ بخش اول احداث اتاقک های 12 متری در محل زندگی زلزله زدگان است که حدود 150 نفر در شهرستان میانه داوطلب احداث این اتاقک ها هستند؛ برخی از این اتاقک ها بهره برداری شده و مردم مستقر هستند؛ در صورت مساعد بودن شرایط جوی تا آخر هفته جاری، احداث کامل این اتاقک ها به اتمام خواهد رسید.</p>
      <p>علیرضا تابش افزود: همچنین به افرادی که درخواست تسهیلات برای اسکان موقت کردند 10 میلیون تومان پرداخت خواهیم کرد که در بخش اول آن، سه میلیون تومان برای 500 نفر واریز شده و به سرعت مابقی مبلغ نیز واریز خواهد شد تا بتوانند زمستان را به سر ببرند و هیچ گونه مشکلی در این رابطه وجود ندارد.</p>
      <p>وی خاطرنشان کرد: کلنگ اسکان دائمی در مناطق زلزله زده را امروز بر زمین زدیم و اعتبار ساخت واحدهای خسارت دیده تامین شده است؛ همچنین تمامی مصالح نیز فراهم شده و پیمانکاران نیز آماده هستند.</p>
      <p>وی با بیان این‌که خالصانه در خدمت مردم بوده و با مشارکت مردم کار را به اتمام خواهیم رساند، عنوان کرد: سعی می‌کنیم آوار برداری مساحتی از زمینی که اسکان دائمی احداث خواهد شد، هرچه سریع تر به اتمام برسد؛ البته به علت برودت هوا در این راستا با مشکلاتی مواجه هستیم ولی تا 20 روز آتی آواربرداری به اتمام می‌رسد.</p>
      <p>انتهای پیام</p>
    </article>
  </body>
</html>