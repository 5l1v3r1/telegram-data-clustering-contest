<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2001911/irakta-yetkililere-tan%C4%B1nan-ayr%C4%B1cal%C4%B1klar%C4%B1n-iptali-soka%C4%9F%C4%B1n-%C3%B6fkesini-dindirmedi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="Irak'ta yetkililere tanınan ayrıcalıkların iptali sokağın öfkesini dindirmedi"/>
    <meta property="og:description" content="Irak Parlamentosunda önceki gün düzenlenen iki oturumda, Cumhurbaşkanı, Başbakan ve Meclis Başkanı ile tüm üst düzey devlet yetkililerine tanınan maaş dışı ödenek ve diğer ayrıcalıkların iptali yönündeki karar göstericilerin öfkesini dindirmede başar"/>
  </head>
  <body>
    <article>
      <h1>Irak'ta yetkililere tanınan ayrıcalıkların iptali sokağın öfkesini dindirmedi</h1>
      <address>
        <time datetime="2019-11-21T10:15:00+00:00">21 Nov 2019, 10:15</time>
      </address>
      <p>Irak Parlamentosunda önceki gün düzenlenen iki oturumda, Cumhurbaşkanı, Başbakan ve Meclis Başkanı ile tüm üst düzey devlet yetkililerine tanınan maaş dışı ödenek ve diğer ayrıcalıkların iptali yönündeki karar göstericilerin öfkesini dindirmede başarılı olamadı.<br/><br/>Irak’taki protesto gösterileri devam etmeseydi vatandaşlar 2005’te yürürlüğe giren ve yetkililere ayrıcalık tanıyan yasadan kurtulmak için daha uzun süre bekleyebilirdi. Iraklı göstericilerin yaptığı çeşitli açıklamalar, siyasi tabakanın tamamen değişmesi, parlamento ve hükümetin feshedilmesi yönündeki taleplerin karşılanması için atılan çözüm adımlarının, özellikle son iki ayda meydana gelen ölümler sonrasında hiçbir faydasının olmayacağını gösteriyor.<br/><br/>Irak’ın başkenti Bağdat ve birçok kentte düzenlenen protesto gösterileri 5. haftasına girdi.<br/><br/>Anayasa değişikliği, parlamento ve hükümetin feshedilmesi taleplerini dile getiren göstericiler Babil, Kerbela, Necef, Musenna, Divaniye, Vasıt, Nasıriye, Meysan, Basra ve Bağdat’taki meydanlarda oturma eylemi ve protestolarına devam ediyor. Havaların soğumasına rağmen göstericiler, ülke ekonomisi için hayati önem arz eden liman ve petrol tesislerine giden yolları kapattı. Nitekim Basra’da Um Kasr ve Zubeyr Hur limanları ile Meysan ve Nasıriye’deki petrol rafinerisine giden yollar halen göstericilerin kontrolünde bulunuyor.<br/><br/>Irak Parlamentosu’nda milletvekiline sahip 12 siyasi parti ve koalisyon, Başbakan Adil Abdulmehdi’ye göstericilerin taleplerini kabul etmesi ve ülkenin içinden geçtiği krizi hafifletmesi için 45 gün mühlet verilmesi hususunda uzlaştı.<br/><br/><b>Abdulmedi’ye 45 gün süre</b><br/><br/>Ulusal Hikmet Akımı lideri Ammar el-Hekim'in evinde pazartesi akşamı düzenlenen toplantıya başta parlamentoda milletvekilleri bulunan Fetih, Nasr ve Kanun Devleti koalisyonları olmak üzere bir dizi partinin temsilcileri katıldı. Katılımcılar, hükümetin gerekli reformları 45 gün içinde hayata geçirmemesi halinde güvenoyunun çekilmesi ve erken seçime gidilmesi noktasında anlaştı.<br/><br/>Ancak anlaşmaya onay veren Haydar el-İbadi liderliğindeki Nasr ve İyad Allavi liderliğindeki Vataniyye Koalisyonu ile Usame Nuceyfi liderliğindeki Kurtuluş ve Kalkınma Cephesi Partisi geri adım attı.<br/><br/>Irak’ın eski Başbakanı Nuri el-Maliki liderliğindeki Kanun Devleti Koalisyonu Milletvekili Ali el-Ganimi, dünkü açıklamasında, “Hekim’in evindeki toplantıda alınan kararlarından desteğini çeken siyasi partiler, birtakım çözümler önerdi. Ancak bu çözümlerin bazıları gerçeklikle örtüşmüyor. Sunduğun çözümler hem maddi hem de diğer imkanları göz önünde bulundurmalı. Çözümler temelsiz olmamalı. Siyasi düzeyde reform paketi, seçim yasası ve devletin siyasi örgütlenmesi ile ilgili olumlu ve iyi çözümlerin hepsi gerçekçidir ve daha önce sunulmuştur” ifadelerini kullandı.<br/><br/><b>Ganimi, açıklamasının devamında şunları söyledi;</b><br/><br/>“Hükümetin düşmesiyle ilgili tartışmalarda bazı siyasi partiler bu konuda hemfikir değil. Devlet yönetiminde gözetilmesi gereken bazı hususlar vardır. Sözgelimi gelecekle ilgili kararların kriz dönemlerinde alınmaması gerekir. Zira böyle bir yol ülkeyi başka bir krize sürükler. Şu an siyasi partilerin reformları hayata geçirme konusunda tartışmaya girmeleri, bunun bir hakikat olduğunu gösteriyor.”<br/><br/>Irak Ulusal Güvenlik Müsteşarı ve Şii Milis Gücü Haşdi Şabi Başkanı Falih Feyyad, dün Erbil’deki konferansta yaptığı açıklamada, “Yeni neslin taleplerine kulak verilmesi gerekir. Göstericilerin çoğu 15 ila 25 yaşları arasında ve bu talepleri dile getiremeyebilir veya metne dökemeyebilir. Bunlara gündemlerimizi ve istediğimiz anayasa taslaklarını dayatmamamız gerekir. Göstericilerin yolsuzlukla mücadele talepleri anlayışla karşılıyorum. Siyasi temsiliyet iyileştirilmelidir. Yeni durumu ve göstericilerin siyasi rejimin reformu yönündeki taleplerinin karşılanmasını doğru bir şekilde anlıyoruz” diye konuştu.<br/><br/>Irak Siyasi ve Hukuki Kalkınma Merkezi üyesi Hişam eş-Şemma, Şarku’l Avsat’a verdiği demeçte, Hekim’in evinde yapılan toplantı ve alınan kararlar, katılım gösteren siyasi partiler ile katılmayanlar arasında yeni bir krize neden olacağını savundu.<br/><br/>Şemma, açıklamasında, “Toplantıda çıkan kararlar, özellikle halkın hükümet ve parlamentonun feshi gibi köklü çözümler beklediği bir ortamda, mevcut krizin çözümünde yetersiz kaldığını gösterdi. Toplantı, göstericilerin hayal kırıklığını artırdı. Söz konusu toplantı, sokağa olumsuz mesajlar gönderdi. Nitekim alınan kararların, krize çözüm olmadığı görüldü” ifadelerini kullandı.</p>
    </article>
  </body>
</html>