<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/sveskime-tarptautine-nerukymo-diena---rupinkimes-savimi-ir-kitais/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T10:23:00+00:00"/>
    <meta property="og:title" content="Švęskime tarptautinę nerūkymo dieną – rūpinkimės savimi ir kitais"/>
    <meta property="og:description" content="Tarptautinė nerūkymo diena yra minima kiekvienų metų trečiąjį lapkričio ketvirtadienį. Ši diena yra puiki proga atkreipti rūkančiųjų dėmesį į galimybes atsisakyti rūkymo savo ir savo artimųjų sveikatos labui. Higienos instituto du"/>
  </head>
  <body>
    <article>
      <h1>Švęskime tarptautinę nerūkymo dieną – rūpinkimės savimi ir kitais</h1>
      <address>
        <time datetime="2019-11-21T10:23:00+00:00">21 Nov 2019, 10:23</time>
      </address>
      <p>
        <i>Tarptautinė nerūkymo diena yra minima kiekvienų metų trečiąjį lapkričio ketvirtadienį. Ši diena yra puiki proga atkreipti rūkančiųjų dėmesį į galimybes atsisakyti rūkymo savo ir savo artimųjų sveikatos labui.</i>
      </p>
      <p>Higienos instituto duomenimis rūkymas yra susijęs su lūpų, burnos ertmės ir ryklės, gerklų, trachėjos, bronchų ir plaučių piktybiniais navikais, kraujotakos ir kvėpavimo sistemų ligomis. Pasyvus rūkymas taip pat kelia pavojų sveikatai, kadangi tabako dūmuose yra medžiagų, kurios laikomos kancerogeninėmis. Nors dūmai gali būti nematomi ir bekvapiai, jie gali likti ore iki penkių valandų, tad užterštu oru kvėpuojantiems asmenims didėja rizika susirgti plaučių vėžiu, lėtiniais kvėpavimo sutrikimais ir sumažinti plaučių funkcionavimą.</p>
      <blockquote>Tiek bedūmių tabako gaminių, tiek elektroninių cigarečių ilgalaikio vartojimo pasekmės sveikatai nėra išaiškintos. </blockquote>
      <p>Statistikos departamento duomenimis, 2018 m. vienam 15 metų ir vyresniam gyventojui teko 1 164 cigaretės, įsigytos mažmeninėje prekyboje ir maitinimo įmonėse (3,2 proc. mažiau nei 2017 m.). Visgi pastebima, jog rūkymo tendencijos keičiasi – cigarečių vartojimas per pastaruosius ketverius metus mažėja, tačiau vis labiau populiarėja bedūmiai tabako gaminiai bei elektroninės cigaretės.</p>
      <p>Svarbu atsižvelgti į tai, jog tiek bedūmių tabako gaminių, tiek elektroninių cigarečių ilgalaikio vartojimo pasekmės sveikatai nėra išaiškintos. Nėra pakankamai ištirtas elektroninių cigarečių skysčiuose esančių medžiagų tok­siškumas. Pasaulio sveikatos organizacija ir kitos tabako kontrolės organizacijos skatina visus vartotojus elgtis apdairiai ir susilaikyti nuo elektroninių cigarečių vartojimo, nes nėra iki galo ištirtos ilgalaikės galimos jų vartojimo pasekmės.</p>
      <p>Nuo 2016 m. gegužės 20 d. veikia Narkotikų, tabako ir alkoholio kontrolės departamento sukurta internetinė svetainė <a href="http://www.xn--nerkysiu-szb.lt/">www.nerūkysiu.lt</a>, kurioje pateikiama informacija apie pagalbą metantiems rūkyti. Apsilankykite šioje svetainėje, taip pat prisijunkite prie mūsų socialiniame tinkle Facebook <a href="http://www.facebook.com/nerukysiu.lt">www.facebook.com/nerukysiu.lt</a>  ir kasdien skaitykite motyvuojančias žinutes, jomis dalinkitės su draugais. </p>
      <p>
        <i>NTAKD inf. </i>
      </p>
    </article>
  </body>
</html>