<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33148/stellina-camera-robotizzata-astrofotografia"/>
    <meta property="og:site_name" content="DDay.it"/>
    <meta property="article:published_time" content="2019-11-21T10:40:00+00:00"/>
    <meta property="og:title" content="Stellina è la camera robotizzata che facilita l'astrofotografia. Ma anche il prezzo è stellare"/>
    <meta property="og:description" content="È una camera da 400 mm montata su un astroinseguitore guidato da un’app con un catalogo di oggetti celesti. Basta toccare sullo schermo il corpo celeste che si vuole fotografare e pensa a tutto Stellina. Ma il costo non è per tutti."/>
  </head>
  <body>
    <article>
      <h1>Stellina è la camera robotizzata che facilita l'astrofotografia. Ma anche il prezzo è stellare</h1>
      <h2>È una camera da 400 mm montata su un astroinseguitore guidato da un’app con un catalogo di oggetti celesti. Basta toccare sullo schermo il corpo celeste che si vuole fotografare e pensa a tutto Stellina. Ma il costo non è per tutti.</h2>
      <address><time datetime="2019-11-21T10:40:00+00:00">21 Nov 2019, 10:40</time> by <a rel="author">Sergio Donato</a></address>
      <p>Con Pixel 4 e iPhone 11, Google e Apple hanno dato una bella spinta all’astrofotografia, affinché si introducesse anche tra i desideri dei non appassionati. <b>Ora arriva Stellina, una camera robotizzata creata esclusivamente per l’astrofotografia</b>, connessa ai dispositivi con un’app e provvista di un catalogo di oggetti celesti pronti all’uso e allo scatto.</p>
      <p>Stellina è stata sviluppata dalla società francese <a href="https://vaonis.com/stellina">Vaonis</a>, che ha utilizzato i capitali dell’incubatore di startup Cap Alpha, nei pressi di Montpellier. Il prodotto è tutto europeo. È quasi impossibile che lo siano anche i componenti, ma <b>Stellina è stata completamente assemblata nel Sud della Francia</b>.</p>
      <figure>
        <img src="https://cdn.dday.it/system/uploads/picture/image/58884/content_small_20191017-Lune.jpg"/>
      </figure>
      <p>Stellina non è pensata per gli esperti di astrofotografia né di fotografia in generale. Al suo interno ha un sensore CMOS Sony IMX 178 STARVIS da 6 MP, 1/1.8” BSI che chiede la collaborazione di una lente da 400 mm f/5. Poiché le immagini possono non raccontare bene il suo volume,<b> bisogna pensare a un astroinseguitore robotizzato con una camera in cima; il tutto alto 50 centimetri e pesante 11 chilogrammi</b>.</p>
      <figure>
        <iframe src="https://www.youtube.com/embed/4du2xxYXfhM" width="640" height="360" data-service="Youtube" scrolling="no"/>
      </figure>
      <p>Il nome Stellina, a questo punto, potrebbe fare anche sorridere, ma la stabilità è una componente fondamentale per la fotografia degli astri del cielo. Stellina però fa uso soprattutto del “Live Imaging Stacking” per catturare le stelle e i pianeti, cioè scatta - sulla falsa riga di Pixel 4 e iPhone 11 - <b>una serie di foto con valori di esposizione diversi e le combina riducendo il rumore del sensore</b>.</p>
      <figure>
        <img src="https://cdn.dday.it/system/uploads/picture/image/58886/content_small_M27_Messier27-Nebuleuse-Haltere.jpg"/>
      </figure>
      <p> </p>
      <h3>Astrofotografia facile, ma il prezzo non è popolare</h3>
      <p>Alla sua prima attivazione, Stellina effettua un’operazione di astrometria. Cioè <b>fotografa il cielo sopra di essa per capire in quale direzione è stata puntata</b>, usando per la localizzazione di base il GPS del dispositivo a cui è connessa tramite l’app.</p>
      <figure>
        <img src="https://cdn.dday.it/system/uploads/picture/image/58887/content_small_dark.jpg"/>
      </figure>
      <p>In collaborazione con il software che fornisce un catalogo degli oggetti celesti, <b>Stellina è quindi capace di spostare il suo occhio sul punto di interesse nel cielo scelto attraverso l’app</b>. Può tracciare il movimento dei corpi che sta fotografando, ha una resistenza interna per evitare la condensa sulla lente, e nel 2020 sarà in grado di tracciare anche gli asteroidi e le comete.</p>
      <p>Stellina può anche eliminare tramite un filtro software l'inquinamento luminoso, anche se Vaonis consiglia di "munirsi" di un bel cielo pulito. Le immagini degli oggetti celesti a corredo sono convincenti, con un po' di rumore video di troppo, ma si tratta pur sempre di una soluzione per “le masse”.</p>
      <p>Masse che tuttavia devono mettere da parte ben <b>3.999 euro </b>per staccare dai cieli francesi questa Stellina e metterla nel giardino di casa, o portarla in giro, dato che <b>arriverà anche con una batteria ricaricabile da 10.000 mAh</b>.</p>
    </article>
  </body>
</html>