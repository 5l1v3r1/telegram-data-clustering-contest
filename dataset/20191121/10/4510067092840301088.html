<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-csu-oradea-a-suferit-prima-infrangere-din-fiba-europe-cup-scor-77-88-cu-bahcesehir-koleji-istanbul-152939.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T10:16:00+00:00"/>
    <meta property="og:title" content="CSM CSU Oradea a suferit prima înfrângere din FIBA Europe Cup: scor 77-88 cu Bahcesehir Koleji Istanbul"/>
    <meta property="og:description" content="După o serie de victorii, miercuri seara a venit şi primul eşec din FIBA Europe Cup pentru baschetbaliştii de la CSM CSU Oradea. Calificaţi deja în faza următoare a competiţiei, elevii antrenorului Cristian Achim au pierdut jocul de la Arena Antonio Alexe din compania formaţiei turce Bahcesehir Koleji Istanbul, scor 77-88 şi au căzut pe locul II."/>
  </head>
  <body>
    <article>
      <h1>CSM CSU Oradea a suferit prima înfrângere din FIBA Europe Cup: scor 77-88 cu Bahcesehir Koleji Istanbul</h1>
      <address><time datetime="2019-11-21T10:16:00+00:00">21 Nov 2019, 10:16</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/baschet-generic-211119.JPG"/>
        <figcaption>Foto: generic</figcaption>
      </figure>
      <p>Baschetbaliştii de la CSM CSU Oradea au suferit miercuri seara prima înfrângere din actuala ediţie a FIBA Europe Cup.</p>
      <p>Campionii României au primit, la Arena Antonio Alexe, replica formaţiei turce, în cadrul etapei a 5-a din Grupa D. Practic, partida a opus cele două echipe care-şi aveau asigurată deja calificarea în faza următoare. În joc era doar miza pentru locul 1 în grupă. Pentru aceasta, formaţia bihoreană trebuia să nu piardă la o diferenţă mai mare de cinci puncte.</p>
      <p>Schimbată şi în cadrul lotului, şi pe banca tehnică, faţă de jocul din tur, echipa turcă a început foarte determinată partida şi şi-a impus superioritatea valorică încă din primul sfert, iar în final a câştigat partida la o diferenţă de 11 puncte, cu 88-77. Astfel, orădenii au căzut pe locul II în clasament.</p>
      <p>CSM CSU a început jocul cu Broussard, Richard, Fometescu, Zekovic și Valeika.</p>
      <p>După primele cinci minute echilibrate, oaspeţii au trecut la conducere, şi-au adjudecat primul sfert cu 32-25, iar pe cel de-al doilea cu 24-17, ceea ce a făcut ca la jumătatea partidei tabela de marcaj să indice scorul 42-56.</p>
      <p>În jumătatea secundă situaţia s-a schimbat în bine pentru CSM CSU. Orădenii şi-au adjudecat sfertul III cu 16-13, însă calitatea deosebită a jucătorilor echipei turce, care au arătat o forţă ofensivă demnă de invidiat, şi-a spus cuvântul. În ultimele zece minute, fiecare combatantă şi-a trecut în cont câte 19 puncte, iar rezultatul final a fost 77-88.</p>
      <p>„În primul rând vreau să felicit echipa învingătoare. Nu am văzut în viața mea o echipă care să termine un meci cu 77% la aruncările de trei puncte. Este ceva aproape de domeniul SF. Desigur, trebuie să ne asumăm responsabilitatea, deoarece parte din acest procentaj se datorează felului în care ne-am apărat. Mă refer la prima repriză. Indiferent însă de modul în care noi ne-am apărat, cei de la Bahcesehir merită credit pentru că, repet, eu nu am mai văzut așa ceva la un meci de baschet. În ceea ce ne privește, am început foarte prost. Consider că mental nu am fost conectați la acest meci în prima repriză. În plus, este de neacceptat să fim bătuți în relația unu la unu atât de ușor și atât de des. Am jucat mai bine în repriza secundă, când adversarii noștri au și marcat mult mai puțin”, a spus, după meci, antrenorul CSM-ului, Cristian Achim.</p>
      <p>De la bihoreni, principalii marcatori au fost Nikola Markovic şi Sean Barnette, autori a câte 13 puncte. I-au urmat Aaron Broussard, cu 12 puncte, şi Cătălin Baciu, cu 11 puncte.</p>
      <p>În replică, de la formaţia turcă, Trae Golden a fost cel mai eficace, cu 30 puncte, iar noua achiziţie, London Perrantes a terminat cu 18 puncte.</p>
      <p>„A fost un meci dificil pentru noi, datorită felului în care l-am început. Ne-a lipsit agresivitatea și le-am permis adversarilor noștri să-și intre în ritm. Nu e posibil să permitem așa ceva, mai ales la noi acasă. E foarte dificil să joci împotriva unei astfel de echipe dacă ea începe să simtă mingea și devine încrezătoare în propriile abilități. Trebuia să fim mult mai agresivi la începutul meciului. Am jucat mai bine în repriza secundă, atunci când ne-am apropiat ca abordare de ceea ce trebuia să facem tot meciul. Noi nu așa tratăm meciurile și nu așa ne antrenăm”, a spus, la conferinţa de presă şi jucătorul echipei bihorene Sean Barnette.</p>
      <p>După această dispută, ambele echipe au 4-1 la general, însă Bahcesehir a preluat șefia grupei după ce a învins la o diferență mai mare decât a pierdut duelul direct cu CSM CSU din tur.</p>
      <p>În ultima etapă a Grupei D, CSM CSU Oradea va evolua tot pe teren propriu, miercurea viitoare, cu Fribourg Olympic, campioana Elveţiei. Până atunci însă, sâmbătă seara, tot de la ora 19 şi tot la Arena Antonio Alexe, „roş-albaştrii” bihoreni vor primi replica oltenilor de la SCM U Craiova, în campionatul Ligii Naţionale.</p>
    </article>
  </body>
</html>