<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/bugar-nasiel-spojenca-na-kandidatke-mosta-hid-bude-aj-sanca.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T10:52:00+00:00"/>
    <meta property="og:title" content="Bugár našiel spojenca. Na kandidátke Mosta-Híd bude aj Šanca"/>
    <meta property="og:description" content="Spoločným cieľom je aj odstránenie slovensko-maďarského napätia"/>
  </head>
  <body>
    <article>
      <h1>Bugár našiel spojenca. Na kandidátke Mosta-Híd bude aj Šanca</h1>
      <address><time datetime="2019-11-21T10:52:00+00:00">21 Nov 2019, 10:52</time> by <a rel="author">TASR</a></address>
      <p>
        <b>Na kandidátke strany Most-Híd v parlamentných voľbách 2020 budú aj zástupcovia mimoparlamentnej strany Šanca. Na tlačovej konferencii o tom vo štvrtok informovali predsedovia strán Béla Bugár a Viliam Novotný.</b>
      </p>
      <p>Predseda Mosta-Híd B. Bugár hovorí, že so Šancou ich spája napríklad zahranično-politická orientácia, program v oblasti zdravotníctva alebo snaha o pomoc regiónom. Spoločným cieľom je aj odstránenie slovensko-maďarského napätia.</p>
      <related>
        <a href="https://www.etrend.sk/ekonomika/bugar-nebude-lidrom-kandidatky-mosta-hid-strana-uz-ma-nahradnika.html"/>
        <a href="https://www.etrend.sk/ekonomika/bugar-telefonoval-s-druckerom-o-spolocnej-kandidatke-rozhodnu-coskoro.html"/>
      </related>
      <p>Strana Šanca prijala spoluprácu na základe programovej blízkosti s Mostom, ale aj vďaka možnosti presadzovať po voľbách vlastné programové ciele, priblížil V. Novotný.</p>
      <p>„Dohoda o spolupráci hovorí, že po voľbách sa spoločne rozhodneme o tom, či pôjdeme do koalície alebo nepôjdeme, a hlavne s kým,“ podotkol. Šanca chce presadzovať stredopravú koalíciu bez strán Smer-SD a ĽSNS. Most považuje tiež za garanta dobrej priateľskej spolupráce medzi Slovákmi, Maďarmi a príslušníkmi menšín.</p>
      <h3>Rokovali aj s maďarskými stranami</h3>
      <p>Doterajšia spolupráca so Smerom je podľa V. Novotného vecou Mosta, sústrediť sa chce na budúcnosť. B. Bugár pripomenul, že v súčasnej vláde často pôsobili ako „brzda“, prispeli podľa neho aj k výmene vlády po vražde Jána Kuciaka a jeho snúbenice a zastavili viacero sporných zákonov.</p>
      <p>Most-Híd v lete rokoval o spolupráci s viacerými maďarskými stranami, dohodol sa len s mimoparlamentnou MKDA. Konkrétny počet miest na kandidátke zverejní až po sobotnom zasadnutí Republikovej rady. Strana MKDA by však mala mať podľa Bugára viac miest na kandidátke ako Šanca. Potvrdil tiež jednotku kandidátky - súčasného ministra dopravy Árpáda Érseka.</p>
      <p>Strana Šanca vznikla v roku 2015, založila ju Eva Babitzová. Súčasným predsedom je Viliam Novotný, bývalý funkcionár a poslanec Národnej rady SR za SDKÚ-DS.</p>
    </article>
  </body>
</html>