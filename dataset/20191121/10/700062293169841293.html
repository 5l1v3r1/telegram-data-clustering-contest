<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/714561-prosochh-paplomata-epikindyna-gia-to-anapneystiko.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T10:35:00+00:00"/>
    <meta property="og:title" content="Προσοχή, παπλώματα επικίνδυνα για το αναπνευστικό"/>
    <meta property="og:description" content="Ο χειμώνας φέρνει κρύο. Τι καλύτερο, λοιπόν, από να σκεπαστούμε με ένα παχύ πουπουλένιο πάπλωμα; Προσοχή, όμως, οι ειδικοί προειδοποιούν ότι αυτό μπορεί να έχει"/>
  </head>
  <body>
    <article>
      <h1>Προσοχή, παπλώματα επικίνδυνα για το αναπνευστικό</h1>
      <address>
        <time datetime="2019-11-21T10:35:00+00:00">21 Nov 2019, 10:35</time>
      </address>
      <p>Ο χειμώνας φέρνει κρύο. Τι καλύτερο, λοιπόν, από να σκεπαστούμε με ένα παχύ πουπουλένιο πάπλωμα; Προσοχή, όμως, οι ειδικοί προειδοποιούν ότι αυτό μπορεί να έχει σοβαρές επιπτώσεις στην υγεία.<br/><br/>Ειδικότερα, Σκωτσέζοι γιατροί κατέγραψαν ένα κρούσμα «πνεύμονα πουπουλένιου παπλώματος», δηλαδή μια αναπνευστική φλεγμονή που προκαλείται από την εισπνοή σκόνης από τα φτερά του κλινοσκεπάσματος. Γι’ αυτό απηύθυναν έκκληση στους συναδέλφους τους, να επαγρυπνούν για την περίπτωση που εμφανιστούν ασθενείς με ακατανόητη δύσπνοια.<br/><br/>Η επιστημονική ομάδα του Βασιλικού Νοσοκομείου του Αμπερντίν, που πραγματοποίησε την έρευνα, δημοσιεύοντας τα συμπεράσματά της στην επιθεώρηση BMJ Case reports, επισημαίνει ότι αυτή η μορφή «πνευμονίτιδος εξ υπερευαισθησίας», στην πραγματικότητα είναι μια αντίδραση του ανοσοποιητικού συστήματος. Τα συμπτώματα της πάθησης περιλαμβάνουν νυχτερινή εφίδρωση, ξηρό βήχα και δύσπνοια, και η επανειλημμένη έκθεση στα πούπουλα μπορεί να προκαλέσει μη αναστρέψιμες αλλοιώσεις στους πνεύμονες<br/>. Ωστόσο, οι ειδικοί επισημαίνουν ότι το νόσημα είναι αρκετά σπάνιο και ότι επ’ ουδενί ο κόσμος δεν πρέπει να βιαστεί να πετάξει μαξιλάρια και πουπουλένια παπλώματα. Πρέπει, όμως, να παρακολουθήσει κατά πόσον εμφανίζει συμπτώματα μετά τη χρήση πουπουλένιων κλινοσκεπασμάτων.<br/><br/>Σύμφωνα με τη δημοσίευση, ο καθηγητής Οουεν Ντέμσι, πνευμονολόγος και συντάκτης της μελέτης και οι συνεργάτες του διαπίστωσαν ότι ένας άνδρας που είχε διακομισθεί στο νοσοκομείο Βικτόρια και στο Βασιλικό Νοσοκομείο του Αμπερντίν, παρότι δεν κάπνιζε, επί μήνες υπέφερε από δύσπνοια, κόπωση και γενικώς δεν ένιωθε καλά. Αρχικά, διαγνώστηκε με λοίμωξη του κατώτερου αναπνευστικού, αλλά έπειτα από μια πρόσκαιρη βελτίωση τα συμπτώματά του επιδεινώθηκαν. «Δύο μήνες μετά την εμφάνιση των πρώτων συμπτωμάτων, δεν μπορούσε να σταθεί ή να περπατήσει για περισσότερο από λίγα λεπτά και διαρκώς ένιωθε σαν να επρόκειτο να λιποθυμήσει. Προκειμένου να ανεβεί τις σκάλες για να πάει στο κρεβάτι του χρειαζόταν 30 λεπτά, καθώς κατάφερνε να ανεβεί μόνο δύο σκαλοπάτια τη φορά και αμέσως χρειαζόταν ξεκούραση», αναφέρεται στην έκθεση.<br/><br/>Η αιματολογική εξέτασή του ήταν φυσιολογική. Ο καθηγητής Ντέμσι ανησύχησε με την ακτινογραφία θώρακος και έμαθε ότι πρόσφατα ο άνδρας είχε αρχίσει να χρησιμοποιεί πουπουλένιο πάπλωμα. Έτσι, του συνέστησε να πετάξει το πάπλωμα, να ελέγξει την καπνοδόχο του σπιτιού και τη σοφίτα για πτηνά και να απομακρύνει τη μούχλα από την κατοικία του. Οι νέες εξετάσεις του έδειξαν ότι είχε ασυνήθιστα υψηλές συγκεντρώσεις αντισωμάτων σε κάποιες πρωτεΐνες από πτηνά. Έναν μήνα αφότου απαλλάχθηκε από το πουπουλένιο πάπλωμα, τα συμπτώματά του παρουσίασαν ύφεση.<br/><br/>Όπως επισημαίνει ο καθηγητής Ντέμσι, υπάρχουν πολλές μορφές πνευμονίτιδας και οι γιατροί οφείλουν να λαμβάνουν υπόψη τους με μεγάλη προσοχή το ιστορικό κάθε ασθενούς, ρωτώντας τον σε ποιους ακριβώς παράγοντες έχει εκτεθεί. <br/>medlabgr</p>
    </article>
  </body>
</html>