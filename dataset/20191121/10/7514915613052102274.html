<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35274-amerikietiski-sarvuoti-visureigiai-lietuvai-kainuos-145-mln-euru"/>
    <meta property="og:site_name" content="budas.lt"/>
    <meta property="article:published_time" content="2019-11-21T10:07:27+00:00"/>
    <meta property="og:title" content="Amerikietiški šarvuoti visureigiai Lietuvai kainuos 145 mln. eurų"/>
    <meta property="og:description" content="Lietuva ketvirtadienį pasirašė sutartį dėl 200 amerikietiškų šarvuotų visureigių įsigijimo už 145 mln. eurų."/>
  </head>
  <body>
    <article>
      <h1>Amerikietiški šarvuoti visureigiai Lietuvai kainuos 145 mln. eurų</h1>
      <address><time datetime="2019-11-21T10:07:27+00:00">21 Nov 2019, 10:07</time> by <a rel="author">Saulius Jakučionis</a></address>
      <figure>
        <img src="http://budas.lt/images/lapkritis/sarvuoti.jpg"/>
      </figure>
      <p>Lietuva ketvirtadienį pasirašė sutartį dėl 200 amerikietiškų šarvuotų visureigių įsigijimo už 145 mln. eurų.</p>
      <p>Visureigius JLTV gamins amerikiečių kompanija „Oshkosh Defence“, sutartis pasirašyta su Jungtinių Valstijų Vyriausybe.</p>
      <p>Pirmosios mašinos Lietuvą turėtų pasiekti 2021 metų pabaigoje, paskutinės – 2024 metais. Jos bus skiriamos Sausumos ir Specialiųjų operacijų pajėgoms.</p>
      <p>„Tai sustiprins Sausumos pajėgų, Specialiųjų operacijų pajėgų paramą ir sustiprins konkrečius žvalgybos, artilerijos, logistikos pajėgumus“, – žurnalistams po sutarties pasirašymo sakė krašto apsaugos ministras Raimundas Karoblis.</p>
      <p>„Tai yra pats moderniausias šiuo metu pasaulyje šarvuotas visureigis su tikrai puikiomis charakteristikomis, su saugumu kariams. Jis tikrai bus naudojamas ne vieną dešimtmetį“, – pridūrė jis.</p>
      <p>Sutarties pasirašymo proga prie Krašto apsaugos ministerijos buvo atgabentas vienas visureigio pavyzdys.</p>
      <p>Tai yra antras pagal sumos dydį įsigijimas Lietuvos kariuomenės istorijoje po šarvuočių „Boxer“. Šarvuotieji visureigiai bus skirti įvairiems kariuomenės vienetams.</p>
      <p>Sutartyje numatyta, kad kilus poreikiui Lietuva galės nusipirkti dar 300 mašinų.</p>
      <p>Pasak R. Karoblio, dėl to bus sprendžiama baigiantis pirmajai kontrakto daliai 2024-aisiais, atsižvelgus į esamą gynybos finansavimą ir prioritetus.</p>
      <p>Anot ministro, perkami visureigiai bus reikalingi tiek užtikrinant Lietuvos gynybą, tiek dalyvaujant tarptautinėse operacijose.</p>
      <p>Sutartį pasirašiusios Gynybos resursų agentūros vadovas Sigitas Dzekunskas žurnalistams sakė, kad visureigių įranga bus skirtinga pagal reikalingas atlikti užduotis. Pasak jo, perkamos mašinos turės daugiau nei dešimt konfigūracijų.</p>
      <p>JAV ambasados Lietuvoje laikinasis reikalų patikėtinis Marcusas Micheli (Markusas Mišelis) teigė, kad „tai nėra tik įsigijimas“.</p>
      <p>„Tai iš tikrųjų yra stiprus ypač tvirtų ir produktyvių santykių tarp JAV ir Lietuvos simbolis ir ženklas“, – sakė diplomatas.</p>
      <p>„Oshkosh Defence“ viceprezidentas Mike'as Ivy (Maikas Aivis) teigė, kad Lietuvos įsigyjami visureigiai naudojami JAV kariuomenėje, juos taip pat ketina pirkti Slovėnija, Juodkalnija, Jungtinė Karalystė.</p>
      <p>Šiuo metu Lietuvos kariuomenėje naudojami HMMWV ir Toyota „Land Cruiser 200“ šarvuotieji visureigiai.</p>
      <footer>Vilnius, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>