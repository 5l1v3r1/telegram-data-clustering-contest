<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/714556-plhrosan-ta-koroida-poso-stoichise-stoys-ispanoys-forologoymenoys-h-diasosh-ton-trapezon.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T10:12:00+00:00"/>
    <meta property="og:title" content="Πλήρωσαν τα κορόιδα: Πόσο στοίχισε στους Ισπανούς φορολογούμενους η διάσωση των τραπεζών"/>
    <meta property="og:description" content="Η Τράπεζα της Ισπανίας αναθεώρησε προς τα άνω, σε 62,725 δισ. ευρώ, το συνολικό κόστος της διάσωσης του τραπεζικού τομέα στη διάρκεια της κρίσης και"/>
  </head>
  <body>
    <article>
      <h1>Πλήρωσαν τα κορόιδα: Πόσο στοίχισε στους Ισπανούς φορολογούμενους η διάσωση των τραπεζών</h1>
      <address>
        <time datetime="2019-11-21T10:12:00+00:00">21 Nov 2019, 10:12</time>
      </address>
      <p>Η Τράπεζα της Ισπανίας αναθεώρησε προς τα άνω, σε 62,725 δισ. ευρώ, το συνολικό κόστος της διάσωσης του τραπεζικού τομέα στη διάρκεια της κρίσης και έως τον Δεκέμβριο του 2018, με το ισπανικό κράτος να συνεισφέρει από τα ταμεία του τα 42,561 δισ. από αυτά τα χρήματα.<br/><br/>Αυτή η εκτίμηση είναι κατά 1,376 δισ. υψηλότερη (ένα 2,13%) από τον προηγούμενο υπολογισμό και η προς τα άνω αναθεώρηση οφείλεται στο μεγαλύτερο κόστος της διαδικασίας για τη διάσωση που προκάλεσαν τα άσχημα αποτελέσματα της CAM (που σήμερα ανήκει στην τράπεζα Sabadell) και της Unnim (που σήμερα κατέχει η τράπεζα BBVA).<br/><br/>Εξόν από τα 42,561 δισ. ευρώ που μετάγγισε το κράτος, το υπόλοιπο κόστος καλύφθηκε από τα 23,164 δισ. που αντλήθηκαν από το τραπεζικό Ταμείο Εγγύησης Καταθέσεων. «Αυτά τα ποσά δεν ενσωματώνουν τους τόκους και τις προμήθειες που αποκτήθηκαν, ή πληρώθηκαν, ούτε και τις συμπληρωματικές δαπάνες», ενημερώνει στην ανακοίνωσή της η Τράπεζα της Ισπανίας, όπως μεταδίδουν ισπανικά ΜΜΕ και αναμεταδίδει το Αθηναϊκό Πρακτορείο Ειδήσεων.<br/><br/>Για την αντιμετώπιση της μεγαλύτερης χρηματοοικονομικής κρίσης που έχει αντιμετωπίσει η χώρα, το ισπανικό κράτος σε συνδυασμό με τις άλλες χώρες της Οικονομικής και Νομισματικής Ένωσης της ΕΕ ανέπτυξε στο διάστημα 2009-12 ένα σύστημα μέτρων για να βελτιωθεί η ρευστότητα στις τράπεζες. Ένα από αυτά ήταν η σύσταση του Ταμείου Εξαγοράς Τραπεζικών Μετοχών, που ρευστοποιήθηκε το 2012 με ένα κέρδος 650 εκατ. ευρώ για το ισπανικό κράτος, από τους εισπραχθέντες τόκους. Το δεύτερο μέτρο ήταν η χορήγηση κρατικών εγγυήσεων για ορισμένα προϊόντα πιστωτικών ιδρυμάτων, που αντιστοιχούσαν σε πάνω από 110 δισ. ευρώ - τα οποία πλέον έχουν αποσβεσθεί.<br/><br/>Όμως το πραγματικό κόστος της κρίσης θα διαπιστωθεί όταν το κράτος αποφασίσει να πωλήσει όλες τις μετοχές της διασωθείσας τράπεζας Bankia που διακρατεί. Ένα τμήμα του ποσού, ύψους 51,216 δισεκατομμυρίων ευρώ, είναι πρακτικά ανείσπρακτο και αφορά τα 24,069 δισ. που συνεισέφερε το κράτος μέσω των φορολογουμένων. Το κράτος κατέχει το 62% των μετοχών της Bankia και έχει θέσει ως χρονικό ορίζοντα της αποχώρησής του από το ίδρυμα το 2021, όμως είναι πιθανόν να μην πραγματοποιήσει το σχέδιο αυτό.<br/><br/>Επίσης, το κράτος θα πρέπει να ξεγράψει διαπαντός τα ποσά που μετάγγισε στις Catalunya Banc, Novacaixagalicia, Banco de Valencia, CEISS (Caja Duero y Caja España), CajaSur y Banco Gallego, που ανέρχεται συνολικά σε 28,052 δισεκ. ευρώ. Επιπλέον, ο τραπεζικός τομέας έχει απωλέσει τελειωτικά 23,164 δισεκ. ευρώ για τη διάσωση τραπεζικών ιδρυμάτων που σήμερα δεν υφίστανται.</p>
      <p>
        <a href="https://www.koutipandoras.gr/article/plirosan-ta-koroida-poso-stoihise-stoys-ispanoys-forologoymenoys-i-diasosi-ton-trapezon">koutipandoras</a>
      </p>
    </article>
  </body>
</html>