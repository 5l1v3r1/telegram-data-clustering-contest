<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/21/kubrat-pulev-dovolen-che-padnal-ot-klichko-po-interesno-e.430325"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="Кубрат Пулев доволен, че паднал от Кличко. По-интересно е!"/>
    <meta property="og:description" content="С Андреа се разделихме, продължаваме напред, заяви той | Dnes.bg"/>
  </head>
  <body>
    <article>
      <h1>Кубрат Пулев доволен, че паднал от Кличко. По-интересно е!</h1>
      <h2>С Андреа се разделихме, продължаваме напред, заяви той</h2>
      <address><time datetime="2019-11-21T10:15:00+00:00">21 Nov 2019, 10:15</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Преди една седмица Кубрат Пулев победи на ринга Райдъл Букър и записа своя 28-успех. За Кобрата, съпреникът му е бил сериозен противник, но той не му оставил капчица надежда и шанс да направи нещо.</p>
      <p>"Закономерно го бих през цялото време. 10 рунда. Много бой изяде този човек, не знам как се е чувствал след това. Има в някои мачове, като този срещу Чисора, в последния рунд като го ударих му се затвори окото. Някак си, може би от благородство, намалих темпото и не исках да го довършвам. Но при Букър... аз през цялото време го биех. Той си ми беше една тренировка. Един подвижен боксов чувал", това каза най-добрият български боксьор пред bTV.</p>
      <p>Кобрата бе категоричен, че благородството да не удря противника там, където е най-ранен, го има само той и то единствено, когато знае, че ще победи със сигурност.</p>
      <p>Преди пет години, Кубрат Пулев претърпя загуба от Владимир Кличко. Днес той твърди, че може би е по-добре, че е загубил мача, защото инаме е щял да стане прекалено голям.</p>
      <p>"Може и да е по-добре, че не го победих. Така е трябвало да стане, сега е много по-интересно. За нищо не съжалявам. Действията ми на ринга бяха прибързани, бях зелен въпреки опита при аматьорите. От империята "Кличко“ правеха хиляди номера. Бях сам срещу всички, нямах опит, хората около мен нямаха опит. Те искаха да помогнат, но това беше положението. Поемам изцяло вината и отговорността, защото най-важна бе стратегията на ринга. Бях добре физически, но...“, върна лентата Кобрата.</p>
      <p>"От щаба на Кличко бяха учудени от публиката и от това колко българи дойдоха да ме подкрепят. Бях много добре подготвен, но стратегията ми беше супер грешна. Бях сам дори срещу "Зауерланд“. Допуснах грешки от първи клас в бокса - като ти посягат долу, не сваляш ръката и не позволяваш да те финтират“.</p>
      <p>Пулев разкри, че прословутата му реплика след въпросния мач – "Продължаваме напред“, се е превърнала в мотивация за много хора, включително и за такива със здравословни проблеми. "Това ме топли и ме радва – че са получили подкрепа в трудни мигове“.</p>
      <p>Прочутата си реплика Кобрата използва и във връзка с раздялата си с фолкпевицата Андреа.</p>
      <p>"Любовта не е лесно нещо, но тя е движещата ни сила. С Андреа се разделихме, но нищо не се знае. Продължаваме напред и вярваме в хубавото бъдеще", обяви той.</p>
      <p>"Вярвам в хубавото бъдеще. В България ми липсва всичко, въпреки че нямаме парите на другите държави, но винаги ми липсва,  Българите трябва да сме със силен дух и да вярваме в себе си. Силата е в духа, а не в мускулите, заяви Пулев. Той призна, че най-много му липсва климата, а другите държави не са много по-различни от нас, просто са по-приветливи, по-усмихнати и културни, но това се дължи на факта, че имат повече пари.</p>
      <p>Пулев говори и за следващата си битка: "Със сигурност ще се изправя за титлата срещу победителя между Джошуа и Руис. Очаквам, ако Руис се подготви съвестно, да спечели отново. Въпреки че и Джошуа със сигурност си е взел поука“.</p>
      <p> </p>
    </article>
  </body>
</html>