<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_potribni-realni-rezultati-sprav-majdanu-zelenskij-iz-druzhinoyu-vshanuvav-pamyat-geroyiv-nebesnoyi-sotni/939160"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T10:32:00+00:00"/>
    <meta property="og:title" content="&quot;Потрібні реальні результати справ Майдану&quot; - Зеленський із дружиною вшанував пам'ять Героїв Небесної сотні"/>
    <meta property="og:description" content="Президент Володимир Зеленський разом із дружиною Оленою, прем'єр-міністром Олексією Гончаруком і першим заступником голови Верховної Ради Русланом Стефанчуком ушанував пам'ять загиблих учасників Революції гідності. Глава держави поклав лампадку до каплички на вул. Небесної сотні в ..."/>
  </head>
  <body>
    <article>
      <h1>"Потрібні реальні результати справ Майдану" - Зеленський із дружиною вшанував пам'ять Героїв Небесної сотні</h1>
      <address><time datetime="2019-11-21T10:32:00+00:00">21 Nov 2019, 10:32</time> by <a rel="author">Gazeta.ua</a></address>
      <p>Президент <b>Володимир Зеленський</b> разом із дружиною <b>Оленою</b>, прем'єр-міністром <b>Олексією Гончаруком</b> і першим заступником голови Верховної Ради <b>Русланом Стефанчуком</b> ушанував пам'ять загиблих учасників Революції гідності.</p>
      <figure>
        <img src="https://static2.gazeta.ua/img2/cache/gallery/939/939160_1_w_1200.jpg?v=0"/>
      </figure>
      <p>Глава держави поклав лампадку до каплички на вул. Небесної сотні в Києві.</p>
      <p>Присутні вшанували загиблих хвилиною мовчання.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F2653143264798712%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>"День гідності та свободи – особливий для кожного з нас. Він пов'язаний із початком двох революцій, коли голоси мільйонів громадян злилися в єдиний голос нації, щоб твердо сказати: українці хочуть і будуть жити у вільній, демократичній і квітучій державі. Гідність і свобода – невід'ємні складові нашої ДНК. Саме тому українці не на словах знають, як захищати свою гідність і виборювати свободу на барикадах. У цій боротьбі, на жаль, ми заплатили найвищу можливу ціну – це людське життя", – сказав Зеленський.</p>
      <p>На алеї Героїв Небесної сотні обов'язково буде споруджений Музей Революції гідності, заявив президент.</p>
      <p>"Проте для вшанування пам'яті кожного загиблого музею недостатньо. Звичайно, нам потрібні реальні результати розслідування справ Майдану.</p>
      <p>Родини загиблих і все суспільство мають обов'язково отримати відповіді, а винні – обов'язково отримати покарання", - сказав Зеленський.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_pivroku-roboti-prezidenta-zelenskogo-ocinki-i-prognozi/939112"/>
      </related>
      <blockquote>6 років тому <a href="https://gazeta.ua/articles/history/_studenti-vijshli-proti-prezidenta-6-rokiv-tomu-pochalasya-revolyuciya-gidnosti/939127">почалася Революція гідності</a>.<br/>Колишній президент Віктор Янукович 21 листопада 2013 року заявив про призупинення переговорів про асоціацію з Європейським Союзом. У Києві на майдан Незалежності вийшли невдоволені таким рішенням студенти.</blockquote>
    </article>
  </body>
</html>