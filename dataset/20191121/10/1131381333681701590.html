<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/21/film-joker-sequel.html"/>
    <meta property="og:site_name" content="Sky TG24"/>
    <meta property="article:published_time" content="2019-11-21T10:30:00+00:00"/>
    <meta property="og:title" content="Joker, il sequel del film tra conferme e smentite"/>
    <meta property="og:description" content="The Hollywood Reporter ne è certo: Joaquin Phoenix tornerà a vestire i panni del Joker nel suo sequel. Ma succederà per davvero?"/>
  </head>
  <body>
    <article>
      <h1>Joker, il sequel del film tra conferme e smentite</h1>
      <h2>The Hollywood Reporter ne è certo: Joaquin Phoenix tornerà a vestire i panni del Joker nel suo sequel. Ma succederà per davvero?</h2>
      <address>
        <time datetime="2019-11-21T10:30:00+00:00">21 Nov 2019, 10:30</time>
      </address>
      <p>Di tutto il 2019, <a href="https://tg24.sky.it/spettacolo/cinema/2019/09/30/joker-trama-film.html">“The Joker”</a> è stato il film più amato. Il più chiacchierato, il più commentato. E, oggi, arriva una splendida notizia per i suoi fan: con molta probabilità, presto <a href="https://tg24.sky.it/intrattenimento/2019/11/20/joker-sequel-con-joaquin-phoenix.html">Joaquin Phoenix tornerà a vestire i panni del clown assassino</a>. E l’attesa è già altissima.</p>
      <p>Del resto, nonostante la stroncatura del Time, <a href="https://tg24.sky.it/spettacolo/cinema/2019/09/10/joaquin-phoenix-joker.html">il Joker di Phoenix</a> ha convinto un po’ tutti: il pubblico, ma anche gli addetti ai lavori che - addirittura - parlano di un possibile Oscar. Ma davvero “The Joker 2” ci sarà? E di cosa parlerà?</p>
      <h3>“The Joker 2”: l’annuncio dell’Hollywood Reporter</h3>
      <p>A far trapelare l’indiscrezione è stato il sito The Hollywood Reporter: una fonte avrebbe rivelato che, il sequel di “The Joker”, è già in lavorazione. Del resto, il film di Todd Phillips è stato un successo enorme: solamente in Italia ha incassato 28.800.000 di euro, mentre negli Stati Uniti il solo weekend di apertura ha registrato l’incasso record di 96.2 milioni di dollari.</p>
      <p>Secondo il sito, Phillips avrebbe lanciato a Toby Emmerich, presidente del Warner Bros. Pictures Group, una proposta decisamente ambiziosa: sviluppare film che raccontino le origini dei personaggi DC. Emmerich avrebbe tentennato, poiché la Warner Bros. con quei personaggi è super protettiva, ma - a detta della fonte - avrebbe acconsentito ad un film sulle origini del Joker.</p>
      <p>Per il momento, la conferma ufficiale non c’è: ciò che è certo è che, se “Joker 2” sarà, nei panni del protagonista ritroveremo lo straordinario <a href="https://tg24.sky.it/spettacolo/cinema/2019/09/12/joaquin-phoenix-film.html">Joaquin Phoenix</a>. La sua interpretazione - la stessa che lo rende un papabilissimo candidato all’Oscar come miglior attore protagonista - ha fruttato alla casa produttrice 1 bilione di dollari di incasso, avvicinandosi ad “Aquaman” (1.15 bilioni) e “Il Cavaliere Oscuro - Il ritorno” (1.08 bilioni), e raggiungendo “Il Cavaliere Oscuro”. Il tutto, con un budget (60 milioni di dollari) nettamente inferiore e col suo essere vietato ai minori.</p>
      <p>Non solo Joker, però: Todd Phillips avrebbe pensato di esplorare anche le origini di Wonder Woman con la sua adolescenza sull’isola segreta di Themyscira, mentre la nascita di Batman è oggi nelle mani di Matt Reeves, regista di <a href="https://tg24.sky.it/spettacolo/cinema/2019/11/05/the-batman-matthew-mcconaughey.html">“The Batman” con Robert Pattinson</a>.</p>
      <h3>“The Joker 2”: i dubbi</h3>
      <p>Nonostante l’annuncio del The Hollywood Reporter, il resto della stampa americana ha utilizzato toni decisamente più cauti in merito al sequel di “The Joker”: Variety ha scritto che Phillips e la Warner Bros. stanno prendendo in considerazione l’idea, ma che al momento sul tavolo non vi è alcun accordo.</p>
      <p>Del resto, sono già tanti i sequel ad oggi in lavorazione in casa DC Comics: “Wonder Woman 1984”, “Birds of Prey” (sequel di “Suicide Squad), “<a href="https://tg24.sky.it/spettacolo/cinema/2019/09/11/the-batman-trama-cast.html">The Batman”</a>. Ecco dunque che per “The Joker 2” non c’è neppure un’idea di data, al momento. Solamente possibili sviluppi di diverse “origin stories” da parte di Warner Bros. e Todd Phillips, attualmente al vaglio.</p>
      <p>Dove sta la verità? Solo il tempo (e Hollywood) possono dirlo. Intanto ai fan non resta che sperare.</p>
    </article>
  </body>
</html>