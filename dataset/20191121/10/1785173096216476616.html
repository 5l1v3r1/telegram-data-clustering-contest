<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/un-serial-sesame-street-in-limba-araba-destinat-ajutorarii-copiilor-refugiatilor-1922400121002019111019176289"/>
    <meta property="og:site_name" content="News.ro"/>
    <meta property="article:published_time" content="2019-11-21T10:01:00+00:00"/>
    <meta property="og:title" content="Un serial „Sesame Street” în limba arabă, destinat ajutorării copiilor refugiaţilor"/>
    <meta property="og:description" content="Sesame Workshop şi International Rescue Committee au realizat împreună un proiect pentru a-i ajuta pe copiii refugiaţilor sirieni prin programe educaţionale, inclusiv „Ahlan Simsim”, variantă în limba arabă a „Sesame Street”, care va avea premiera în februarie 2020."/>
  </head>
  <body>
    <article>
      <h1>Un serial „Sesame Street” în limba arabă, destinat ajutorării copiilor refugiaţilor</h1>
      <address><time datetime="2019-11-21T10:01:00+00:00">21 Nov 2019, 10:01</time> by <a rel="author">Patricia Marinescu</a></address>
      <p>
        <b>Sesame Workshop şi International Rescue Committee au realizat împreună un proiect pentru a-i ajuta pe copiii refugiaţilor sirieni prin programe educaţionale, inclusiv „Ahlan Simsim”, variantă în limba arabă a „Sesame Street”, care va avea premiera în februarie 2020.</b>
      </p>
      <p>Peste 12 milioane de oameni au fost strămutaţi din cauza războiului din Siria, iar aproximativ jumătate dintre ei sunt copii, potrivit IRC. Aceşti copii suferă traume şi, odată cu părăsirea căminelor şi încercarea familiilor lor de a se adapta unei noi vieţi, rareori au acces la educaţie.</p>
      <p>„Mai puţin de 2% din totalul fondurilor acordate pentru ajutorare merg la educaţie, chiar dacă jumătate dintre refugiaţii lumii sunt copii”, a spus preşedintele şi CEO-ul IRC, David Miliband, citat de CNN.</p>
      <p>În 2016, International Rescue Committee şi Sesame Workshop, organizaţia nonprofit care produce „Sesame Street”, au anunţat stabilirea unui parteneriat pentru lansarea programului „Ahlan Simsim” (în engleză, „Welcome Sesame”).</p>
      <p>Pentru acest plan, care cuprinde show-ul cu personaje vorbitoare de arabă şi dezvoltarea de servicii pentru copiii refugiaţilor, cele două organizaţii au primit premiul MacArthur Foundation în valoare de 100 de milioane de dolari.</p>
      <p>Realizarea programului „Ahlan Simsim” a început anul acesta. Primul sezon este destinat copiilor cu vârste cuprinse între 3 şi 8 ani şi va fi difuzat în Orientul Mijlociu începând cu februarie 2020. El va fi disponibil şi online.</p>
      <p>Serialul are două personaje principale: Jad, un băiat nou în cartier, şi Basma, o fată dornică să se împrietenească cu el. Ma'zooza, un pui de capră, îi urmează pe cei doi peste tot.</p>
      <p>Personaje cunoscute din „Sesame Street”, precum Cookie Monster, Elmo şi Grover, vor avea prezenţe episodice.</p>
      <figure>
        <img src="https://i0.1616.ro/media/2/2701/33658/19176289/2/sesame-workshop-syrian-refugees-elmo.jpg?width=540"/>
      </figure>
      <p>Pe lângă alfabet şi să numere de la 1 la 10, copiii vor fi învăţaţi în primul sezon şi deprinderi socio-emoţionale. După ce, în urma unor workshop-uri ţinute în Liban şi Iordania cu psihologi şi scriitori, a descoperit că celor mai mulţi dintre copii le este foarte greu să îşi exprime emoţiile, echipa „Ahlan Simsim” a decis să se concentreze pe acest aspect.</p>
      <p>Pe lângă serialul de televiziune, programul „Ahlan Simsim” oferă servicii directe puse la dispoziţie de IRC. Acestea au fost iniţiate în noiembrie 2018. Specialişti în educaţie timpurie vizitează casele - adăposturi, corturi sau apartament - din Irak, Iordania, Liban şi Siria şi lucrează direct cu copiii. Ei oferă consiliere părinţilor sau îngrijitorilor. Voluntari, unii dintre ei refugiaţi, se folosesc de videoclipuri, cărţi cu poveşti, jocuri şi puzzle-uri pentru a-i învăţa şi pentru a interacţiona cu copiii. Pe lângă centre şi case, astfel de resurse sunt oferite şi în spitale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>