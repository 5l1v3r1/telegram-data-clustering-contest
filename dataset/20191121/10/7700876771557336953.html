<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/21/un-governo-bizzarro-dopo-tre-mesi-ancora-in-sospeso-le-deleghe-ai-sott/153352/"/>
    <meta property="og:site_name" content="VITA"/>
    <meta property="article:published_time" content="2019-11-21T10:55:00+00:00"/>
    <meta property="og:title" content="Un Governo bizzarro, dopo tre mesi ancora in sospeso le deleghe ai sottosegretari"/>
    <meta property="og:description" content="Il governo si sta mostrando particolarmente e penosamente incapace di definire la ripartizione tra i partiti della maggioranza delle competenze dei viceministri e sottosegretari, che procedono con un tacito consenso, ma anche con dissidi difficilmente conciliabili, in una “spontanea” ripartizione di competenze mai formalmente delegate. Agli Esteri ma anche al ministero del Lavoro e Politiche sociali"/>
  </head>
  <body>
    <article>
      <h1>Un Governo bizzarro, dopo tre mesi ancora in sospeso le deleghe ai sottosegretari</h1>
      <address><time datetime="2019-11-21T10:55:00+00:00">21 Nov 2019, 10:55</time> by <a rel="author">Nino Sergi</a></address>
      <p>
        <b>Il governo si sta mostrando particolarmente e penosamente incapace di definire la ripartizione tra i partiti della maggioranza delle competenze dei viceministri e sottosegretari, che procedono con un tacito consenso, ma anche con dissidi difficilmente conciliabili, in una “spontanea” ripartizione di competenze mai formalmente delegate. Agli Esteri ma anche al ministero del Lavoro e Politiche sociali</b>
      </p>
      <p>Il ministro si avvale nella propria attività di indirizzo politico della collaborazione dei viceministri e sottosegretari ai quali può delegare alcune competenze.</p>
      <p>Nel nostro sistema la facoltà di delega del ministro è libera e discrezionale e la macchina ministeriale può comunque funzionare. Strano ordinamento, il nostro. Nella pratica però, con la complessità delle politiche - sia interne che nelle loro connessioni internazionali - che richiedono attenzione continua, approfondimenti, ascolto e valutazione delle istanze, contatti, coordinamenti, ricerca di soluzioni durature, correzioni, migliorie, innovazioni e quant’altro, è folle e presuntuoso che non si deleghi ai viceministri e sottosegretari, con decreto ministeriale, il coordinamento politico di precise materie.</p>
      <p>In ogni caso, è sempre i<b>l ministro che mantiene “la responsabilità politica e i poteri di indirizzo politico” e ai viceministri e sottosegretari la delega conferisce il potere di esercitare una competenza entro i limiti delle direttive del ministro delegante che può anche ritirare tale potere o una sua parte.</b></p>
      <p>L’attuale governo si sta mostrando particolarmente e penosamente incapace di definire la ripartizione tra i partiti della maggioranza delle competenze dei viceministri e sottosegretari, che procedono con un tacito consenso, ma anche con dissidi difficilmente conciliabili, in una “spontanea” ripartizione di competenze mai formalmente delegate.</p>
      <p><b>Agli Esteri la situazione è seria</b>, sia per l’attribuzione alla Farnesina delle competenze in materia di commercio internazionale e di internazionalizzazione del sistema paese, prima a ministero dello sviluppo economico, sia per l’esercizio dei poteri conferiti al ministro che, in alcune occasioni, continuano a fare capo ai suoi uffici in assenza di formali deleghe, con gravi conseguenze per il funzionamento della macchina burocratica, comprese le grandi decisioni per la cooperazione internazionale per lo sviluppo.</p>
      <p><b>Lo stesso vale per gli altri ministeri. Anche solo limitandoci a considerare il terzo settore e la riforma legislativa che richiede ancora vari decreti attuativi, l’assenza di delega formale non fa altro che aumentare i ritardi già accumulat</b>i.</p>
      <p>E’ ora che i partiti della maggioranza si mettano d’accordo e che i ministri formalizzino le deleghe ai propri viceministri e sottosegretari. Anche per i cittadini e le loro organizzazioni sarebbe una ventata di chiarezza.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/18/ilva-si-salvino-le-persone-non-la-fabbrica/153308/"/>
        <a href="http://www.vita.it/it/article/2019/11/18/e-ufficiale-anche-per-laccademia-le-ong-non-sono-un-pull-factor/153309/"/>
        <a href="http://www.vita.it/it/article/2019/11/14/riforma-118-il-volontariato-scende-in-piazza/153289/"/>
      </related>
    </article>
  </body>
</html>