<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507002"/>
    <meta property="og:site_name" content="0404"/>
    <meta property="article:published_time" content="2019-11-21T10:54:56+00:00"/>
    <meta property="og:title" content="פרשת הפצת תמונות אינטימיות של נשים בטלגרם: כתב אישום הוגש נגד שני תושבי קריית אתא"/>
    <meta property="og:description" content="מחלקת הסייבר בפרקליטות המדינה הגישה לפני זמן קצר כתב אישום לבימ&quot;ש השלום בקריות נגד אורן (21) ומאור (27) עוזיאל, תושבי קריית אתא, בגין עבירות של הטרדה מינית"/>
  </head>
  <body>
    <article>
      <h1>פרשת הפצת תמונות אינטימיות של נשים בטלגרם: כתב אישום הוגש נגד שני תושבי קריית אתא</h1>
      <address><time datetime="2019-11-21T10:54:56+00:00">21 Nov 2019, 10:54</time> by <a rel="author">חדשות 0404</a></address>
      <p>מחלקת הסייבר בפרקליטות המדינה הגישה לפני זמן קצר כתב אישום לבימ"ש השלום בקריות נגד אורן (21) ומאור (27) עוזיאל, תושבי קריית אתא, בגין עבירות של הטרדה מינית (בהתאם לתיקון מס' 10 לחוק המכונה "חוק הסרטונים"), פגיעה בפרטיות, פעולות אסורות בתוכנה לפי חוק המחשבים ועבירות נוספות. זאת, בעקבות הקמתן, הפעלתן וניהולן של קבוצות באפליקציית טלגרם אשר בהן הופצו תמונות אינטימיות של מאות נשים ונערות ישראליות בטווח הגילאים 16-43.</p>
      <p>על פי כתב האישום, שהוגש על ידי עורכי הדין איתי גוהר ומורן אשול, הנאשמים הקימו וניהלו קבוצות ביישומון טלגרם, בהן נהגו חברי הקבוצה להפיץ תמונות וסרטונים בעלי אופי מיני של נשים ונערות ישראליות. הפצות אלו, נעשו לרוב בצירוף של תצלום מתוך הפרופילים האישיים של אותן נשים ברשתות החברתיות, המכיל את פרטיהן האישיים, וזאת לשם זיהוין וכדי להוכיח לחברי הקבוצות כי מקור התכנים המיניים הוא נשים ישראליות שאינן עובדות בתעשיית המין. בקבוצות שניהלו הנאשמים היו למעלה מ-6,500 חברים, שצרכו את התכנים המיניים שהופצו בהן.</p>
      <p>עוד מתואר בכתב האישום כיצד יצרו וניהלו הנאשמים את הקבוצות הייעודיות הללו, וכן כיצד יצרו 'בוט' – כלי עזר ביישומון ה'טלגרם' – אשר שימש כמאגר לתמונות ולסרטים. באמצעות השימוש ב'בוט' זה, הצליחו הנאשמים להפיץ את התכנים המיניים בצורה אפקטיבית יותר.</p>
      <p>באישום נוסף, מתואר כיצד שני הנאשמים קיימו יחסי מין עם קטינה כבת 16, צילמו ותיעדו את יחסי המין ללא ידיעתה של הקטינה, והפיצו את הסרטונים בקבוצת טלגרם שניהלו.</p>
      <p>עוד מיוחס בכתב-האישום לנאשמים כי השניים הפיצו באופן חוזר ובממדים נרחבים תמונה אינטימית של צעירה שמסרה עדות בעניינם.</p>
      <p>בעניינו של הנאשם אורן עוזיאל, כתב האישום מייחס לו אף עבירות של הדחה בעדות ואיומים, בכך שאיים על צעירה במטרה להניע אותה ממסירת עדות במשטרה בנוגע למעשיו.</p>
      <p>בד בבד עם הגשת כתב-האישום, הגישה הפרקליטות בקשת מעצר עד תום ההליכים המשפטיים נגד אורן עוזיאל, ובקשה למעצר בית והרחקה מאינטרנט עד תום ההליכים נגד אחיו, מאור עוזיאל.</p>
      <p>החקירה בפרשה זו התנהלה על-ידי מחלק הסייבר בימ"ר תל-אביב, ובמסגרתה נעצרו מעורבים נוספים, האחראים לניהול קבוצות טלגרם נוספות המוקדשות לפרסום תכנים מיניים של בחורות ישראליות או לפרסום של תכנים בקבוצות אלה. בכוונת הפרקליטות להחליט בתיקיהם של המעורבים הנוספים בעת הקרובה.</p>
      <p>במחלקת הסייבר בפרקליטות המדינה ציינו כי תיק זה הוביל לחשיפה חסרת תקדים של מיזם עברייני להפצה של תכנים אינטימיים ללא הסכמת הנשים המצולמות. בינואר 2014, הוחלט לתקן את החוק למניעת הטרדה מינית ולקבוע עבירה ייחודית של פרסום תצלום סרט או הקלטה של אדם, המתמקד במיניותו, ללא הסכמתו. לאחר תיקון החקיקה, פורסמה הנחיית פרקליט המדינה בנוגע לעבירה זו, וממנה עולה כי הפרקליטות רואה בחומרה את התופעה העבריינית האמורה, בפרט כאשר מדובר בפרסום בהיקף ניכר הכולל מאות קורבנות כבמקרה הנוכחי.</p>
    </article>
  </body>
</html>