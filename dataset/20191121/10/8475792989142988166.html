<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/granslarm-i-sverige-efter-rymning-i-danmark"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T10:23:02+00:00"/>
    <meta property="og:title" content="Gränslarm i Sverige efter rymning i Danmark"/>
    <meta property="og:description" content="Dansk polis har utfärdat gränslarm efter att en intagen fritagits från en anstalt, rapporterar Aftonbladet."/>
  </head>
  <body>
    <article>
      <h1>Gränslarm i Sverige efter rymning i Danmark</h1>
      <address><time datetime="2019-11-21T10:23:02+00:00">21 Nov 2019, 10:23</time> by <a rel="author">TT</a></address>
      <p>
        <b>Dansk polis har utfärdat gränslarm efter att en intagen fritagits från en anstalt, rapporterar Aftonbladet.</b>
      </p>
      <p>Svensk polis har kontaktats och vaksamheten vid gränsposteringar kan komma att öka, säger Joanna Ljunggren på polisens nationella mediecenter till tidningen.</p>
      <p>Polisen i region Syd har fått uppgifter om mannen och är beredda att ingripa om han skulle siktas, säger vakthavande befäl Mikael Lind till TT.</p>
      <p>– Skulle vi stöta på honom skulle vi hjälpa våra danska kolleger, säger han.</p>
      <h3>Två gripna</h3>
      <p>Två unga män som misstänks ha varit inblandade vid fritagningen har gripits i Köpenhamnstrakten, uppger dansk polis i ett pressmeddelande.</p>
      <p>Men den 24-åriga rymlingen är fortfarande på fri fot. Det finns inga uppgifter om att han skulle ha lämnat Danmark.</p>
      <p>I samband med fritagningen – som skedde vid 17-tiden på onsdagen – avlossade en av de misstänkta skott, skriver den danska polisen. 24-åringen satt på en psykiatrisk avdelning på en anstalt i staden Slagelse på västra Själland.</p>
    </article>
  </body>
</html>