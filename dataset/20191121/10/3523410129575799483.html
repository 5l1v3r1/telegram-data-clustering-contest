<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641103/%D8%A2%D8%BA%D8%A7%D8%B2-%D8%B4%D8%B4%D9%85%DB%8C%D9%86-%D8%AF%D9%88%D8%B1%D9%87-%DA%A9%D8%AA%D8%A7%D8%A8%DA%AF%D8%B1%D8%AF%DB%8C-%D8%A8%D8%A7-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D8%AA%D8%A7%D8%B1%DB%8C%D8%AE-%D8%B4%D9%81%D8%A7%D9%87%DB%8C-%D9%86%D8%B4%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:32:00+00:00"/>
    <meta property="og:title" content="آغاز ششمین دوره کتابگردی با رونمایی از «تاریخ شفاهی نشر»"/>
    <meta property="og:description" content="ششمین دوره کتابگردی با رونمایی از «تاریخ شفاهی نشر» و «یادمان هفته کتاب» در دفتر نشر معارف آغاز شد."/>
  </head>
  <body>
    <article>
      <h1>
        <a href="https://www.bultannews.com/fa/news/641103/%D8%A2%D8%BA%D8%A7%D8%B2-%D8%B4%D8%B4%D9%85%DB%8C%D9%86-%D8%AF%D9%88%D8%B1%D9%87-%DA%A9%D8%AA%D8%A7%D8%A8%DA%AF%D8%B1%D8%AF%DB%8C-%D8%A8%D8%A7-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D8%AA%D8%A7%D8%B1%DB%8C%D8%AE-%D8%B4%D9%81%D8%A7%D9%87%DB%8C-%D9%86%D8%B4%D8%B1">آغاز ششمین دوره کتابگردی با رونمایی از «تاریخ شفاهی نشر»</a>
      </h1>
      <h2>ششمین دوره کتابگردی با رونمایی از «تاریخ شفاهی نشر» و «یادمان هفته کتاب» در دفتر نشر معارف آغاز شد.</h2>
      <address><time datetime="2019-11-21T10:32:00+00:00">21 Nov 2019, 10:32</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ششمین دوره کتابگردی با حضور احمد مسجدجامعی عضو شورای شهر تهران، نیکنام حسینی‌پور دبیر هفته کتاب، محمدرضا جوادی یگانه معاون فرهنگی و اجتماعی شهرداری تهران و جمعی از اهالی فرهنگ و ادب روز پنج‌شنبه (۳۰‌آبان ماه) در دفتر نشر معارف آغاز شد.</p>
      <p>در این مراسم مهدی هاشمی رئیس شورای شهر تهران در رابطه با فعالیت‌های این نشر گفت: بخش مهمی از آثار منتشر شده در این انتشارات به تالیفات و نوشته‌های آیت‌الله هاشمی رفسنجانی اختصاص دارد.</p>
      <p>وی با معرفی این آثار گفت: این کتاب‎ها درباره دوران مبارزه برای پیروزی انقلاب اسلامی، دوران جنگ تحمیلی و دوران بازسازی کشور است.</p>
      <p>مهدی هاشمی ادامه داد: آیت‌الله هاشمی در ایامی که در زندان رژیم پهلوی بود، فرهنگ قرآن و تفسیر راهنما را نوشت.</p>
      <p>گفتنی است در این دیدار، از دو عنوان کتاب دفتر نشر معارف با نام‎‌های «یادمان هفته کتاب» و «تاریخ شفاهی نشر» رونمایی شد.</p>
      <p>همچنین یادمان بیست و هفتمین هفته کتاب جمهوری اسلامی ایران که به دلیل تقارن ایام هفته کتاب با هفته وحدت منتشر شده بود، به محسن هاشمی اهدا شد.</p>
      <p>این یادمان بر اساس یکی از اشعار «ریاضی یزدی» از شاعران معاصر یزد طراحی شده و به قلم استاد محمود رهبران؛ از اساتید بنام خوشنویسی استان یزد خطاطی شده است. مضمون این شعر در مدح پیامبر اکرم(ص) است که به عنوان یادمان بیست و هفتمین هفته کتاب جمهوری اسلامی ایران توسط وزیر فرهنگ و ارشاد اسلامی در یزد رونمایی شد.</p>
      <p>احمد مسجدجامعی هم در بازدید از شهر کتاب ابن سینا با دلیری، مسئول این کتابفروشی به گفت‌و‌گو پرداخت و از او درباره کتاب‌های پر فروش این کتابفروشی سوال کرد. دلیری نیز در پاسخ گفت: کتاب‌های کودک و نوجوان با موضوع فانتزی، کتاب‌های کمک آموزشی و ژانر پلیسی- جنایی با استقبال مخاطبان مواجه است.</p>
      <p>احمد مسجد جامعی در واکنش به این اظهارات گفت: علاقه و توجه نوجوانان به کتاب‌های پلیسی و جنایی نیاز به ریشه‌یابی دارد.</p>
      <p>همچنین احمد مسجدجامعی درباره ممیزی کتاب‎ها از مسئول کتابفروشی سوال کرد و دلیری نیز پاسخ داد: علیرغم سیزده بار چاپ مجدد برخی از کتاب‌ها، از انتشار مجدد آن‌ها جلوگیری به عمل آمده است. گرانی کاغذ و افزایش قیمت کتاب نیز موجب کاهش فروش کتاب‌ها شده است.</p>
      <p>بیست و هفتمین دوره هفته‌ی کتاب جمهوری اسلامی ایران با شعار «حال خوش خواندن» از تاریخ ۲۳ آبان ماه در سراسر کشور آغاز شده است و تا ۳۰ آبان ماه ادامه دارد.</p>
    </article>
  </body>
</html>