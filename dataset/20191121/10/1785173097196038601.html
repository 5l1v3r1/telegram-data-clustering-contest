<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/jennifer-lopez-scarlett-johansson-si-eddie-murphy-gazde-ale-emisiunii-saturday-night-live-dababy-si-lizzo-invitati-1922402121012019111019176344"/>
    <meta property="og:site_name" content="News.ro"/>
    <meta property="article:published_time" content="2019-11-21T10:21:01+00:00"/>
    <meta property="og:title" content="Jennifer Lopez, Scarlett Johansson şi Eddie Murphy, gazde ale emisiunii „Saturday Night Live”. DaBaby şi Lizzo, invitaţi"/>
    <meta property="og:description" content="Actorii Jennifer Lopez, Scarlett Johansson şi Eddie Murphy vor găzdui, în luna decembrie, ediţii ale emisiunii „Saturday Night Live”, iar interpreţii R&amp;B DaBaby şi Lizzo vor fi invitaţi."/>
  </head>
  <body>
    <article>
      <h1>Jennifer Lopez, Scarlett Johansson şi Eddie Murphy, gazde ale emisiunii „Saturday Night Live”. DaBaby şi Lizzo, invitaţi</h1>
      <address><time datetime="2019-11-21T10:21:01+00:00">21 Nov 2019, 10:21</time> by <a rel="author">Patricia Marinescu</a></address>
      <p>
        <b>Actorii Jennifer Lopez, Scarlett Johansson şi Eddie Murphy vor găzdui, în luna decembrie, ediţii ale emisiunii „Saturday Night Live”, iar interpreţii R&amp;B DaBaby şi Lizzo vor fi invitaţi.</b>
      </p>
      <p>Lopez, apreciată pentru interpretarea din filmul „Hustlers” şi care va cânta împreună cu Shakira în pauza finalei Super Bowl de anul viitor, va fi gazda emisiunii din 7 decembrie, la care va fi invitat rapperul DaBaby.</p>
      <p>Johansson, care va putea fi văzută în curând în „Marriage Story” alături de Adam Driver şi în „Jojo Rabbit” al lui Taika Waititi, va fi gazda ediţiei din 14 decembrie, la care Niall Horan, fost membru al grupului One Direction, este invitat să cânte. Aceasta va fi a şasea oară când actriţa va prezenta emisiunea.</p>
      <p>NBC a transmis că Lizzo, care a primit opt nominalizări la premiile Grammy de anul viitor, va fi invitata emisiunii din 21 decembrie, care va fi găzduită de Eddie Murphy. Actorul, care poate fi văzut acum în „Dolemite Is My Name”, revine în show după exact 35 de ani.</p>
      <p>Emisiunea de sâmbăta aceasta va fi găzduită de Will Ferrell, iar cântăreaţa King Princess este artistul invitat.</p>
      <p>„Saturday Night Live” este produsă în asociere cu Broadway Video. Creatorul şi producătorul executiv al emisiunii este Lorne Michaels.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>