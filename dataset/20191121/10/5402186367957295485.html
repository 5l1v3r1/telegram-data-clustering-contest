<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/darfor-kan-du-inte-valja-webblasare-fritt-i-iphone"/>
    <meta property="og:site_name" content="Mobil"/>
    <meta property="article:published_time" content="2019-11-21T10:18:00+00:00"/>
    <meta property="og:title" content="Därför kan du inte välja webbläsare fritt i Iphone"/>
    <meta property="og:description" content="I Apples appbutik finns en lång rad alternativ till webbläsaren Safari, men de webbläsarna kan du inte välja som standard för att öppna länkar du klickar på. Nu har Apple förklarat varför."/>
  </head>
  <body>
    <article>
      <h6 class="kicker">Förklarar begränsningar</h6>
      <h1>Därför kan du inte välja webbläsare fritt i Iphone</h1>
      <address><time datetime="2019-11-21T10:18:00+00:00">21 Nov 2019, 10:18</time> by <a rel="author" href="mailto:erik.morner@mobil.se" target="_blank">Erik Mörner</a></address>
      <p>Nyheter <br/><b>I Apples appbutik finns en lång rad alternativ till webbläsaren Safari, men de webbläsarna kan du inte välja som standard för att öppna länkar du klickar på. Nu har Apple förklarat varför.</b></p>
      <p>Även om flera av Apples egna appar förinstallerade i Iphone numera går att avinstallera så gäller det inte Safari. Dessutom kräver Apple att alla webbläsare i Ios använder samma webbläsarmotor, Webkit, och därmed är begränsade om de vill introducera helt egna funktioner. Nu har Apple svarat på varför man gjort dessa inskränkningar och man har gjort det i en utfrågning med den amerikanska kongressen.</p>
      <p>Det är Apples chefsjurist Kyle Andeer som svarar på frågorna och han anger att bolaget ser Safari som en så central del av operativsystemet Ios och av Iphone att man genom att erbjuda användarna att avinstallera appen skulle förstöra eller kraftigt försämra användarupplevelsen.</p>
      <h3>Microsoft fick ge sig</h3>
      <p>Just att ett företag ser sin webbläsare som en del av operativsystemet har prövats i domstol tidigare, när Microsoft 2001 anklagades för att begränsa konkurrensen genom att inkludera Internet Explorer i Windows och därmed på liknande sätt som Apple begränsade valfrihet och konkurrenternas möjligheter. Den gången förlorade Microsoft och tvingades öppna upp för konkurrenternas alternativ. </p>
      <p>I Ios måste webbläsare använda samma webbläsarmotor som Apple själva använder, kallad Webkit och alla webläsare i Ios baseras därför på samma motor. Anledningen till detta är enligt Apples svar till kongressen att man vill skydda användarnas personliga säkerhet och integritet. Genom att Webkit är en open-source-motor argumenterar Apple att även tredjepartsutvecklare kan bidra med funktionalitet som Apple sedan kan se till kommer alla webbläsare och användare till del. </p>
      <p>Skulle någon tillverkare av en konkurrerande webbläsare vilja introducera utökade säkerhets- eller integritetsfunktioner kan de alltså inte göra det, men det argumentet viftar Apple bort med formuleringen att de inte upplevt att någon tillverkare erbjudit bättre säkerhetsfunktioner än de som redan finns i Webkit. Vidare ger Apple Safari möjligheter att till exempel använda Webkit i helskärmsläge och för  videokonferenser, något som andra webbläsare i Ios inte får. Där är förklaringen från Apples sida att Safari gör mer för att skydda användarnas säkerhet än andra webbläsare och att det är därför man begränsar tillgängligheten till funktionerna för andra än den egna webbläsaren.</p>
      <h3>Fler frågeställningar</h3>
      <p>Du frågor som Apples avarat på berör även utvecklingen av den egna tjänsten Apple Maps kontra konkurrenter som Google Maps, hur man hanterar appar som konkurrerar med Apples egna, som Spotify och de svarar även på en rad frågor om hur reparationer av Apple-produkter hanteras. Du kan läsa frågor och alla svar i sin helhet via länken här nedan.  </p>
      <footer>Källa <br/><a href="https://docs.house.gov/meetings/JU/JU05/20190716/109793/HHRG-116-JU05-20190716-SD036.pdf">Apples svar på kongressens frågor (pdf)</a></footer>
      <related>
        <h4>Relaterade artiklar</h4>
        <a href="https://www.mobil.se/tips-tricks/13-smarta-tips-for-iphone-med-ios-13"/>
      </related>
    </article>
  </body>
</html>