<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-detroit-pistons-luka-doncic-james_1911211025_and"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T10:25:00+00:00"/>
    <meta property="og:title" content="Povedený zápas Satoranského. Patnácti body přispěl k páté výhře Bulls, kteří porazili Detroit 109:89"/>
    <meta property="og:description" content="Díky pátému vítězství z 15 zápasů se Bulls dostali v tabulce Východní konference právě před Pistons. Satoranský k výhře přispěl 15 body včetně efektní smeče, sedmi asistencemi a čtyřmi doskoky."/>
  </head>
  <body>
    <article>
      <h1>Povedený zápas Satoranského. Patnácti body přispěl k páté výhře Bulls, kteří porazili Detroit 109:89</h1>
      <address><time datetime="2019-11-21T10:25:00+00:00">21 Nov 2019, 10:25</time> by <a rel="author">ČTK</a></address>
      <p>
        <b>Basketbalista Tomáš Satoranský odehrál svůj druhý nejlepší zápas v této sezoně NBA a Chicagu pomohl k výhře 109:89 nad Detroitem. Šlo o páté vítězství Bulls z patnácti zápasů a v tabulce Východní konference se díky němu dostali právě před Pistons. Satoranský k výhře přispěl 15 body včetně efektní smeče, sedmi asistencemi a čtyřmi doskoky.</b>
      </p>
      <p>Jediný Čech v NBA dosud v sezoně dal jen jednou více než deset bodů, a to při osobním rekordu, který si vytvořil 27 body před dvěma týdny. Jen tehdy měl více střeleckých pokusů než ve středu, kdy na koš vystřelil jedenáctkrát a šestkrát mířil přesně.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/nba-basketbal-tomas-satoransky-chicago-bulls-krize-sezona_1911191612_mim"/>
      </related>
      <p>Přitom dlouho hlavně přihrával. Zápas začal asistencemi na tři z úvodních čtyř košů Chicaga. Na kontě pak měl všech sedm asistencí, než se ve třetí čtvrtině střelecky chytil košem na 63:55. Hned navázal dvěma trojkami po sobě a zařídil svému týmu dvouciferné vedení. V poslední čtvrtině pak přidal razantní smeč po brejku, další koš a třetí trojku. Chicago s ním na hřišti přehrálo soupeře o 20 bodů.</p>
      <p>„Je to hodně důležitá výhra po těch předchozích porážkách. Na Detroit jsme si věřili, protože už jsme je porazili. Vím, že se od nás očekává více, než jsme zatím na hřišti ukázali, ale zlepšujeme se každým dnem. Jsem opravdu rád, že v Chicagu jsem. Každý trénink tvrdě makáme, abychom byli lepší,“ řekl Satoranský klubové televizi po zápase, v němž Bulls přerušili sérii tří porážek.</p>
      <p>Dařilo se i dalším hráčům základní sestavy. Lauri Markkanen dal 24 bodů, Shaquille Harrison zaznamenal 15 bodů a 11 doskoků a Wendell Carter rovněž double double za 12 bodů a 15 doskoků. Markkanen dokonce předvedl málo vídaných šest bodů během jednoho útoku. Nejprve proměnil trojku, přestože byl úmyslně faulován. Trestný hod proměnil a po vyhození z autu přidal další koš.</p>
      <h3>Sedmý triple double Dončiće</h3>
      <p>Další skvělý zápas odehrál dvacetiletý slovinský zázrak Luka Dončić, který už za první poločas stihl 33 bodů a nasměroval Dallas k drtivé výhře 142:94 nad zraněními zdecimovanými Golden State Warriors. Ve druhé půli už ho trenér spíše šetřil, Dončičovi i tak 25 minut na hřišti stačilo k nasbírání sedmého triple doublu v sezoně za 35 bodů, 10 doskoků a 11 asistencí. O jediný bod zaostal za klubovým rekordem Dirka Nowitzkého v počtu bodů za poločas. To celý tým vyrovnal rekord Dallasu 22 trojkami.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/nba-basketbal-carmelo-anthony-portland-debut-navrat-new-orleans_1911200901_mov"/>
      </related>
      <p>Houston přišel o osmizápasovou vítěznou sérii, když prohrál v Denveru 95:105. Domácí výbornou obranou udrželi na 27 bodech Jamese Hardena, jenž dal v předchozích osmi zápasech pokaždé alespoň 36 bodů. Druhá hvězda Rockets Russell Westbrook nastřílel 25 bodů, ale nikdo ze spoluhráčů se k nim nepřidal. Naopak celá základní pětka Nuggets měla dvouciferný počet bodů, nejvíce pak Nikola Jokič, který si připsal 27 bodů a 12 doskoků.</p>
      <p>Při výhře Philadelphie nad New Yorkem 109:104 se dlouho tleskalo domácímu rozehrávači Benu Simmonsovi, který trefil svou první trojku v NBA. Střelba z dálky je jedinou velkou slabinou hvězdy Sixers. Simmons dosud dokázal za tři body skórovat jen v přípravě a ve 192 zápasech měl pouze 18 neúspěšných pokusů. Proto po své trojce z rohu před vlastní lavičkou sklidil ovace ve stoje.</p>
      <p>Boston, který se přetahuje o vedení v soutěži s Los Angeles Lakers, prohrál 104:107 po prodloužení na hřišti Los Angeles Clippers. Ti poprvé nasadili hvězdné duo Kawhi Leonard a Paul George, oba však 27 body zastínil tradiční náhradník Lou Williams. Celtics se dělí o první místo ve Východní konferenci s Milwaukee, které udolalo Atlantu 135:127 i díky 33 bodům a 11 doskokům Janise Adetokunba.</p>
      <p>
        <b>Výsledky NBA:</b>
      </p>
      <p>Chicago - Detroit 109:89 (za domácí <i><b>Satoranský 15 bodů, 7 asistencí, 4 doskoky</b></i>), <br/>Atlanta - Milwaukee 127:135, <br/>Brooklyn - Charlotte 101:91, <br/>Dallas - Golden State 142:94, <br/>Denver - Houston 105:95, <br/>LA Clippers - Boston 107:104 po prodl., <br/>Miami - Cleveland 124:100, <br/>Minnesota - Utah 95:103, <br/>Philadelphia - New York 109:104, <br/>Toronto - Orlando 113:97, <br/>Washington - San Antonio 138:132.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-milwaukee-bucks-chicago-bulls_1911190956_dok"/>
        <a href="https://www.irozhlas.cz/sport/ostatni-sporty/nba-golden-state-warriors-zraneni-dangelo-russell-stephen-curry-zraneni_1911171642_mim"/>
        <a href="https://www.irozhlas.cz/sport/ostatni-sporty/basketbaliste-chicaga-podlehli-brooklynu-satoranskeho-pet-bodu-a-osm-dokoku_1911170906_mim"/>
      </related>
    </article>
  </body>
</html>