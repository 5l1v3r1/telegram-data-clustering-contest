<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/pieciu-samorzadowcow-z-zarzutami-w-sledztwie-ws-dzialalnosci-stowarzyszenia-helper,135323.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T10:13:00+00:00"/>
    <meta property="og:title" content="Pięciu samorządowców z zarzutami w śledztwie ws. działalności stowarzyszenia Helper"/>
    <meta property="og:description" content="Pięciu samorządowcom z województwa warmińsko-mazurskiego, w tym prezydentowi Olsztyna Piotrowi Grzymowiczowi, prokuratura postawiła zarzuty w śledztwie dotyczącym nieprawidłowości w działalności stowarzyszenia Helper, prowadzącego środowiskowe domy pomocy. Zarzuty dotyczą m.in. niedopełnienia obowiązków."/>
  </head>
  <body>
    <article>
      <h1>Pięciu samorządowców z zarzutami w śledztwie ws. działalności stowarzyszenia Helper</h1>
      <address><time datetime="2019-11-21T10:13:00+00:00">21 Nov 2019, 10:13</time> by <a rel="author">PAP/KM  </a></address>
      <h4>Pięciu samorządowcom z województwa warmińsko-mazurskiego, w tym prezydentowi Olsztyna Piotrowi Grzymowiczowi, prokuratura postawiła zarzuty w śledztwie dotyczącym nieprawidłowości w działalności stowarzyszenia Helper, prowadzącego środowiskowe domy pomocy. Zarzuty dotyczą m.in. niedopełnienia obowiązków.</h4>
      <hr/>
      <ul>
        <li>
          <b>Śledztwo w tej sprawie prowadzi od 2016 roku Prokuratura Regionalna w Białymstoku po przejęciu jej z olsztyńskiej prokuratury okręgowej.</b>
        </li>
        <li>
          <b>Głównym wątkiem jest wyjaśnianie nadużyć finansowych związanych z prowadzeniem domów opieki dla seniorów na Warmii i Mazurach.</b>
        </li>
        <li>
          <b>Ośrodki otrzymywały dotacje od państwa. Część z nich miała zostać przywłaszczona lub wykorzystana niezgodnie z przeznaczeniem.</b>
        </li>
      </ul>
      <p>Śledczy badają też wątki niedopełnienia obowiązków przez samorządy, które podpisywały umowy ze stowarzyszeniem na prowadzenie takich placówek. W sumie zarzutami objęto dotąd ponad trzydzieści osób.</p>
      <p>Jak poinformował w czwartek zastępca szefa białostockiej prokuratury regionalnej Paweł Sawoń, w poniedziałek i środę ogłoszone zostały zarzuty kolejnym pięciu osobom podejrzanym w tej sprawie. Jak podał, chodzi o samorządowców sprawujących w latach 2010-2017 urzędy: wójta gminy Jedwabno (dwie osoby), burmistrza Reszla i prezydenta Olsztyna, oraz - w latach 2014-2017 - wójta gminy Parda.</p>
      <p>Zarzuty związane są z niedopełnieniem obowiązków i wyrządzeniem szkody jednostkom samorządu terytorialnego w związku z umowami zawartymi ze stowarzyszeniem Europejskie Centrum Wsparcia Społecznego Helper. Jak podała prokuratura, umowy dotyczyły powierzenia stowarzyszeniu zadania publicznego polegającego na adaptacji budynków i prowadzeniu środowiskowych domów samopomocy w tych gminach.</p>
      <p>- Niedopełnienie obowiązków polegało na braku dbałości o prawidłową gospodarkę finansową jednostek samorządu terytorialnego oraz braku kontroli oceny realizacji zleconego zadania, w szczególności stopnia realizacji, efektywności, rzetelności i jakości realizacji, prawidłowości wykorzystania środków publicznych na realizację zadania i prowadzenia dokumentacji związanej z wykonywanym zadaniem - powiedział prok. Sawoń.</p>
      <p>Zaznaczył, że podstawę przedstawienia zarzutów stanowił bardzo obszerny materiał dowodowy, na który składają się przesłuchania kilkuset świadków, dokumenty finansowe i księgowe, protokoły i wyniki kontroli organów skarbowych.</p>
      <p>Wobec podejrzanych zastosowano tzw. wolnościowe środki zapobiegawcze w postaci poręczenia majątkowego w kwotach od 10 tys. zł do 80 tys. zł.</p>
      <p>W środę wieczorem w oświadczeniu prezydent Olsztyna Piotr Grzymowicz sam poinformował o postawionych mu zarzutach.</p>
      <p>"Jestem w najwyższym stopniu zbulwersowany i zdziwiony faktem skierowania pod moim adresem zarzutów w sprawie, w której nie mam sobie nic do zarzucenia, a wręcz przeciwnie, to ja, i kierowany przez mnie urząd, jesteśmy ofiarami przestępstwa. Prokuratura postawiła mi zarzuty, pomimo iż gmina podejmowała i nadal podejmuje wobec stowarzyszenia różne działania kontrolne i - idące w ślad za nimi - powiadomienia prokuratury o podejrzeniu przestępczych działań na jej szkodę"- podkreślił w oświadczeniu Grzymowicz. Poprosił też media, by w związku z tą sprawą podawać jego pełne dane personalne i nie ukrywać wizerunku.</p>
      <p>Przeczytaj: <a href="https://www.portalsamorzadowy.pl/prawo-i-finanse/prezydent-olsztyna-z-prokuratorskimi-zarzutami-mamy-jego-oswiadczenie,135307.html">Prezydent Olsztyna z prokuratorskimi zarzutami. Mamy jego oświadczenie</a></p>
      <p>Zapowiedział jednocześnie na czwartek briefing w tej sprawie.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>