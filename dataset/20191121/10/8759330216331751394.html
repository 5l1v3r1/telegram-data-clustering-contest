<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904589/krc-genk-haalt-verloren-zoon-bij-de-staf-ik-heb-niet-geaarzeld-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-21T10:15:00+00:00"/>
    <meta property="og:title" content="KRC Genk haalt verloren zoon terug bij de staf: &quot;Ik heb niet geaarzeld&quot;"/>
    <meta property="og:description" content="KRC Genk heeft Michel Ribeiro (43) teruggehaald. De befaamde techniektrainer komt vroeger terug uit de Verenigde Staten, waar hij nog vastlag tot 2021."/>
  </head>
  <body>
    <article>
      <h1>KRC Genk haalt verloren zoon terug bij de staf: "Ik heb niet geaarzeld"</h1>
      <address>
        <time datetime="2019-11-21T10:15:00+00:00">21 Nov 2019, 10:15</time>
      </address>
      <p>
        <b>KRC Genk heeft Michel Ribeiro (43) teruggehaald. De befaamde techniektrainer komt vroeger terug uit de Verenigde Staten, waar hij nog vastlag tot 2021.</b>
      </p>
      <p>Ribeiro was in het verleden al veertien jaar actief bij KRC Genk, vooral dan bij de jeugd. Twee jaar geleden vertrok hij naar Kansas City, maar nu strijkt hij al terug neer in Genk.</p>
      <p>"Ik lag nog onder contract tot de zomer van 2021 en ze hadden al aangedrongen om langer te blijven. Maar familiale omstandigheden beslissen er anders over. Ik keer nu naar België terug. Een geweldige ervaring rijker. Mijn hart breekt, ik laat hier veel vrienden achter", vertelt hij daarvoor bij <i>Het Belang Van Limburg.</i></p>
      <p>Een terugkeer naar Genk was de meest logische optie. "Ik ben altijd nauw in contact gebleven met de mensen van Genk. Met Dimitri de Condé, met Domenico (Olivieri, nvdr.), met de voorzitter. Een jaar geleden heb ik in de winterstop nog een goed gesprek gehad met Dimi. Hij heeft me toen gevraagd om hem in te lichten, als ik ooit naar Europa zou terugkeren. Er was interesse vanuit Duitsland en Italië. Maar toen ik het voorstel kreeg om naar Genk terug te keren, heb ik niet geaarzeld."</p>
      <p><b>Klaar voor actie<br/></b>Ribeiro hoopt snel weer in het ritme te komen bij Genk. "Bedoeling is dat ik de jonge talenten in de selectie individueel techniektraining geef. In de hoop de kloof tussen de jeugdacademie en de A-ploeg te verkleinen. Na een aantal administratieve formaliteiten te hebben afgehandeld, land ik in België op 18 december. Dus kan ik me misschien nog nuttig maken bij de twee laatste wedstrijden van dit jaar."</p>
      <aside>Lees meer<br/><a href="https://www.voetbalprimeur.be/nieuws/904530/krc-genk-haalt-bekende-naam-terug-naar-de-club-hij-ademt-ons-dna-.html?itm_source=www.voetbalprimeur.be&amp;itm_medium=highlighted-content">KRC Genk haalt bekende naam terug naar de club: “Hij ademt ons DNA”</a></aside>
    </article>
  </body>
</html>