<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822737-stefancuk-hoce-povernuti-v-budzet-kompensaciu-za-zitlo-arahamia.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:56:00+00:00"/>
    <meta property="og:title" content="Стефанчук хоче повернути в бюджет компенсацію за житло — Арахамія"/>
    <meta property="og:description" content="Перший заступник Голови Верховної Ради Руслан Стефанчук написав заяву щодо повернення із заробітної плати в бюджет суми компенсації, яку він раніше отримав для оплати оренди житла."/>
  </head>
  <body>
    <article>
      <h1>Стефанчук хоче повернути в бюджет компенсацію за житло — Арахамія</h1>
      <h2>Перший заступник Голови Верховної Ради Руслан Стефанчук написав заяву щодо повернення із заробітної плати в бюджет суми компенсації, яку він раніше отримав для оплати оренди житла.</h2>
      <address>
        <time datetime="2019-11-21T10:56:00+00:00">21 Nov 2019, 10:56</time>
      </address>
      <p>Про це заявив голова фракції "Слуга Народу" Давид Арахамія на брифінгу, повідомляє кореспондент Укрінформу.</p>
      <p>"Він (Стефанчук — ред.) усе робив законно, там особиста є історія, але він написав заяву на Голову Верховної Ради повернути власним коштом всі відшкодування, які йому відшкодували, щоб повернули назад із його зарплати", - зазначив Арахамія.</p>
      <p>За його словами, таку заяву Стефанчук написав учора.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820314-kompensaciu-za-zitlo-otrimali-120-deputativ-devatoi-radi-cesno.html">Компенсацію за житло отримали 120 депутатів "дев’ятої" Ради - ЧЕСНО</a>
      </blockquote>
      <p>Як повідомляв Укрінформ, згідно з законодавством народні депутати отримують компенсацію за оренду ними житла або оплату готельного номера за умови, що у них немає житла в Києві і вони зареєстровані за місцем проживання на відстані більше ніж 30 км від Києва.</p>
      <p>За даними громадського руху "Чесно", 120 народних депутатів ВР IX скликання отримали компенсацію за житло у розмірі близько 3,29 млн гривень, у тому числі і Руслан Стефанчук. Як заявили активісти, перший віцеспікер винаймає квартиру у своєї тещі як іногородній.</p>
      <p>Пізніше Голова <a href="https://www.ukrinform.ua/tag-verhovna-rada">ВР</a> Дмитро Разумков висловив думку, що народні депутати могли би обійтися без компенсації за оренду житла, і що їхні привілеї не мають бути довічними.</p>
    </article>
  </body>
</html>