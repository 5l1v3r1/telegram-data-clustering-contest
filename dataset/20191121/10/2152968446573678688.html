<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/21/decata-s-hranitelno-otraviane-sa-dobre-izpisaha-gi.430336"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T10:52:00+00:00"/>
    <meta property="og:title" content="Децата с хранително отравяне са добре, изписаха ги"/>
    <meta property="og:description" content="РЗИ: В пробите са открити стафилококус ауреус | Dnes.bg"/>
  </head>
  <body>
    <article>
      <h1>Децата с хранително отравяне са добре, изписаха ги</h1>
      <h2>РЗИ: В пробите са открити стафилококус ауреус</h2>
      <address><time datetime="2019-11-21T10:52:00+00:00">21 Nov 2019, 10:52</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Приетите преди три дни по спешност в инфекциозното отделение на ямболската болница "Св. Пантелеймон" 22 деца с хранително натравяне от село Хаджидимитрово днес ще бъдат изписани, съобщи директорът на болницата д-р Панайот Диманов.</p>
      <p>Състоянието на децата е било много добро още вчера, но са оставени за наблюдение. Вчера са станали ясни и резултатите от изследванията - наличие на стафилококус ауреус, допълни д-р Диманов.</p>
      <p>Според директора на Регионалната здравна инспекция д-р Лиляна Генчева стафилококовото хранително отравяне може да бъде пренесено и от здрав човек и то върху част от храната, където при подходящи условия микроорганизмите може да се развият.</p>
      <p>По случая се самосезира и Районната прокуратура в Ямбол, която възложи на полицията, Областната дирекция по безопасност на храните и Регионалната здравна инспекция да извършат проверка по случая.</p>
      <p>Проверката трябва да завърши до десет дни. Разследването се усложнява от факта, че този ден кухненските работници не са отделили проби от храната, която се доставя в училището от фирма, с която общината е сключила договор.</p>
      <p>Децата от село Хаджидимитрово, община Тунджа, които учат в началното училище в съседното село Дражево, бяха приети за по спешност за лечение в МБАЛ "Св. Пантелеймон" в Ямбол в понеделник вечерта със симптоми за хранително отравяне. (БТА)<br/> </p>
      <related>
        <h4>Още по темата</h4>
        <a href="https://www.dnes.bg/stranata/2019/11/19/v-hadjidimitrovo-spriaha-decata-ot-uchilishte.430158"/>
        <a href="https://www.dnes.bg/stranata/2019/11/19/20-deca-sa-v-mbal-iambol-sys-simptomi-na-hranitelno-natraviane.430059"/>
      </related>
    </article>
  </body>
</html>