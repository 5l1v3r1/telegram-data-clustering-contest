<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184668/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87-%E0%A6%8F%E0%A6%95-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87-%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A8%E0%A6%BF%E0%A6%B9%E0%A6%A4-%E0%A7%AA%E0%A7%A6-%E0%A6%86%E0%A6%A4%E0%A6%99%E0%A7%8D%E0%A6%95%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80%E0%A6%B0%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T10:52:00+00:00"/>
    <meta property="og:title" content="যুক্তরাষ্ট্রে এক সপ্তাহে বন্দুক হামলায় নিহত ৪০, আতঙ্কে প্রবাসীরা"/>
    <meta property="og:description" content="যুক্তরাষ্ট্রে গত এক সপ্তাহে বন্দুক হামলায় নিহত হয়েছেন অন্তত '৪০ জন' মানু"/>
  </head>
  <body>
    <article>
      <h1>যুক্তরাষ্ট্রে এক সপ্তাহে বন্দুক হামলায় নিহত ৪০, আতঙ্কে প্রবাসীরা</h1>
      <address><time datetime="2019-11-21T10:52:00+00:00">21 Nov 2019, 10:52</time> by <a rel="author">সময় সংবাদ</a></address>
      <p><b>যুক্তরাষ্ট্রে গত এক সপ্তাহে বন্দুক হামলায় নিহত হয়েছেন অন্তত '৪০ জন' মানুষ। একের পর এক বন্দুক হামলার ঘটনায় স্তম্ভিত গোটা যুক্তরাষ্ট্র। এ অবস্থায় অস্ত্র নিয়ন্ত্রণ আইন কঠোর করার দাবি উঠেছে আবারও।</b><br/><br/>গত বৃহস্পতিবার ক্যালিফোর্নিয়ার সান্তা ক্লারিটায় স্কুলে বন্দুক হামলায় নিহত হয় তিন স্কুল ছাত্র। হামলাকারী নিজেও ষোল বছর বয়সী স্কুল ছাত্র। এ ঘটনার রেশ না কাটতেই আবারও একই রাজ্যে পারিবারিক অনুষ্ঠানে গুলি চালিয়ে হত্যা করা হয় চারজনকে।<br/><br/>পরদিন আবারও বন্দুক হামলা। এবার ওকলাহামায়। গুলিতে নিহত হন তিনজন। এছাড়াও বিচ্ছিন্নভাবে আরো কয়েক ঘটনায় মারা গেছে আরো ২৯ জন। এ ঘটনায় স্তম্ভিত নাগরিক সমাজ।<br/><br/>পেশাজীবী মিলন মনিরুজ্জামান বলেন, 'আমেরিকান হিসেবে আমাদের পলিটিশিয়ানরা দাবি করেন আমেরিকা একটি প্রথম শ্রেণীর দেশ। কিন্তু সে দাবি কিভাবে করি?'<br/><br/>পরিসংখ্যান অনুযায়ী বন্দুক হামলার ঘটনা সবচেয়ে বেশি ঘটে মনটানা, ওয়াইমিং, নিউ মেক্সিকো, আলাস্কা, মিসৌরি, আরকানসাস, মিসিসিপি, আলাবামা, লুজিয়ানা ও ওয়েস্ট ভার্জিনিয়ায়। আর বছরে বন্দুক হামলার শিকার হয়ে যুক্তরাষ্ট্রে মারা যায় ছত্রিশ হাজার তিনশ তিরাশি জন।<br/><br/>এ অবস্থায় অস্ত্র নিয়ন্ত্রণ আইন কঠোর করার পক্ষে আবারো জোড়ালো দাবি উঠেছে। কবি ও লেখক কাজী আতীক বলেন, 'এটি সত্যি হুমকির মত সময়। এখানে সংবিধান সম্মতভাবে মানুষ বন্দুক রাখতে পারে। এটির উপর এখন নজর দেওয়ার সময় এসে গেছে।'<br/><br/><br/>প্রতি বছর যুক্তরাষ্ট্রে বন্দুক হামলায় আহত হন আরও এক লাখ মানুষ। হতাহতের এ সংখ্যা দিন দিনই বাড়ছে।</p>
    </article>
  </body>
</html>