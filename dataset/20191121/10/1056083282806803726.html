<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019581/%DB%B5%DB%B0-%D8%B1%D9%88%D8%B3%D8%AA%D8%A7%DB%8C-%D8%AE%D9%88%D8%B3%D9%81-%D8%A8%D9%87-%D8%B4%D8%A8%DA%A9%D9%87-%DA%AF%D8%A7%D8%B2-%D9%85%D8%AA%D8%B5%D9%84-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:22:28+00:00"/>
    <meta property="og:title" content="۵۰ روستای خوسف به شبکه گاز متصل می‌شود"/>
    <meta property="og:description" content="ایسنا/خراسان جنوبی فرماندار خوسف از گازرسانی به 50 روستای خوسف تا پایان سال جاری خبر داد."/>
  </head>
  <body>
    <article>
      <h6 class="kicker">تا پایان امسال؛</h6>
      <h1>۵۰ روستای خوسف به شبکه گاز متصل می‌شود</h1>
      <address><time datetime="2019-11-21T10:22:28+00:00">21 Nov 2019, 10:22</time> by <a rel="author">زهرا حمیدی</a></address>
      <p>ایسنا/خراسان جنوبی فرماندار خوسف از گازرسانی به 50 روستای خوسف تا پایان سال جاری خبر داد.</p>
      <p>محمد شفیعی در گفت و گو با ایسنا، با بیان اینکه تا دو سال گذشته تنها به ۱۲ روستای شهرستان گازرسانی شده بود، گفت: با اجرای طرح نهضت گازرسانی و با پیگیری‌های انجام شده عملیات گازرسانی به چهار دهستان شهرستان آغاز شده است.<br/> </p>
      <p>وی افزود: مطالعات گازرسانی به دهستان قلعه زری نیز در حال انجام است که امیدواریم با تصویب بودجه این طرح تمام روستاهای شهرستان گازدار شوند.<br/> </p>
      <p>فرماندار خوسف گفت: عملیات گازرسانی به روستاهای آرک، بین آباد، سروباد، تجگ، حامی، خور، نوغاب، سروباد و روستاهای در حاشیه آنها با اعتبار ۷۲ میلیارد و ۵۰۰ میلیون ریال شروع و قسمتی از روستاهای این طرح نیز در هفته دولت گازرسانی خواهد شد.</p>
      <p>شفیعی افزود: به روستاهای بخش جلگه مازان نیز عملیات گازرسانی با اعتبار ۱۴۵ میلیارد ریال حدود یکسال شروع شده و این روستاها نیز تا پایان سال گاز رسانی خواهد شد.<br/> </p>
      <p>وی یادآور شد: با سفر استاندار خراسان جنوبی به شهرستان مشکل گازرسانی به روستاهای کمتر از ۲۰ خانوار که در طرح اولیه در نظر گرفته نشده بود مطرح و با توجه به دستور استاندار این موضوع نیز به زودی مرتفع خواهد شد.<br/> </p>
      <p>فرماندار خوسف خاطرنشان کرد: با توجه به اینکه شهرستان خوسف به عنوان پراکنده‌ترین شهرستان استان است اجرای پروژه‌های عمرانی به دلیل دور بودن از مرکز شهرستان با هزینه بیشتری انجام می‌پذیرد.<br/> </p>
      <p>شفیعی گفت: نرخ پراکندگی جمعیت در خراسان جنوبی ۵.۱ نفر در هر کیلومتر مربع و این نرخ در شهرستان خوسف ۱.۷۲ بوده و با توجه به اینکه بخش عمده‌ای از اعتبارات صرفا بر اساس نرخ جمعیت توزیع می‌شود، این موضوع خود بر محرومیت شهرستان‌های همچون خوسف می‌افزاید.</p>
      <p>
        <b>خوسف و رونق سرمایه‌گذاری خارجی</b>
      </p>
      <p>وی ادامه داد: علی‌رغم همه کمبود اعتبارات جذب سرمایه گذاری داخلی و خارجی در شهرستان بسیار چشم گیر بوده و سرمایه گذارانی از کشورهای چین و آفریقای جنوبی در زمینه نیروگاه های خورشیدی و همچینین فولاد، چدن، کک و ... سرمایه گذاری‌های بسیار خوبی در شهرستان انجام داده‌اند.<br/> </p>
      <p>فرماندار خوسف یادآور شد: مشکل تامین گاز مجتمع‌های صنعتی شهرک شهید رحمانی شهر خوسف که توسط سرمایه‌گذران خارجی چهار کارخانه در حال احداث است، نیز با مشکلاتی مواجه بود که با تخصیص اعتبار لازم از سوی استانداری و سازمان مدیریت و برنامه ریزی امیدواریم تا دهه مبارک فجر این مشکل مرتفع شده تا هر چه سریعتر شاهد راه‌اندازی واحدهای صنعتی این شهرک باشیم.</p>
      <p>انتهای پیام</p>
    </article>
  </body>
</html>