<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641122/%D8%A8%D8%A7%D8%B1%D8%B3%D9%84%D9%88%D9%86%D8%A7-%D9%87%D9%85-%D8%A8%D8%B1%D8%A7%DB%8C-%D8%A7%D8%B3%D8%AA%D8%AE%D8%AF%D8%A7%D9%85-%D9%BE%D9%88%DA%86%D8%AA%DB%8C%D9%86%D9%88-%D8%AF%D8%B3%D8%AA-%D8%A8%D9%87-%DA%A9%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:55:00+00:00"/>
    <meta property="og:title" content="بارسلونا هم برای استخدام پوچتینو دست به کار می‌شود"/>
    <meta property="og:description" content="باشگاه بارسلونا نیز نسبت به استخدام سرمربی اخراجی تاتنهام علاقه‌مند است."/>
  </head>
  <body>
    <article>
      <h1>
        <a href="https://www.bultannews.com/fa/news/641122/%D8%A8%D8%A7%D8%B1%D8%B3%D9%84%D9%88%D9%86%D8%A7-%D9%87%D9%85-%D8%A8%D8%B1%D8%A7%DB%8C-%D8%A7%D8%B3%D8%AA%D8%AE%D8%AF%D8%A7%D9%85-%D9%BE%D9%88%DA%86%D8%AA%DB%8C%D9%86%D9%88-%D8%AF%D8%B3%D8%AA-%D8%A8%D9%87-%DA%A9%D8%A7%D8%B1-%D9%85%DB%8C%E2%80%8C%D8%B4%D9%88%D8%AF">بارسلونا هم برای استخدام پوچتینو دست به کار می‌شود</a>
      </h1>
      <h2>باشگاه بارسلونا نیز نسبت به استخدام سرمربی اخراجی تاتنهام علاقه‌مند است.</h2>
      <address><time datetime="2019-11-21T10:55:00+00:00">21 Nov 2019, 10:55</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پس از اینکه باشگاه تاتنهام سه‌شنبه شب خبر اخراج مائوریسیو پوچتینو را روی خروجی سایت رسمی خود گذاشت و چهارشنبه صبح هم ژوزه مورینیو را به عنوان جانشین این سرمربی آرژانتینی معرفی کرد، اکنون رایزنی‌ها در خصوص مقصد بعدی سرمربی اخراجی تاتنهام آغاز شده است.</p>
      <p>طبق گزارش نشریه «سان» باشگاه بارسلونا نسبت به استخدام پوچتینو 47 ساله علاقه‌مند است و برای این کار آماده رقابت با بایرن مونیخ است. بارسلونا در حالی وضعیت این سرمربی آرژانتینی را زیرنظر دارد که جایگاه ارنستو والورده در این تیم به دلیل فراز و نشیبی که بارسا این فصل داشته، تضمین‌شده نیست. پوچتینو که سابقه بازی و سرمربیگری در اسپانیول، رقیب بارسلونا را دارد، پیش از این گفته بود که علاقه‌ای به کار در این تیم اسپانیایی ندارد.</p>
      <p>روز گذشته هم نشریه آلمانی «بیلد» خبر داده بود باشگاه بایرن مونیخ که پس از اخراج نیکو کواچ، هدایت این تیم را تا پایان سال جاری میلادی به طور موقت به هانسی فلیک سپرده‌‌، در تابستان آینده نسبت به استخدام پوچتینو اقدام خواهد کرد. در تابستان اخیر هم از دو باشگاه منچستریونایتد و رئال مادرید به عنوان مشتریان سرمربی پیشین تاتنهام یاد شده بود.</p>
      <p>اخراج پوچتنیو درست 6 ماه پس از اینکه او موفق شد تاتنهام را برای اولین بار به فینال لیگ قهرمانان اروپا برساند، رخ داد. او که از سال 2014 هدایت اسپرز را برعهده داشت، نتوانست با این تیم به عنوان قهرمانی برسد، اما این تیم را تبدیل به یکی از باثبات‌ترین تیم‌های انگلیس کرد.</p>
    </article>
  </body>
</html>