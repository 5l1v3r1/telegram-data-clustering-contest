<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/procesory/intel_tiger_lakey_tajemniczy_procesor_ujawniony_w_geekbench"/>
    <meta property="og:site_name" content="PurePC"/>
    <meta property="article:published_time" content="2019-11-21T10:00:01+00:00"/>
    <meta property="og:title" content="Intel Tiger Lake-Y - tajemniczy procesor ujawniony w GeekBench"/>
    <meta property="og:description" content="W bazie GeekBench przetestowano tajemniczy procesor Intel Core z rodziny Tiger Lake-Y, który wykorzystuje 10 nm litografię oraz architekturę Willow Cove. Więcej na PurePC"/>
  </head>
  <body>
    <article>
      <h1>Intel Tiger Lake-Y - tajemniczy procesor ujawniony w GeekBench</h1>
      <address><time datetime="2019-11-21T10:00:01+00:00">21 Nov 2019, 10:00</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27533.jpg"/>
      </figure>
      <p>Z początkiem sierpnia Intel oficjalnie zdradził szczegóły dotyczące wszystkich jedenastu procesorów, które wejdą w skład serii Ice Lake i będą wykorzystywać 10 nm proces technologiczny. Niedawno z tej okazji została wdrożona nowa procedura testowa, a pierwsze pomiary wskazują, iż w niektórych zastosowaniach architektura Sunny Cove daje wymierne korzyści w kontekście wydajności w porównaniu do mikroarchitektury Skylake. Intel jednak nie zamierza poprzestawać na tej serii i już teraz trwają prace nad kolejną rodziną - Tiger Lake, które będą wykorzystywać ulepszony 10 nm proces technologiczny. Premiera tych układów w laptopach będzie miała miejsce w przyszłym roku, jednak już od kilku miesięcy trwają pierwsze testy próbek inżynieryjnych. Najnowsze wieści dochodzą z bazy GeekBench, gdzie przetestowano procesor Intel Tiger Lake-Y.</p>
      <h3>💬 W bazie GeekBench odkryto ślady procesora Intel Core z rodziny Tiger Lake-Y. Układ wykorzystuje 10 nm proces technologiczny oraz usprawnioną architekturę Willow Cove.</h3>
      <figure>
        <img src="https://www.purepc.pl/image/news/2019/11/21_intel_tiger_lake_y_tajemniczy_procesor_ujawniony_w_geekbench_0_b.jpg"/>
      </figure>
      <p>Wczesna próbka inżynieryjna procesora Intel Tiger Lake-Y pojawiła się wczoraj w bazie GeekBench 5, gdzie została przetestowana. Jako, że mowa o wersji testowej, układ nie został poprawnie rozpoznany, zamiast tego nazewnictwo to po prostu "Intel 0000". Jest to układ wyposażony w cztery rdzenie oraz osiem wątków. Platforma, na jakiej wlutowany był procesor była wyposażona również w 12 GB pamięci RAM LPDDR4X. Całość pracowała pod kontrolą systemu Windows 10 Pro. Jedyne ujawnione taktowanie to bazowa częstotliwość wynosząca 1,2 GHz. Prawdopodobnie w tym konkretnym wypadku Turbo Boost 2.0 był wyłączony, a układ stale pracował z niską częstotliwością, o czym świadczą także wyniki.</p>
      <figure>
        <img src="https://www.purepc.pl/image/news/2019/11/21_intel_tiger_lake_y_tajemniczy_procesor_ujawniony_w_geekbench_1_b.png"/>
      </figure>
      <p>W teście pojedynczego wątku procesor Intel Tiger Lake-Y uzyskał 146 punktów, z kolei w teście wielowątkowym wynik to 529 punktów. Nawet pomimo innego sposobu prezentacji wyników przez nową wersję benchmarku GeekBench 5, widać iż tajemniczy układ poradził sobie wyjątkowo słabo. Warto jednak pamiętać, że mowa tutaj o wczesnej wersji inżynieryjnej, która na pewno przejdzie jeszcze zmiany pod względem taktowania. Ponadto mowa tutaj o bardzo energooszczędnej jednostce z serii Y. Tak czy inaczej na konkrety dotyczące procesorów Tiger Lake-U/Y przyjdzie nam poczekać przynajmniej kilka miesięcy. Jedyne co wiemy to fakt, że Tiger Lake wykorzysta usprawnioną architekturę Willow Cove, doda wsparcie dla PCI Express 4.0, a zintegrowany układ graficzny 12 generacji będzie opierał się na architekturze Xe.</p>
      <footer>Źródło: Notebookcheck</footer>
      <related>
        <h4>Powiązane publikacje</h4>
        <a href="https://www.purepc.pl/procesory/procesory_amd_ryzen_threadripper_1_i_2_gen_znacznie_stanialy"/>
        <a href="https://www.purepc.pl/procesory/amd_athlon_300g_tanie_apu_dla_budzetowych_komputerow"/>
        <a href="https://www.purepc.pl/procesory/amd_ryzen_9_3950x_zadebiutuje_w_sklepach_pod_koniec_miesiaca"/>
        <a href="https://www.purepc.pl/procesory/amd_ryzen_threadripper_3960x_i_3970x_zapowiedz_oraz_ceny"/>
        <a href="https://www.purepc.pl/procesory/amd_zen_3_producent_przybliza_nam_date_premiery_ukladow"/>
      </related>
    </article>
  </body>
</html>