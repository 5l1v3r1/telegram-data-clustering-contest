<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653965/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T10:01:00+00:00"/>
    <meta property="og:title" content="У Нацбанку очікують досягнення домовленостей з МВФ у цьому році"/>
    <meta property="og:description" content="У Національному банку очікують досягти принципової згоди Міжнародного валютного фонду на фінансову підтримку України до кінця 2019 року."/>
  </head>
  <body>
    <article>
      <h1>У Нацбанку очікують досягнення домовленостей з МВФ у цьому році</h1>
      <address>
        <time datetime="2019-11-21T10:01:00+00:00">21 Nov 2019, 10:01</time>
      </address>
      <p>У Національному банку очікують досягти принципової згоди Міжнародного валютного фонду на фінансову підтримку України до кінця 2019 року.</p>
      <p>Про це заявила заступниця голови НБУ Катерина Рожкова, в інтерв’ю <a href="https://finance.liga.net/bank/interview/katerina-rojkova-delo-vab-zaderjaniya-bankrirov-i-korruptsiya-v-nbu-kotoroy-net-intervyu">Finance.liga.net</a></p>
      <p>"Наш базовий сценарій - Staff Level Agreement (принципова згода Фонду прокредитувати країну. - ред.) ми отримаємо до кінця року", - заявила заступниця голови НБУ.</p>
      <p>Рожкова також відмітила, що місія бачить успіхи в роботі державних інституцій, але є "сили" які хочуть зірвати процес.</p>
      <p>"..Ми (НБУ і МВФ - ЕП) говорили в основному про програму і там, безумовно, звучав меседж, що місія бачить прогрес, який відбувається завдяки спільній роботі ОП, Кабміну і Нацбанку.Але при цьому, всі розуміють, що в країні продовжують "працювати" сили, які прагнуть зірвати наше співробітництво", - підкреслила Рожкова.</p>
      <p>Заступниця голови зазначила що більшість вимог МВФ виконані і складнощів в цьому плані не передбачається.</p>
      <p>"Особливих складнощів я вже не бачу: закон про незаконне збагачення прийнятий, бюджет - теж, анбандлінг Нафтогазу підписаний президентом, наскільки я знаю, скоро будуть сформовані нові незалежні наглядові ради держбанків (Мінфін доукомплектував наглядові ради Ощадбана і Укрексімбанку 20 листопада. - Ред.).</p>
      <p>Навіть по самому складному питанню - повернення грошей, витрачених на банки-банкрути - теж останнім часом є прогрес", - заявила Рожкова.</p>
      <p>
        <b>Нагадаємо:</b>
      </p>
      <p>Місія Міжнародного валютного фонду почала працювати в Україні у четвер, 14 листопада.</p>
      <p>Директор управління МВФ з питань Європи Пол Томсен <a href="https://www.pravda.com.ua/news/2019/11/13/7231793/">розповів</a>, що фонд сподівається на досягнення швидкого результату у перемовинах з українським керівництвом.</p>
      <p>Міністерка фінансів Оксана Маркарова заявила, що <a href="https://www.epravda.com.ua/news/2019/11/20/653913/">планує припинити співпрацю</a> з Міжнародним валютним фондом, щоб Україна з 2023 року забезпечувала себе сама.</p>
      <p>Прем'єр-міністр Олексій Гончарук заявив, що переговори з МВФ щодо нової програми розширеного фінансування <a href="https://www.epravda.com.ua/news/2019/11/20/653940/">близькі до домовленості, але поки рано говорити про результати.</a></p>
    </article>
  </body>
</html>