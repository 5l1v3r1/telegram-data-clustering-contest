<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/ujabb-felvonashoz-ert-az-amerikai-huawei-birkozas-2044260/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T10:54:00+00:00"/>
    <meta property="og:title" content="Újabb felvonáshoz ért az amerikai-Huawei birkózás"/>
    <meta property="og:description" content="Májusban került először feketelistára az USA-ban a kínai cég, amit rögtön egy 90 napos ideiglenes engedélyt követett, hogy augusztusban aztán ismét meghosszabbítsák 90 nappal."/>
  </head>
  <body>
    <article>
      <h6 class="kicker">HARMADIK FÉLIDŐ</h6>
      <h1>Újabb felvonáshoz ért az amerikai-Huawei birkózás</h1>
      <address>
        <time datetime="2019-11-21T10:54:00+00:00">21 Nov 2019, 10:54</time>
      </address>
      <h4>Májusban került először feketelistára az USA-ban a kínai cég, amit rögtön egy 90 napos ideiglenes engedélyt követett, hogy augusztusban aztán ismét meghosszabbítsák újabb 90 nappal: ez járt le most.</h4>
      <p>Ezúttal csak 14 napos haladékot kapott a Huawei. Mielőtt még a megvont androidos szolgáltatásokra váró okostelefonozók fellélegeznének: az amerikai kereskedelmi minisztérium korlátozott számú amerikai vállalatnak és „csak az amerikai nemzetbiztonságra és az Egyesült Államok külpolitikai érdekeire nem nagy kockázatot jelentő” termékekre ad ki exportengedélyeket.</p>
      <p><a href="https://www.szoljon.hu/digitalia/orulten-jo-az-uj-huawei-mobil-de-orulet-hogy-nincs-benne-android-1926996/">A szeptemberben bemutatott</a> három új Huawei okostelefon, a Mate 30 Pro, a Mate 30 4G és 5G még gyorsabbak, még jobb kamerával szereltek, összes részletükben a prémium androidos telefonok csúcsát hozzák – egy durva hiányossággal. Az amerikai kereskedelmi embargó miatt</p>
      <blockquote>nincs bennük Google Android, csak a legcsupaszabb, nyílt forráskódú Android.</blockquote>
      <p>Tehát se Youtube, se Google Térkép, se Google Play Áruház, se Gmail. Persze a felsoroltak szürke úton beszerezhetők, de félő, hogy a Huawei mára kialakult vevőkörének jelentős része nem szokott „kókányolni”, hanem a megszokott, kész telefont akarja.</p>
      <p>A tárca nem ismertetett további részleteket: sem az érintett cégek és árucikkek számáról, sem a nevükről.</p>
      <h3>Messze még a béke</h3>
      <p>Amerikai lapértesülések szerint mintegy háromszáz exportengedély-kérelmet adtak be, ezeknek körülbelül a felét fogadta be a minisztérium, és a befogadott kérelmeknek is csak az 50 százalékát bírálta el pozitívan.</p>
      <p>A The Wall Street Journal című lap úgy tudja, hogy az amerikai kereskedelmi minisztérium mobiltelefon-alkatrészek és általában nem elektronikus alkatrészek exportját engedélyezte,</p>
      <blockquote>egyelőre szó nincs az Androidról.</blockquote>
      <p>A májusi exporttilalommal az indoklás szerint olyan árucikkek kerültek tiltólistára, amelyeknek exportja veszélyeztette az amerikai nemzetbiztonságot. Donald Trump amerikai elnök azonban már júniusban jelezte, hogy fontolgatja egyes árucikkek exporttilalmának feloldását.</p>
      <p>Elemzők a mostani döntést az amerikai kormányzat</p>
      <blockquote>Pekingnek tett gesztusaként értékelik</blockquote>
      <p>az amerikai-kínai kereskedelmi tárgyalások közepette.</p>
      <h3>Bezzeg az iPhone</h3>
      <p>Donald Trump szerdán az Apple texasi összeszerelő üzemében tett látogatásakor – amelyen jelen volt Tim Cook vezérigazgató is – azt mondta: gondolkodik rajta, hogy a kormányzat a cég termékeit mentesítse a Kínába exportált termékek megemelt vámtarifája alól.</p>
      <p>
        <i>Borítóképünk illusztráció</i>
      </p>
    </article>
  </body>
</html>