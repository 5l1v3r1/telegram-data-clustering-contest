<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33149/un-corso-gratuito-di-swift-completo-ben-fatto-e-in-italiano-lo-ha-creato-apple-ed-e-aperto-a-tutti"/>
    <meta property="og:site_name" content="DDay.it"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="Un corso gratuito di Swift completo, ben fatto e in italiano. Lo ha creato Apple, ed è aperto a tutti"/>
    <meta property="og:description" content="Non solo studenti e adolescenti: il nuovo corso che Apple ha rilasciato ieri è perfetto per chi vuole iniziare a capire come programmare. Unico limite: serve un iPad."/>
  </head>
  <body>
    <article>
      <h1>Un corso gratuito di Swift completo, ben fatto e in italiano. Lo ha creato Apple, ed è aperto a tutti</h1>
      <h2>Non solo studenti e adolescenti: il nuovo corso che Apple ha rilasciato ieri è perfetto per chi vuole iniziare a capire come programmare. Unico limite: serve un iPad.</h2>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author">Roberto Pezzali</a></address>
      <p>Il lodevole lavoro fatto da Apple nell’ambito dell’istruzione e del Coding si arricchisce con un altro importante tassello: <b>un corso di Switf completamente riprogettato, per la prima volta disponibile in lingua italiana</b>. Si chiama “<i>Programmare è per tutti: Rompicapo</i>” ed è un libro di 112 pagine pensato per i ragazzi ma adatto a tutte le età, e parte dalle basi per arrivare a concetti più complessi come le funzioni e gli array.</p>
      <figure>
        <img src="https://cdn.dday.it/system/uploads/picture/image/58896/IMG_0108.jpg"/>
      </figure>
      <p>Il libro non insegna a creare applicazioni, ne esistono altri sempre gratuiti di Apple in inglese per farlo, ma pone delle solide fondamenta che possono essere adattate anche ad altri linguaggi di programmazione. Dalle variabili ai cicli, passando per le funzioni con parametri, <b>Apple prova a insegnare quella che è la base di ogni linguaggio moderno.</b> Mancano infatti alcuni elementi specifici di Swift e della programmazione a oggetti, quello che si impara nel libro può essere adattato in poco tempo a Ruby, a Python o a Javascript. </p>
      <figure>
        <img src="https://cdn.dday.it/system/uploads/picture/image/58895/IMG_0102.jpg"/>
      </figure>
      <p>Il libro è poi ben strutturato, perché ogni singolo capitolo copre un singolo aspetto ed è diviso in quattro differenti fasi: Impara, Prova, Applica e Connetti. Impara è un capitolo teorico dove viene associato al concetto informatico un elemento della vita di tutti i giorni, prova è una parte più pratica dove viene chiesto di usare il codice per risolvere alcuni rompicapi all’interno di Swift Playground, mentre con <b>Applica si dovrà utilizzare quello che si è imparato per realizzare un qualcosa partendo da zero</b>, sulla base di una traccia preimpostata.</p>
      <figure>
        <img src="https://cdn.dday.it/system/uploads/picture/image/58894/IMG_0104.jpg"/>
      </figure>
      <p>Infine “connetti”, dove si chiede di riporre l’iPad, di prendere una matita e un foglio di carta e di sviluppare idee da tenere per il futuro. </p>
      <figure>
        <img src="https://cdn.dday.it/system/uploads/picture/image/58892/IMG_0101.jpg"/>
      </figure>
      <p>Un corso vero, che se fatto in tutte le sue parti porterà via svariati mesi. Può essere fatto in totale autonomia oppure organizzato in classi: proprio per questo motivo Apple <b>ha realizzato anche una guida per gli insegnanti di accompagnamento</b>, che spiega come gestire le lezioni e offre spunti e soluzioni.</p>
      <figure>
        <img src="https://cdn.dday.it/system/uploads/picture/image/58901/IMG_0109.jpg"/>
      </figure>
      <p>Anche quest’ultima però non è indirizzata ai soli docenti, perché chiunque abbia appreso le basi <b>può diventare “tutor” di uno Swift Coding Club</b>, quindi può organizzare sedute di gruppo dove più persone imparano e fanno gli esercizi insieme. Anche per i “club” c’è pieno supporto a livello di materiale da parte di Apple: attestati di corso, magliette e adesivi da stampare, tutto quello che serve per un vero “circolino del coding”.</p>
      <figure>
        <img src="https://cdn.dday.it/system/uploads/picture/image/58902/content_small_Schermata_2019-11-21_alle_10.46.03.png"/>
      </figure>
      <p>L’unico vincolo <b>è la necessità di un iPad, anche quello base da 299 euro</b>: il libro è infatti disponibile all’interno della piattaforma Apple Libri, gratis, e per gli esercizi serve l’app per iPad Swift Playground, anche lei interamente localizzata nei moduli educativi.</p>
      <figure>
        <img src="https://cdn.dday.it/system/uploads/picture/image/58900/IMG_0105.jpg"/>
      </figure>
      <p>Sarebbe stato bello avere Swift Playground anche per macOS: scrivere codice sull’iPad, anche usando la tastiera interna, non è sempre semplicissimo, soprattutto se il codice diventa complesso e dobbiamo fare tanti copia e incolla di righe e funzioni, operazioni che con il touch sono un po’ snervanti. </p>
      <figure>
        <img src="https://cdn.dday.it/system/uploads/picture/image/58890/IMG_0097.jpg"/>
      </figure>
      <p>Chi non ha un iPad e vuole imparare a scrivere le sue prime righe di codice può sempre iscriversi alle sessioni gratuite Today at Apple: in occasione della Computer Science Education Week a inizio dicembre verranno proposti nuovi corsi, ma non è la stessa cosa. Avere un iPad a casa, esercitarsi, fare tutte le lezioni e completare il corso porterà un ragazzo (o una persona) <b>ad avere idea di cosa vuol dire programmare</b>, l’inizio di un percorso che può portare anche a trasformare il Coding in un lavoro. La parte educativa di Apple non si ferma ovviamente al corso di Swift: esistono altri libri dedicati poi allo sviluppo delle app che non sono in italiano ma in inglese. Questa è una scelta specifica, perché quando si è appreso il linguaggio di base si entra in un mondo fatto di librerie, di framework e di documentazione che sarà sempre in inglese. <b>E' giusto spingere i ragazzi ad abituarsi.</b></p>
      <p>Il nuovo corso “<i>Programmare è per tutti</i>” non è il primo libro educativo in italiano di Apple: a inizio anno erano state realizzate le guide “<i>Creatività per tutti</i>” che Apple ha realizzato per aiutare gli studenti <b>a esprimersi con disegni, musica, video e foto.</b></p>
      <figure>
        <img src="https://cdn.dday.it/system/uploads/picture/image/58898/IMG_0106.jpg"/>
      </figure>
      <p>Apple le ha progettate per la giornata scolastica, ma basta aprirle una per capire che forse, molte di queste guide su video, fotografia e musica dovrebbero essere seguite e studiate da tutti, senza alcun limite di età. </p>
      <p>Perché oltre a spiegare alcuni concetti che il 95% delle persone oggi ignorano, spiegano davvero <b>come usare meglio e in modo più efficiente strumenti che usiamo tutti i giorni</b>. E non solo Apple: come il corso di Swift può essere adattato a tutti i linguaggi di programmazione, le guide sulla creatività possono essere lette e studiate anche da chi non usa un iPhone come telefono. </p>
      <figure>
        <img src="https://cdn.dday.it/system/uploads/picture/image/58899/IMG_0107.jpg"/>
      </figure>
    </article>
  </body>
</html>