<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260084/katalipsi-tis-prytaneias-toy-apth-foitites-diamartyrontai-gia-tin-katastasi-sti-lesxi-sitisis"/>
    <meta property="og:site_name" content="LiFO"/>
    <meta property="article:published_time" content="2019-11-21T10:58:00+00:00"/>
    <meta property="og:title" content="Κατάληψη της πρυτανείας του ΑΠΘ - Φοιτητές διαμαρτύρονται για την κατάσταση στη λέσχη σίτισης"/>
    <meta property="og:description" content="Για το οξυμένο πρόβλημα της σίτισης στη φοιτητική λέσχη διαμαρτύρονται φοιτητές που προχώρησαν σε κατάληψη της Πρυτανείας του ΑΠΘ"/>
  </head>
  <body>
    <article>
      <h1>Κατάληψη της πρυτανείας του ΑΠΘ - Φοιτητές διαμαρτύρονται για την κατάσταση στη λέσχη σίτισης</h1>
      <h2>Για το οξυμένο πρόβλημα της σίτισης στη φοιτητική λέσχη διαμαρτύρονται φοιτητές που προχώρησαν σε κατάληψη της Πρυτανείας του ΑΠΘ</h2>
      <address><time datetime="2019-11-21T10:58:00+00:00">21 Nov 2019, 10:58</time> by <a rel="author">NEWSROOM</a></address>
      <p>
        <b>Κατάληψη της πρυτανείας του ΑΠΘ πραγματοποιούν φοιτητές που διαμαρτύρονται για τις ουρές στη λέσχη σίτισης.</b>
      </p>
      <p>Σε κατάληψη της Πρυτανείας του ΑΠΘ προχώρησαν την Πέμπτη το πρωί, οι φοιτητικοί σύλλογοι Γεωλογικού και ΜΜΕ με αποφάσεις ΔΣ προχώρησαν για το οξυμένο πρόβλημα της σίτισης στη φοιτητική λέσχη με κύριο αίτημα ποιοτική και αναβαθμισμένη σίτιση για όλους τους φοιτητές του ΑΠΘ.</p>
      <p>Ειδικότερα, όπως αναφέρουν σε ανακοίνωσή τους, απαιτείται η μόνιμη και σταθερή λειτουργία της Άνω Λέσχης για την αποσυμφόρηση των ουρών που δημιουργούνται καθώς και το άνοιγμα όλων των διανομών ώστε να εξυπηρετούνται ταχύτερα οι φοιτητές.</p>
      <figure>
        <img src="https://www.lifo.gr/uploads/image/1570198/katalipsi-pritania-apth2.jpg"/>
      </figure>
      <p>«Η κατάσταση που έχει διαμορφωθεί στη λέσχη είναι εκρηκτική. Καθημερινά, οι φοιτητές στοιβάζονται σε ουρές πολλών μέτρων για ένα πιάτο φαγητό με την αναμονή να ξεπερνάει τις ώρες αιχμής ακόμη και τη μισή ώρα. Η απάντηση της Πρυτανείας στο αίτημα των φοιτητών για μόνιμο άνοιγμα της Άνω Λέσχης είναι ότι αυτή θα ανοίγει 'όταν υπάρχει ανάγκη'. Άλλη μία φορά δηλαδή που στο επίκεντρο μπαίνει η αύξηση των κερδών του εργολάβου σε βάρος των αναγκών των φοιτητών που επιτυγχάνεται με τη μείωση των μερίδων φαγητού που παρέχονται. Όλα αυτά, τη στιγμή που σημαντικός αριθμός φοιτητών είναι όλη μέρα σε μαθήματα, συχνά αναγκάζεται παράλληλα με τις σπουδές του να δουλεύει και έρχεται αντιμέτωπος με τεράστιες ουρές που συχνά λειτουργούν και απαγορευτικά για τη σίτιση του. Από την άλλη στη Θέρμη οι φοιτητές του ΤΕΦΑΑ και της ΣΚΤ σιτίζονται μόνο μεσημέρι, αφού στη λέσχη που υπάρχει εκεί δεν παρέχεται ούτε πρωινό, ούτε βραδινό.</p>
      <figure>
        <img src="https://www.lifo.gr/uploads/image/1570199/katalipsi-pritania-apth1.jpg"/>
      </figure>
      <p>Ως εδώ! Απαιτούμε το μόνιμο και σταθερό άνοιγμα της Άνω Λέσχης, να αποσυμφορηθούν τώρα οι ουρές με τη λειτουργία όλων των διανομών! Ποιοτική και αναβαθμισμένη σίτιση για όλους τους φοιτητές! Σε αυτή την κατεύθυνση, μετά από μαζική απεύθυνση στα τμήματα και τις ουρές της φοιτητικής λέσχης συγκεντρώθηκαν από εκπροσώπους των φοιτητικών συλλόγων πάνω από 1000 υπογραφές για την ικανοποίηση των παραπάνω αιτημάτων», σημειώνεται στη σχετική ανακοίνωση.</p>
      <figure>
        <iframe src="https://www.youtube.com/embed/UNdkGCzo9lI" width="560" height="315" data-service="Youtube" scrolling="no"/>
      </figure>
      <p>Με πληροφορίες από Thestival</p>
    </article>
  </body>
</html>