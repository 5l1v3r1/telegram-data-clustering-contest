<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019597/%D9%86%D8%AA%DB%8C%D8%AC%D9%87-%D8%A7%D9%82%D8%AA%D8%B5%D8%A7%D8%AF-%D9%85%D9%86%D8%A8%D8%B9-%D9%85%D8%AD%D9%88%D8%B1-%D9%88-%D8%AF%D8%B1%D8%A2%D9%85%D8%AF-%D8%AD%D8%A7%D8%B5%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:59:13+00:00"/>
    <meta property="og:title" content="نتیجه اقتصاد منبع‌محور و درآمد حاصل"/>
    <meta property="og:description" content="رئیس بنیاد ملی نخبگان دانشگاه‌ها را منشأ تحول‌آفرینی و تغییر رویکرد جامعه در راستای ایجاد زیست‌بوم دانش‌بنیان دانست و گفت: سایه اقتصاد منبع‌محور و درآمد حاصل از خام‌فروشی، باعث شده میان دانشگاه‌های ما، صنعت و جامعه، ارتباط نظام‌مند شکل نگیرد در حالی که همزبانی و هماهنگی رکن اصلی توسعه پایدار به شمار می‌رود."/>
  </head>
  <body>
    <article>
      <h6 class="kicker">ستاری در مراسم اعطای جایزۀ علامه طباطبایی(ره) مطرح کرد</h6>
      <h1>نتیجه اقتصاد منبع‌محور و درآمد حاصل</h1>
      <address><time datetime="2019-11-21T10:59:13+00:00">21 Nov 2019, 10:59</time> by <a rel="author">محبوبه نقره خامه</a></address>
      <p>رئیس بنیاد ملی نخبگان دانشگاه‌ها را منشأ تحول‌آفرینی و تغییر رویکرد جامعه در راستای ایجاد زیست‌بوم دانش‌بنیان دانست و گفت: سایه اقتصاد منبع‌محور و درآمد حاصل از خام‌فروشی، باعث شده میان دانشگاه‌های ما، صنعت و جامعه، ارتباط نظام‌مند شکل نگیرد در حالی که همزبانی و هماهنگی رکن اصلی توسعه پایدار به شمار می‌رود.</p>
      <p><b>به گزارش ایسنا،</b> مراسم پنجمین دوره اعطای جایزۀ مرحوم علامه طباطبایی(ره) و اولین دورۀ اعطای جایزۀ برگزیدگان آئین‌نامه‌های ادبی و قرآنی بنیاد ملی نخبگان با حضور سورنا ستاری؛ معاون علمی‌وفناوری ریاست‌جمهوری و رئیس بنیاد نخبگان، قائم‌مقام و معاونان و مشاوران بنیاد ملی نخبگان و جمعی از نخبگان و مفاخر کشور برگزار شد.</p>
      <p>در این مراسم، سورنا ستاری؛ معاون علمی و فناوری رییس‌جمهوری و رئیس بنیاد ملی نخبگان با بیان اینکه برای معرفی دوباره کشورمان به عنوان مهد علم و نوآوری، باید بار دیگر، ارزش نوآوری نیروی انسانی را مغتنم شماریم، گفت: می‌توانیم به مسیرمان تحول بخشیم و پایه اقتصادمان را بار دیگر بر نوآوری نیروی انسانی متکی کنیم اگر قدر و جایگاه نیروی انسانی دوباره احیا شود و خلاقیت، قیمت خود را باز ‌یابد، جامعه نیز دستخوش تحولی شگرف خواهد شد و ایران دوباره جایگاه رفیع خود در توسعه و پیشرفت را بازخواهد یافت.</p>
      <p>معاون علمی و فناوری رییس‌جمهوری توانمندی کشور در حوزه نیروی انسانی را سرمایه‌ای ارزشمند برشمرد و ادامه داد: ایران به گواه تازه‌ترین گزارش شاخص‌های جهانی نوآوری جزو برترین‌ها در شاخص نیروی انسانی است و رتبه‌های تک‌رقمی ایران در تولید علم نیز نشان از توانمندی کشورمان در جای گرفتن میان برترین و توسعه‌یافته‌ترین کشورها دارد.</p>
      <p>
        <b>گذار از اقتصاد نفت‌محور و خام‌فروشی</b>
      </p>
      <p>ستاری، ظهور کارخانه‌هایی را که با نوآوری سنخیتی نداشتند و با دانشگاه به مثابه بازوی کارآمد توسعه بی ارتباط بودند، ماحصل اندیشه خام‌فروش و نفت‌محور دانست و گفت: با ورود برخی صنایع به کشور، کارخانه‌هایی با نیات خیر ایجاد شد که اگرچه سودای پیشرفت و اشتغال در سر داشتند، اما به توفیق دست نیافتند، چراکه با زیست‌بوم کشور و توانمندی‌های تحصیل‌کردگان جامعه سازگاری نداشتند.</p>
      <p>رئیس بنیاد ملی نخبگان ادامه داد: اگرچه در هیچ دوره‌ای از تاریخ کشورمان، به اندازه امروز در آموزش و پژوهش هزینه نکردیم، اما در معرفی دانشمندان برجسته‌ای چون فارابی، ابن سینا، ابن‌هیثم و دیگرانی‌ که ایران را به نامشان می‌شناسند، هنور به توفیق قابل توجهی دست نیافتیم. این معضل برمی‌گردد به سایه ای که نفت بر اقتصادمان انداخت و خود را بر تمامی عرصه‌ها از جمله، آموزش و فرهنگ مسلط ساخت.</p>
      <p>وی با بیان این‌که استادان دانشگاه، نخبگان جامعه و استعدادهای برتر جوان و خلاق می‌توانند این روند را متحول ‌کنند و سرآغاز رونق زیست‌بوم نوآوری و رونق اقتصاد دانش‌بنیان ‌شوند، ادامه داد: دانشگاه باید محور و سرآغاز مهم‌ترین تحولات جامعه باشد و توسعه پایدار باید از سرچشمه‌ای به نام دانشگاه نشأت بگیرد.</p>
      <p>ستاری در ادامه بر شکل‌ گرفتن نهضت اقتصاد دانش‌بنیان به کمک دانشگاه‌ها تأکید کرد و گفت: جریان تازه‌ای که در اقتصاد  کشور در حال شکل‌گیری و مبنایش نوآوری است، به خوبی از سوی اساتید مورد استقبال قرارگرفته و این موضوع متکی بر روح مقدسی است که در کالبد دانشگاه ها جریان دارد، دانشگاه‌ها امروز به سمت و سویی حرکت می کنند که سبب ساز حل مشکلات جامعه باشد.</p>
      <p>
        <b>دانشگاه نخبه‌پرور سرآغاز تحول جامعه است</b>
      </p>
      <p>معاون علمی و فناوری رییس‌جمهوری، کارآمدی و اثرمندی را مهم‌ترین بارزه نخبه واقعی دانست و گفت:  وظیفه نخبگان و دانشگاهیان حل مشکلات جامعه به واسطه نوآوری است و نخبه با خلاقیت خود، جامعه را به سوی پیشرفت حرکت می دهد و جامعه نیز موظف است با حمایت از نخبگان مسیر را برای فعالیت نخبگانی هموار می کند.</p>
      <p>ستاری ادامه داد: نوآوری، مهم ترین و ارزشمندترین دارایی انسان و موهبتی ارزنده از سوی خداوند است که محدودیت و پایانی ندارد؛ جایزه علامه طباطبایی نیز در راستای ارج نهادن به اثرمندی و نوآوری افراد خلاق و فرهیخته ای که با نوآوری‌ها و تلاش‌هایشان، جامعه را به سوی پیشرفت و گذار از مشکلات هدایت کرده اند، اعطا می شود.</p>
      <p>بنا بر اعلام پایگاه اطلاع‌رسانی بنیاد ملی نخبگان، رییس‌ ستاد فرهنگسازی اقتصاد دانش‌بنیان در پایان از لزوم آگاهی‌بخشی به جامعه درخصوص زیست‌بوم نوآوری و نقش نخبگان به عنوان سکه‌های رایج این روزهای جهان گفت و ادامه داد: حمایت‌های معاونت علمی و فناوری و بنیاد ملی نخبگان نیز در راستای فرهنگ‌سازی و ایجاد زیست‌بومی مساعد برای بروز و شکوفا شدن نوآوری‌ها است. جایزه بین‌المللی «مصطفی» نیز همین هدف را دنبال می‌کند تا به نوآوری نیروی انسانی ارج نهد و توجه جامعه جهانی را به نوآوری‌های جهان اسلام، معطوف کند.</p>
      <p>انتهای پیام</p>
    </article>
  </body>
</html>