<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amateur.footboom.com/amateur/ternopil-oblast/1574333144-serhii-zadorozhnyi-95-vidsotkiv-holiv-nyva-propustyla-zi-standartiv.html"/>
    <meta property="og:site_name" content="Footboom.com"/>
    <meta property="article:published_time" content="2019-11-21T10:45:44+00:00"/>
    <meta property="og:title" content="Сергій Задорожний: &quot;95 відсотків голів &quot;Нива&quot; пропустила зі стандартів&quot;"/>
    <meta property="og:description" content="Федерація футболу Тернопільської області продовжує підбивати підсумки футбольного сезону 2019 року. На черзі – команда &quot;Нива&quot; з Теребовлі, яка посіла друге місце у вищій лізі. До розмови ми запросили головного тренера Сергія Михайловича Задорожного."/>
  </head>
  <body>
    <article>
      <h1>Сергій Задорожний: "95 відсотків голів "Нива" пропустила зі стандартів"</h1>
      <address>
        <time datetime="2019-11-21T10:45:44+00:00">21 Nov 2019, 10:45</time>
      </address>
      <p>
        <i>Федерація футболу Тернопільської області продовжує підбивати підсумки футбольного сезону 2019 року. На черзі – команда <a href="https://amateur.footboom.com/team/36-niva">"Нива"</a> з Теребовлі, яка посіла друге місце у вищій лізі. До розмови ми запросили головного тренера <b>Сергія Михайловича Задорожного</b>.</i>
      </p>
      <p>
        <i>
          <b>– </b>
          <b>Оцініть виступ теребовлянської команди у сезоні, що завершився</b>
          <b>?</b>
        </i>
      </p>
      <p>– Вважаю, що можна було виступити краще. Чому цього не вдалося, тут є як об’єктивні, так і суб’єктивні причини, які потрібно розглядати в комплексі.</p>
      <p>
        <i>
          <b>– Які головні чинники того, що команда виступила не так вдало, як того від неї очікували</b>
          <b>?</b>
        </i>
      </p>
      <p>– Зробивши аналіз усіх поєдинків "Ниви", виявилось, що 95 відсотків м’ячів "Нива" пропустила зі стандартів. Це ключовий момент наших невдалих ігор! Практично всі верхові м’ячі програємо, наші центральні захисники слабкі в єдиноборствах. Якщо м’яч летить повітрям, і замість того, щоби його спокійно вибити та відвести загрозу від власних воріт, він приземляється в нашому штрафному майданчику, відповідно виникає тиск суперника та часто отримуємо м’ячі у власні ворота. Гра лінії оборони заставляє мене задуматися…</p>
      <p>
        <i>
          <b>– </b>
          <b>У плані боротьби за чемпіонство, який матч був ключовий</b>
          <b>?</b>
        </i>
      </p>
      <p>– Для нас ключовим став матч у В. Гаях, де ми програли своєму головному супернику "Агрону" (0:3). У цій зустрічі через дискваліфікацію не зміг взяти участі наш ключовий футболіст середини поля Богдан Слоневський. Плюс погодні умови були не зовсім прийнятними. І пропустили необов’язкові голи. Хотілося б, щоби лінія оборони грала більш надійно.</p>
      <p>
        <i>
          <b>– Який матч сезону теребовлянська команда зіграла найгірше, а в якому, навпаки, найуспішніше?</b>
        </i>
      </p>
      <p>– Мене цікавить гра, а не лише результат. До кращих відніс би матчі з "Агронивою", яку ми вдома перемогли - 2:0, і з "Агроном", якого наприкінці сезону обіграли на домашньому стадіоні - 4:1. А згаданий вище поєдинок з "Агроном" був найневдалішим.</p>
      <p>
        <i>
          <b>– Якщо вдатися до персоналій, хто з гравців "Ниви" показав себе з кращої сторони, а від кого чекали більшого?</b>
        </i>
      </p>
      <p>– Перед тим, як приймати запрошення теребовлянської "Ниви", передивися кілька її матчів. Розумів, що собою являють брати Баранці, Слоневський та Олексієнко, знав їх за нашою спільною роботою. Про рівень гри Макогона теж мав достатньо інформації. Кожен із гравців зіграв у силу своїх можливостей і виділяти когось не хотів би. Єдине, що хотів би зазначити: аматорський футбол відрізняється від професійного тим, що в одному ти щодня працюєш із футболістами, а в іншому гравці роз’їжджаються і збираються лише на ігри. Відповідно важко відслідкувати їхній функціональний стан. Ось візьмемо тих же братів Баранців. Так, це гравці основного складу, класні футболісти, однак вони приїздять лише на офіційні ігри, відповідно хотілось би, щоби їхній фізичний стан був кращим, щоби команда працювала колективом 17-18 футболістів, а не на під’їздах.</p>
      <p>
        <i>
          <b>– На Ваш погляд, чи справився суддівський корпус з обслуговуванням матчів вищої ліги?</b>
        </i>
      </p>
      <p>– "Нива" "не працює" з суддями, тому до нас десь є упереджене ставлення. Ми всі футбольні люди і бачимо, коли людина чесно судить, а коли – ні. Але найстрашніше, коли приїздить 20-річний хлопчик, який футбол ніколи не грав, а робить не зрозуміло що. Наводжу приклад матчу на "аматори" з Дунаївцями. Глядачі арбітра ледь не "розірвали". Судді самі створюють такі ситуації, а потім бідкаються, що їх "пресують". Не ми це робимо, а глядачі, більшість з них теж у футболі добре розбираються.</p>
      <p>
        <i>
          <b>– Сезон закінчився, але не за горами новий чемпіонат. Чи зроблені попередні плани на 2020 рік?</b>
        </i>
      </p>
      <p>– Після останнього матчу переговорили з керівництвом клубу, взяли паузу та пішли у відпустку. Зберемося ще на підведенні підсумків року. А як воно буде наступного року, загадувати не беруся.</p>
    </article>
  </body>
</html>