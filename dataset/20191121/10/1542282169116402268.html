<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/21/epithesi-tourkikou-ypeks-mitsotaki"/>
    <meta property="og:site_name" content="euronews"/>
    <meta property="article:published_time" content="2019-11-21T10:17:29+00:00"/>
    <meta property="og:title" content="ΥΠΕΞ σε Τουρκία: Δεν δεχόμαστε μαθήματα από κανέναν"/>
    <meta property="og:description" content="Με δήλωσή του εκπροσώπου του το υπουργείο Εξωτερικών της Τουρκίας, φέρεται κατά του Έλληνα πρωθυπουργού και της ελληνικής πολιτικής στο μεταναστευτικό"/>
  </head>
  <body>
    <article>
      <h1>ΥΠΕΞ σε Τουρκία: Δεν δεχόμαστε μαθήματα από κανέναν</h1>
      <address><time datetime="2019-11-21T10:17:29+00:00">21 Nov 2019, 10:17</time> by <a rel="author">euronews </a></address>
      <p>Σε υψηλούς τόνους ήρθε η απάντηση από τον εκπρόσωπο Τύπου του υπουργείου Εξωτερικών της Ελλάδας, Αλέξανδρου Γεννηματά, στην δήλωση που έκανε το πρωί της Τετάρτης ο Τούρκος ομόλογός του, Χαμί, Ακσόι.</p>
      <p>Ο κ. Ακσόι κατηγόρησε τον Έλληνα πρωθυπουργό, Κυριάκο Μητσοτάκη για απόπειρα χειραγώγησης της κοινής γνώμης με παραποίηση των γεγονότων και ατυχείς δηλώσεις, αναφερόμενος στην πρόσφατη συνέντευξη του στην γερμανική Handelsblatt, όπου ο πρωθυπουργός ανέφερει πως η Τουρκία χρησιμοποιεί ως μοχλό πίεσης το προσφυγικό, παραβιάζοντας την συμφωνία της με την ΕΕ.</p>
      <p>Ο εκπρόσωπος του τουρκικού ΥΠΕΞ, κατηγορεί την Ελλάδα ότι εφαρμόζει πολιτική κατά των μεταναστών και αγνοεί τα δικαιώματά τους, ενώ αναφέρει πως οι ροές προς την Ευρώπη έχουν μειωθεί κατά 94% σε σχέση με το 2015, εξαιτίας των μέτρων που εφαρμόζει η Τουρκία.</p>
      <p>Στην δήλωση αναφέρεται πως η Τουρκία φιλοξενεί περισσότερους από 4 εκατομμύρια πρόσφυγες και μετανάστες και η Ελλάδα και η Διεθνής κοινότητα θα πρέπει να κατανοήσει πως "δεν είναι δίκαιο για την Τουρκία να φέρει μόνη της το βάρος του μεταναστευτικού που αποτελεί παγκόσμιο πρόβλημα".</p>
      <p>Κατηγορεί την Ελλάδα για παράνομες επαναπροωθήσεις στα σύνορα, που, όπως αναφέρει, ο Έλληνας πρωθυπουργός "αρνείται να δει και να αναγνωρίσει" και κάνει λόγο για απάνθρωπη μεταχείριση των ανθρώπων σε αντίθεση με τις ευρωπαϊκές αξίες.</p>
      <p>"Θεωρούμε σωστό να υπενθυμίσουμε στην Ελλάδα πως η καλύτερη συνεργασία με την Τουρκία σε αυτό το ζήτημα θα φέρει καλύτερα αποτελέσματα από την προπαγάνδα εναντίον της ", τονίζει ο Ακσόι και καταλήγει καλώντας την Ελλάδα να επανεξετάσει τις απάνθρωπες συνθήκες για τους μετανάστες, να αποτρέψει τον θάνατο μωρών, ανηλίκων και μεταναστών που δεν λαμβάνουν την αναγκαία φροντίδα, να μην ξεχνάει πως οι άνθρωποι αυτοί ε΄χουν δικαιώματα που απορρέουν από το Διεθνές Δίκαιο, βα βάλει ένα τέλος στην πρακτική των επαναπροωθήσεων που αντίκειται στην διεθνή νομοθεσία, να μην χρησιμοποιεί όπλα εναντίον των μεταναστών και να μην τους συμπεριφέρεται απάνθρωπα και τέλος να δείξει σεβασμό στις πεποιθήσεις τους και στις κοινές αξίες της ευρώπης και του ανθρωπισμού.</p>
      <h3>Γεννηματάς: Η Τουρκία να πάψει να χρησιμοποιεί τους πρόσφυγες ως μέσο πίεσης</h3>
      <p>«Η Ελλάδα ως ευνομούμενη, δημοκρατική χώρα, δεν δέχεται μαθήματα από κανέναν», διαμήνυσε ο κ. Γεννηματάς απαντώντας, κατά τη διάρκεια της ενημέρωσης των διπλωματικών συντακτών, σε ερώτηση αναφορικά με τις σημερινές δηλώσεις του εκπροσώπου του υπουργείου Εξωτερικών της Τουρκίας.</p>
      <p>Ο κ. Γεννηματάς τόνισε πως η Τουρκία αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ-Τουρκίας και να πάψει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη.</p>
    </article>
  </body>
</html>