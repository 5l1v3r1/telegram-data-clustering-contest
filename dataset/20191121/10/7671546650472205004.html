<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914647"/>
    <meta property="og:site_name" content="Dnevnik"/>
    <meta property="article:published_time" content="2019-11-21T10:32:00+00:00"/>
    <meta property="og:title" content="V četrtfinalu Davisovega pokala še Španija in Avstralija"/>
    <meta property="og:description" content="Reprezentanci Španije in Avstralije sta naslednji četrtfinalistki teniškega Davisovega pokala, ki po novem formatu poteka v Madridu. Španija je v skupini B po Rusiji premagala še močno oslabljeno branilko naslova Hrvaško, izid je bil 3:0, Avstralija pa si je mesto med najboljšimi osmimi zagotovila z zmago proti Belgiji (2:1)."/>
  </head>
  <body>
    <article>
      <h1>V četrtfinalu Davisovega pokala še Španija in Avstralija</h1>
      <address><time datetime="2019-11-21T10:32:00+00:00">21 Nov 2019, 10:32</time> by <a rel="author">STA</a></address>
      <p>
        <b>Reprezentanci Španije in Avstralije sta naslednji četrtfinalistki teniškega Davisovega pokala, ki po novem formatu poteka v Madridu. Španija je v skupini B po Rusiji premagala še močno oslabljeno branilko naslova Hrvaško, izid je bil 3:0, Avstralija pa si je mesto med najboljšimi osmimi zagotovila z zmago proti Belgiji (2:1).</b>
      </p>
      <p>Prvi igralec sveta Španec <b>Rafael Nadal</b> je v Davisovem pokalu zabeležil še 26. zaporedno zmago, potem ko je bil s 6:4 in 6:3 boljši od <b>Borne Goja</b>, že pred tem je <b>Alberto Bautista</b> s 6:1 in 6:3 ugnal <b>Nikolo Mektića</b>. Nadal je nato skupaj z <b>Marcelom Granollesom</b> sestavljal še dvojico, ki je bila s 6:4 in 6:3 boljša od<b> Ivana Dodiga</b> in <b>Mateja Pavića</b>.</p>
      <p>»Servis mi je deloval dobro, vse druge reči pa moram popraviti. Goja nisem poznal, zato sem imel nekaj težav v prvem nizu, v drugem je že šlo bolje. Bil sem agresivnejši in bolj samozavesten,« je po posamičnem dvoboju zadovoljen Nadal, ki je nato presenetil in nastopil še v dvoboju dvojic in zmagal še tam.</p>
      <p>Tega pa nista storila Avstralca <b>John Peers</b> in <b>Jordan Thompson</b>, ki sta svoj obračun proti Belgijcema predala brez boja, a potem ko so si Avstralci že zagotovili zmago in napredovanje med najboljših osem. <b>Nick Kyrgios</b> je s 6:2 in 7:6 ugnal <b>Steva Darcisa</b>,<b> Alex de Minaur</b> pa s 6:0 in 7:6 <b>Davida Goffina</b>.</p>
      <p>Avstralci se bodo v četrtfinalu pomerili s Kanado, ki si je napredovanje zagotovila že v torek. Zadnja tekma skupine med ZDA in Italija tako ni odločala o ničemer, Američani so jo dobili z 2:1, se je pa vpisala v zgodovino. Končala se je štiri minute čez četrto uro zjutraj, kar je drugi najbolj pozen konec v zgodovini profesionalnih teniških dvobojev. V njem sta <b>Sam Querry</b> in <b>Jack Sock</b> premagala <b>Simoneja Bollellija</b> in <b>Fabia Fogninija</b>. Slednji je Italijanom zagotovil edino točko, ko je premagal <b>Reillyja Opeko</b>, <b>Taylor Fritz</b> pa je zatem izenačil z zmago nad <b>Matteom Berrettinijem</b>.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914697/sport/tenis/srbija-in-velika-britanija-v-cetrtfinalu-davisovega-pokala-francija-izpadla"/>
        <a href="https://www.dnevnik.si/1042914348/sport/tenis/cicipasa-in-druscino-v-letu-2020-zanimajo-najvecje-lovorike"/>
      </related>
    </article>
  </body>
</html>