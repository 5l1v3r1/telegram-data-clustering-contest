<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641106/%DA%86%D8%B1%D8%A7-%D8%A8%D9%87-%D8%AD%D8%B6%D8%B1%D8%AA-%D9%85%D8%B9%D8%B5%D9%88%D9%85%D9%87-%D8%B3-%D9%84%D9%82%D8%A8-%D8%B2%DB%8C%D9%86%D8%A8-%D8%AB%D8%A7%D9%86%DB%8C-%D8%AF%D8%A7%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T10:35:00+00:00"/>
    <meta property="og:title" content="چرا به حضرت معصومه (س) لقب «زینب ثانی» دادند؟"/>
    <meta property="og:description" content="حجت الاسلام و المسلمین موسویان، اهداف هجرت حضرت معصومه (س) و نقش ایشان در امامت را تشریح کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641106/%DA%86%D8%B1%D8%A7-%D8%A8%D9%87-%D8%AD%D8%B6%D8%B1%D8%AA-%D9%85%D8%B9%D8%B5%D9%88%D9%85%D9%87-%D8%B3-%D9%84%D9%82%D8%A8-%D8%B2%DB%8C%D9%86%D8%A8-%D8%AB%D8%A7%D9%86%DB%8C-%D8%AF%D8%A7%D8%AF%D9%86%D8%AF">چرا به حضرت معصومه (س) لقب «زینب ثانی» دادند؟</a>
      </h1>
      <h2>حجت الاسلام و المسلمین موسویان، اهداف هجرت حضرت معصومه (س) و نقش ایشان در امامت را تشریح کرد.</h2>
      <address><time datetime="2019-11-21T10:35:00+00:00">21 Nov 2019, 10:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت الاسلام و المسلمین سید جلال موسویان کارشناس مذهبی با اشاره به اینکه هجرت حضرت معصومه (س) یکی از بالاترین امتیازات ایشان است، اظهار کرد: امام رضا (ع) در سال ۲۰۰ هجری قمری وارد ایران شدند، به مدت سه سال در کشور سکونت داشتند و در سال ۲۰۳ هجری قمری به دست مامون به شهادت رسیدند.</p>
      <p>وی افزود:حضرت معصومه (س) نیز به ایران هجرت کردند و در روز بیست و سوم ربیع الاول سال ۲۰۱ هجری قمری وارد شهر قم شدند اما پس از ۱۷ روز در سن ۲۸ سالگی در شهر قم از دنیا رفتند.<br/>امام زادگان تاییدی برای امام شناسی هستند</p>
      <p>حجت الاسلام و المسلمین موسویان با اشاره به اینکه امام زادگان در تایید ائمه معصوم (ع) بالاترین امام شناسی هستند، بیان کرد: حضرت معصومه (س) از میان امام زادگان، تنها فردی است دارای فضیلت‌های خاص و منحصر به فرد و پنج امام معصوم از جمله امام جعفر صادق (ع)، امام موسی کاظم (ع)، امام رضا (ع)، امام جواد (ع)، امام زمان (عج) مقام ایشان را تایید کردند. حضرت معصومه (س) جزو امام زادگانی هستند که از جانب چند معصوم زیارتشان مورد تایید بود و به زیارت ایشان توصیه کرده اند.به جز حضرت معصومه (س) هیچ امام زاده‌ای از سوی پنج معصوم زیارتشان توصیه نشده است.</p>
      <p>وی افزود: حضرت معصومه (س) از امام زادگانی هستند که صاحب زیارت نامه از قول امام معصوم (ع) است؛ زیارت نامه حضرت معصومه (س) از قول امام رضا (ع) در مدح و فضیلت ایشان و ائمه اطهار بیان شده است.معرفی ایشان از حضرت معصومه (س) بدون خطاب و بدون اشاره با ابلاغ وحی به معصوم (ع) و به معنای وحی، کلام نافذ الهی است که متفاوت با وحی قرآن است. در زیارت حضرت معصومه (س) زیارت اهل بیت (ع) را مورد تایید قرار می‌دهیم و با لفظ تخاطی (مخاطب) به همه ائمه اطهار (س) سلام می‌دهیم.<br/>نهضت حضرت معصومه (س) نمونه ای از نهضت زینبی (س) است</p>
      <p>این کارشناس مذهبی تصریح کرد: اگر حضرت زینب (س) نبود، واقعه کربلا جهانی نمی‌شد و اثری از آن در تاریخ باقی نمی‌ماند. وجود مبارک حضرت زینب (س) تاییدی بر امامت سید الشهدا (ع) و امام سجاد (ع) بود. بعد از فرقه واقفیه،گروهی باطل مدعی بودند که امام موسی کاظم (ع) و امام رضا (ع) فرزند و جانشینی برای خود ندارند.</p>
      <p>وی افزود:رسالت اصلی حضرت معصومه (س) تایید امامت امام موسی کاظم (ع)، امام رضا (ع) و امام جواد (ع) است. آن حضرت با سه امام (ع) همراه بودند؛ نهضتی شبیه به نهضت حضرت زینب (س) را بر عهده داشتند و به زینب ثانی از نظر فضیلت و زینب امام رضا (ع) معروف بودند.</p>
      <p>این کارشناس مذهبی بیان کرد: هنگامی که امام رضا (ع) به ایران هجرت کردند جمعیت بیشتر مردم ایران از اهل سنت بود.دلیل منصوب شدن ایشان به غریب الغربا نیز غریب بودن و دور بودن امام (ع) از شیعیان و وطن بود. پس از رسیدن نامه امام رضا (ع) به دست حضرت معصومه (س)، ایشان به ایران هجرت کرد؛ در حقیقت هجرت ایشان تایید امامت امام رضا (ع) بود.</p>
      <p>حجت الاسلام و المسلمین موسویان با بیان اینکه حضرت معصومه (س) جانشین امام رضا (ع)، امام جواد (ع) را نیز معرفی کرد، گفت: همانطور که حضرت زینب (س) تاییدی برای امام حسین (ع) و معرفی امام سجاد (ع) به جانشینی بود؛ هدف اصلی هجرت حضرت معصومه (س) نیز تایید امامت امام رضا (ع)، امام جواد (ع) و ادامه و اتصال امامت امام موسی کاظم (ع) بود.</p>
    </article>
  </body>
</html>