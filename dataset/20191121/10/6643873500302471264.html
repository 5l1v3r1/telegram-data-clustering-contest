<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/zGwLO4/nordmannen-som-hadde-verdensrekorden-om-marerittskaden-kan-vaere-slu"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T10:48:37+00:00"/>
    <meta property="og:title" content="Nordfjordingen satte verdensrekord. Nå frykter han karriereslutt."/>
    <meta property="og:description" content="Anders Fannemel (28) har tidligere utført mirakler i hoppbakken. Nå må han jobbe knallhardt for å komme tilbake fra skademarerittet."/>
  </head>
  <body>
    <article>
      <h1>Nordfjordingen satte verdensrekord. Nå frykter han karriereslutt.</h1>
      <h2>Anders Fannemel (28) har tidligere utført mirakler i hoppbakken. Nå må han jobbe knallhardt for å komme tilbake fra skademarerittet.</h2>
      <address><time datetime="2019-11-21T10:48:37+00:00">21 Nov 2019, 10:48</time> by <a rel="author">Viljam Brodahl</a></address>
      <p>Anders Fannemel hoppet tappert rundt på krykkene mens lagkameratene pratet entusiastisk om forventningene til den nye sesongen.</p>
      <p>På hopplandslagets pressetreff var Hornindal-utøveren en del av gjengen, men neste sesong går uten den tidligere verdensrekordholderen.</p>
      <p>Et stygt fall i polske Wisla i sommer gjorde store skader på både korsbånd og menisk. I oktober måtte han gjennom en ny operasjon i menisken. Det satte ham ytterligere seks uker tilbake.</p>
      <p>– Det har vært tøft å stå midt oppe i det. Jeg har prøvd å ta én dag om gangen og følge planen til de som hjelper meg med å følge meg opp, forteller Fannemel.</p>
      <p>Da hopperen akkurat hadde kastet krykkene, måtte han igjen ta dem i bruk. For Fannemel er det uvant å være skadet, men nå må han sette nye, langsiktige mål.</p>
      <p>
        <a href="https://www.bt.no/sport/i/RRnbRA/hopp-norge-jubler-over-historisk-utvikling-gir-lundby-effekten-aere">Les også<br/>Hopp-Norge jubler over historisk utvikling – gir «Lundby-effekten» æren</a>
      </p>
      <details>
        <summary>Fakta<br/>Anders Fannemel</summary>
        <p><b>Født:</b> 13. mai 1991 (28 år)</p>
        <p><b>Klubb: </b>Hornindal IL</p>
        <p><b>Bosted:</b> Lillehammer</p>
        <p><b>Meritter:</b> To VM-gull i lagkonkurranse, fire individuelle verdenscupseiere, tredjeplass i Hoppuka 2016/2017, verdens lengste hopp i 2015 (251,5 meter).</p>
      </details>
      <figure>
        <img src="https://images.sacdn.no/v2/images/0a30ed3d-0a2c-4f2d-9c48-c042cb6c744c?fit=crop&amp;h=959&amp;w=1435&amp;s=55eaf8a8aadbd4cb743bb3f065235bee01a03f7b"/>
        <figcaption>Slik så beinet til Anders Fannemel ut i sommer. I etterkant måtte han gjennom en ny operasjon.<cite>Fredrik Hagen / NTB scanpix</cite></figcaption>
      </figure>
      <h3>Frykter karriereslutt</h3>
      <p>Fannemel kan etter planen begynne å hoppe på ski igjen neste sommer. Deretter mener han det kreves minst seks måneder for å komme tilbake i verdenstoppen.</p>
      <p>– Jeg er en realist. Jeg må nok forvente at det blir en lang vei tilbake. Selv om jeg kanskje blir 100 prosent i beinet igjen, vet jeg hvor mye som må til for å være på et høyt nivå. Jeg får se hvordan det funker, og om det funker, sier Fannemel.</p>
      <p>
        <b>
          <i>– Tenker man det kan være slutten på karrieren når man får en så alvorlig skade?</i>
        </b>
      </p>
      <p>– Ja, selvfølgelig. Det kan det fort bli, men jeg håper ikke det. Jeg merket med en gang at jeg savnet å være ute og konkurrere, og følelsen av nervøsitet og forventninger. Jeg kommer til å gjøre alt jeg kan for å få den følelsen igjen, sier Fannemel bestemt.</p>
      <p>Han er godt kjent med følelsen av å lykkes i hoppbakken. Han har vunnet flere VM-gull med laget og har fire individuelle verdenscupseiere. I 2016–2017-sesongen ble han nummer tre i den svært gjeve Hoppuka.</p>
      <p>For fire år siden satte Fannemel også verdensrekord med et hopp på 251,5 meter. Hoppet er senere slått av Robert Johansson (252) og Stefan Kraft (253,5).</p>
      <p>
        <a href="https://www.bt.no/sport/i/0nbBaA/fannemel-fikk-nedslaaende-beskjed-sesongen-kan-ryke">Les også<br/>Fannemel fikk nedslående beskjed – sesongen kan ryke</a>
      </p>
      <figure>
        <img src="https://images.sacdn.no/v2/images/4bfd32ab-f4db-4d34-bbd5-9d35b865fdb0?fit=crop&amp;h=1131&amp;w=1900&amp;s=7c48fdaca0134d3ac6d12e951440c8bbeddafbb7"/>
        <figcaption>Anders Fannemel hoppet 251,5 meter i 2015. Det holdt til daværende verdensrekord.<cite>Vegard Wivestad Grøtt / NTB scanpix</cite></figcaption>
      </figure>
      <figure>
        <img src="https://images.sacdn.no/v2/images/ab23a654-ef83-49b0-aee5-511188524cd4?fit=crop&amp;h=1226&amp;w=1900&amp;s=5201e22857a722709a88d83b71cb0170e038df72"/>
        <figcaption>Landingen på verdensrekordhoppet var også perfekt.<cite>Vegard Wivestad Grøtt / NTB scanpix</cite></figcaption>
      </figure>
      <h3>Skal bli trener</h3>
      <p>I rehabiliteringsperioden holder han seg i hoppmiljøet. Fannemel har en drøm om å bli hopptrener etter karrieren som utøver. Veien mot det målet starter nå i vinter. Da skal han trene unge utøvere på Norges Toppidrettsgymnas (NTG) på Lillehammer.</p>
      <p>– Det er perfekt. Da får jeg lære av dyktige trenere på NTG. Det blir veldig spennende å henge med dem og lære av dem. Det er forskjell på å være utøver og stå på siden for å gi tilbakemeldinger, sier han.</p>
      <p>Fannemel har tatt trenerkurs tidligere. Nå får han verdifull praksiserfaring i tillegg.</p>
      <p>
        <a href="https://www.bt.no/sport/i/EWmy7G/preget-landslagstrener-etter-fannemels-skrekkfall-det-er-trist">Les også<br/>Preget landslagstrener etter Fannemels skrekkfall: – Det er trist</a>
      </p>
      <figure>
        <img src="https://images.sacdn.no/v2/images/a9dfdcd2-c801-4dd2-8028-3e665efcdaeb?fit=crop&amp;h=1267&amp;w=1900&amp;s=5e262c7c3be127fa9ce52af9af62f6e9e7226877"/>
        <figcaption>Alexander Stöckl tar skaden til Anders Fannemel tungt.<cite>Tore Meek / NTB scanpix</cite></figcaption>
      </figure>
      <h3>Landslagssjefen: – Tungt</h3>
      <p>Det å ikke kunne være en del av verdenscuplaget i vinter, blir en tøff erfaring for Fannemel.</p>
      <p>– Det er samholdet man savner mest. Jeg har reist rundt med dem i mange år, sier han.</p>
      <p>Landslagssjefen gleder seg derimot over at Fannemel blir med laget på ulike aktiviteter når han har mulighet. Under pressetreffet satt latteren løst på herrehoppbordet.</p>
      <p>– Jeg er glad for at han er her. Det viser at han fortsatt ønsker å være en del av det, selv om han ikke får være med å hoppe, sier Alexander Stöckl, og legger til.</p>
      <p>– Det er vanskelig å beskrive den følelsen man har som trener. Spesielt når du vet hvilke følelser utøveren sitter med innerste inne. Det er tungt, erkjenner landslagssjefen.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/wPJEm5/ung-kvinne-skal-ha-blitt-voldtatt-paa-busstopp-i-bergen-mann-i-20-aaren"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/btmeninger/debatt/i/jdx6aw/bybanen-maa-stoppe-i-helseparken"/>
        <a href="https://www.bt.no/kultur/i/QoXGzq/bjarte-hjelmeland-satser-paa-stavangersk-foerjulstradisjon-i-bergen"/>
      </related>
      <ol>
        <li>
          <a href="https://www.bt.no/tag/Anders_Fannemel">Anders Fannemel</a>
        </li>
        <li>
          <a href="https://www.bt.no/tag/Alexander_St%C3%B6ckl">Alexander Stöckl</a>
        </li>
        <li>
          <a href="https://www.bt.no/tag/Hopp">Hopp</a>
        </li>
        <li>
          <a href="https://www.bt.no/tag/Vintersport">Vintersport</a>
        </li>
      </ol>
    </article>
  </body>
</html>