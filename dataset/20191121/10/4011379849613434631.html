<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/komende-periode-weer-volop-wegwerkzaamheden-amstelveen/"/>
    <meta property="og:site_name" content="RTVA"/>
    <meta property="article:published_time" content="2019-11-21T10:54:36+00:00"/>
    <meta property="og:title" content="Komende periode weer volop wegwerkzaamheden Amstelveen"/>
    <meta property="og:description" content="AMSTELVEEN – De komende periode vinden er weer een aantal wegwerkzaamheden en omleidingen plaats in Amstelveen. Allereerst wordt van vrijdag 22 november tot 25 november een nieuwe fietstunnel aangelegd bij de Ouderkerkerlaan. De omleidingsroute voor fietsers geldt van 18 november tot 13 december. De route gaat via de Laan van Langerhuize, Groenelaan en de Laan …"/>
  </head>
  <body>
    <article>
      <h1>Komende periode weer volop wegwerkzaamheden Amstelveen</h1>
      <address><time datetime="2019-11-21T10:54:36+00:00">21 Nov 2019, 10:54</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De komende periode vinden er weer een aantal wegwerkzaamheden en omleidingen plaats in Amstelveen.</b>
      </p>
      <p>Allereerst wordt van vrijdag 22 november tot 25 november een nieuwe fietstunnel aangelegd bij de Ouderkerkerlaan. De omleidingsroute voor fietsers geldt van 18 november tot 13 december. De route gaat via de Laan van Langerhuize, Groenelaan en de Laan van de Helende Meesters. Bij Knooppunt Ouderkerkerlaan zijn van 22 november 18.00 uur tot en met 25 november 7.00 uur de zuidoostelijke toe- en afrit van de Beneluxbaan afgesloten voor het autoverkeer. Automobilisten kunnen de omleidingsborden volgen op de Beneluxbaan.</p>
      <p>Tot medio december 2019 vinden er werkzaamheden plaats aan de Amsterdamseweg ter hoogte van huisnummer 258 tot en met 380 (tussen Museumspoorlijn en de bocht). De werkzaamheden worden doordeweeks uitgevoerd tussen 7.00 en 16.00 uur. Woningen en bedrijven blijven bereikbaar. Het fiets- en voetpad worden aan de zuidkant afgesloten. Fietsers vanaf Amstelveen Zuid kunnen via de Nieuwe Karselaan en het Kazernepad richting Amsterdam. Automobilisten worden omgeleid via de Molenweg, Graaf Aelbrechtlaan en Keizer Karelweg.</p>
      <p>Aan het Galjoen wordt het asfalt vervangen en worden nieuwe rode fietsstroken aangebracht. Bij fase één, die loopt van maandag 18 tot en met vrijdag 22 november, wordt gewerkt aan de trottoirbanden en zijn er geen afsluitingen. Vervolgens is fase twee van maandag 25 november tot en met vrijdag 29 november.</p>
      <p><b>Amstelveenlijn</b><br/>Dan zijn er de werkzaamheden van de Amstelveenlijn. Allereerst is het fiets- en voetpad tussen de Rie Cramerstraat en de Jeanne d’Arclaan afgesloten van 18 november tot 8 december, vanwege de verwijdering van twaalf retourbemalingsbronnen bij de Saskia van Uylenburgweg.</p>
      <p>Maandag 25 november start de vernieuwing van de spooroverweg bij Melkweg. Dit duurt tot en met 1 december 2019 en er wordt gewerkt van 7.00 tot 23.00 uur. De overweg wordt afgesloten voor autoverkeer, fietsers en voetgangers. Het verkeer wordt bij de Dr. Willem Dreesweg omgeleid via de overweg aan de oostzijde van halte Brink. Vanaf de Melkweg en de parkeerplaats wordt het verkeer omgeleid via de overweg aan de westzijde van Brink.</p>
      <p>Vanwege verwijderingen is ook het fietspad van de Frits Mullerlaan aan de oostzijde van de brug tijdelijk afgesloten van 20 november tot halverwege december 2019. Voor het autoverkeer bij de Piet de Winterlaan en de Riek Blokland-Paterlaan zijn 9 en 10 december de noordelijke toegangen afgesloten en 11 en 12 december de zuidelijke. Op maandag 25 november 2019 is het van 9.00 tot 16.00 uur niet mogelijk via kruising Zonnestein naar Kostverlorenhof te rijden. Later in de ochtend rond 11.00 uur is er een korte stremming van autoverkeer ter hoogte van kruising Zonnestein (richting Amsterdam). Tot slot ondervindt het verkeer ook dinsdag 26 november hinder op het Westelijk Halfrond en de Straat van Gibraltar. Er zullen verkeersregelaars ter plaatse zijn.</p>
    </article>
  </body>
</html>