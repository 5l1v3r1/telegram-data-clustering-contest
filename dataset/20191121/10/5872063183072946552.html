<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1560900/proupologismos-2020-katatithetai-simera-sti-vouli/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T10:17:34+00:00"/>
    <meta property="og:title" content="Προϋπολογισμός 2020: Κατατίθεται σήμερα στη Βουλή"/>
    <meta property="og:description" content="Ανάπτυξη, ελαφρύνσεις και νέο «μέρισμα» στο βάθος"/>
  </head>
  <body>
    <article>
      <h1>Προϋπολογισμός 2020: Κατατίθεται σήμερα στη Βουλή</h1>
      <address>
        <time datetime="2019-11-21T10:17:34+00:00">21 Nov 2019, 10:17</time>
      </address>
      <p>
        <b>Ανάπτυξη, ελαφρύνσεις και νέο «μέρισμα» στο βάθος</b>
      </p>
      <p>Η κατάθεση του νέου προϋπολογισμού έρχεται μία μέρα μετά την έκθεση της Κομισιόν για την τέταρτη αξιολόγηση στο πλαίσιο της μεταμνημονιακής εποπτείας.</p>
      <p>Στη Βουλή αναμένεται να κατατεθεί νωρίς το μεσημέρι της Πέμπτης ο κρατικός προϋπολογισμός του 2020 που στηρίζεται στην υπόθεση για ανάπτυξη 2,8% τον επόμενο χρόνο, ενσωματώνει πακέτο φοροελαφρύνσεων 1,2 δισ. ευρώ και φιλοδοξεί να είναι ο τελευταίος προϋπολογισμός που θα εκτελεστεί με στόχο για πρωτογενές πλεόνασμα 3,5% του ΑΕΠ καθώς η Αθήνα επιδιώκει, μέσα στο 2020, πολιτική συμφωνία για χαμηλότερους στόχους πρωτογενών πλεονασμάτων από το 2021.</p>
      <p>Η κατάθεση του νέου προϋπολογισμού έρχεται μία μέρα μετά την έκθεση της Κομισιόν για την τέταρτη αξιολόγηση στο πλαίσιο της μεταμνημονιακής εποπτείας. Σύμφωνα με το <a href="https://www.ethnos.gr/oikonomia/73261_proypologismos-2020-sti-boyli-simera-anaptyxi-elafrynseis-kai-neo-merisma-sto">Έθνος</a>, με την έκθεση πρακτικά επισφραγίστηκε η θετική εκτίμηση από την πλευρά των ευρωπαϊκών θεσμών – που είναι και ο βασικός δανειστής της χώρας – για τη θετική πορεία της οικονομίας έως τώρα και τη βιωσιμότητα του ελληνικού χρέους.</p>
      <p>Είναι ενδεικτική και σημαντική για τις αγορές αλλά και για τη διαπραγμάτευση με τους Ευρωπαίους σχετικά με την αναθεώρηση των στόχων για τα πρωτογενή πλεονάσματα, η αναφορά στην έκθεση της Κομισιόν ότι στο ανοδικό σενάριο το ελληνικό χρέος αποκλιμακώνεται γρήγορα και φθάνει το 60% του ΑΕΠ το 2055.</p>
      <p>Σημαντική από αυτή τη σκοπιά, δηλαδή της τελικής διαπραγμάτευσης για τα πλεονάσματα και την αλλαγή χρήσης των ANFA &amp; SMPs θα είναι η συνεδρίαση του EuroWorkingGroup στις 25 Νοεμβρίου καθώς πια μετρά αντίστροφα ο χρόνος για τη συνεδρίαση του Eurogroup στις 4 Δεκεμβρίου. Η στάση και το κλίμα σε επίπεδο EWG θα είναι σημαντική καθώς θα γίνει μια ουσιαστική βολιδοσκόπηση των προθέσεων που έχουν, στην παρούσα φάση, οι παραδοσιακά δύσκολοι "παίκτες" του Eurogroup, οι οποίοι θα έχουν και τον καθοριστικό λόγο στη συζήτηση για την Ελλάδα στις 4 Δεκεμβρίου αν και είναι εμφανές από πολλές πλευρές πλέον, πως το γενικό κλίμα δεν είναι αρνητικό προς τις ελληνικές θέσεις.</p>
      <p>Από τη συζήτηση ωστόσο και την ανάλυση όλων των λεπτομερειών (στις οποίες, ως συνήθως, κρύβονται πολλά) θα κριθεί η ελαστικότητα που θα υπάρξει για παροχή επιπλέον δημοσιονομικού χώρου για παροχές και με ποιους όρους τον επόμενο χρόνο, που είναι σε κάθε σενάριο ένας κρίσιμος χρόνος και για τις αγορές αφού θα πρέπει να επιταχυνθεί η διαδικασία αναβάθμισης της πιστοληπτικής αξιολόγησης της ελληνικής οικονομίας.</p>
      <p>Το τελικό σχέδιο του προϋπολογισμού μέχρι αργά χθες δεν αναμενόταν να αποκαλύπτει το πλήρες σχέδιο για το έξτρα μέρισμα που θέλει η κυβέρνηση να διανείμει φέτος, καθώς το υπουργείο Οικονομικών θέλει να έχει στα χέρια του στοιχεία για την εκτέλεση του προϋπολογισμού και αυτό το μήνα προτού προχωρήσει στην τελική εισήγηση. Αν και στο τραπέζι βρίσκονται αρκετά σενάρια, από την ενίσχυση κάποιων υποδομών,του εισοδήματος κοινωνικώης αλληλεγγύης μέχρι και κάποια έκπληξη φορολογικού χαρακτήρα, οι τελικές αποφάσεις θα πάρουν το δρόμο της οριστικοποίησης από την ερχόμενη εβδομάδα και μετά και θα ληφθούν από τον Πρωθυπουργό.</p>
      <p>Με τα σημερινά δεδομένα τα έξτρα ποσά που θα είναι διαθέσιμα φέτος από δημοσιονομική πλευρά εκτιμώνται περίπου στα 400 εκατ. ευρώ, κοντά δηλαδή στα ποσά που είχαν καταγραφεί τον Οκτώβριο στο τελικό σχέδιο του προϋπολογισμού. Το πιο πιθανό είναι μέρος αυτών να διατεθεί για έξτρα παροχές καθώς πρέπει να καλυφθούν και άλλες υποχρεώσεις.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1557921/aisiodoxia-gia-tin-oikonomia-simera/"/>
        <a href="https://www.neakriti.gr/article/oikonomia/1557281/proupologismos-2020-katatethike-sti-vouli-to-proshedio-ti-perilamvanei/"/>
      </related>
    </article>
  </body>
</html>