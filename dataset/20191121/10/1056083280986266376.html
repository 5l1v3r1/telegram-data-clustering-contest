<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019577/%D8%AA%D8%A7%DA%A9%DB%8C%D8%AF-%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B4%D8%A7%D9%87%D8%B1%D9%88%D8%AF-%D8%A8%D8%B1-%D8%A8%D8%B1%D8%AE%D9%88%D8%B1%D8%AF-%D8%B4%D8%AF%DB%8C%D8%AF-%D8%A8%D8%A7-%D8%A2%D8%B4%D9%88%D8%A8%DA%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:17:31+00:00"/>
    <meta property="og:title" content="تاکید امام جمعه شاهرود بر برخورد شدید با آشوبگران"/>
    <meta property="og:description" content="ایسنا/سمنان امام جمعه شاهرود با تقدیر از تظاهرات حمایتی مردم این شهر از نظام گفت: این راهپیمایی حمایتی به معنای آن نیست که مردم از نظر مشکلات اقتصادی و معیشتی نگرانی نداشته باشند."/>
  </head>
  <body>
    <article>
      <h6 class="kicker">راهپیمایی شاهرودی ها در حمایت از نظام</h6>
      <h1>تاکید امام جمعه شاهرود بر برخورد شدید با آشوبگران</h1>
      <address><time datetime="2019-11-21T10:17:31+00:00">21 Nov 2019, 10:17</time> by <a rel="author">هوشنگ حبيبی بسطامی</a></address>
      <p>ایسنا/سمنان امام جمعه شاهرود با تقدیر از تظاهرات حمایتی مردم این شهر از نظام گفت: این راهپیمایی حمایتی به معنای آن نیست که مردم از نظر مشکلات اقتصادی و معیشتی نگرانی نداشته باشند.</p>
      <p>به گزارش ایسنا-حجت الاسلام والمسلمین عباس امینی در جمع راهپیمایان شاهرودی اظهار کرد: مردم ایران در وقایع اخیر اجازه عرض اندام به دشمنان نداده و صف خود را از آشوب‌طلبان و اشرار جدا کردند.</p>
      <p>وی با بیان اینکه اقشار مختلفی مردم شاهرود امروز با تظاهرات خود ضمن حمایت از نظام اسلامی، صف خود را از اغتشاشگران جدا کردند افزود: طرح مطالبات مردم و دغدغه‌های معیشتی آنها از صف آشوبگران جدا است و این راهپیمایی حمایتی به معنای آن نیست که مردم دلواپس مشکلات اقتصادی نباشند.</p>
      <p>امام جمعه شاهرود با بیان اینکه در همان روز افزایش قیمت بنزین برخی با اخلال در تردد مردم در شاهرود سختی هایی برای مردم ایجاد کردند ادامه داد: خوشبختانه به سرعت با دخالت نیروی انتظامی و بسیج، بدون اینکه حادثه تلخی اتفاق بیفتد، امنیت در شاهرود برقرار شد.</p>
      <p>وی به نقش مهم مردم در برقراری امنیت در این شهر و دیگر شهرهای کشورمان پرداخت و خاطرنشان کرد: مردم در جریان این آشوب‌ها با حضور به موقع و حمایت از نظام دشمنان انقلاب و خصوصا صهیونیست‌ها، سلطنت‌طلبان، منافقان و...را ناامید کردند.</p>
      <p>امینی، آتش زدن اموال عمومی را کار مردم عادی ندانست و گفت: تخریب اموال عمومی و بی‌احترامی به قرآن و اعتقادات و باورهای دینی کار مردم نیست .</p>
      <p>امام جمعه شاهرود بر لزوم برخورد شدید با آشوبگران و اشرار تاکید کرد و از مسوولان قضایی خواست اشرار و آشوبگران را به اشد مجازات برسانند.</p>
      <p>انتهای پیام</p>
    </article>
  </body>
</html>