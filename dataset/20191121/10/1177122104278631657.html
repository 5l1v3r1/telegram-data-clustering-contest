<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/noiunile-intravilan-i-extravilan-fiind-depaite-in-timp-vor-fi-excluse-din-legea-privind-principiile-urbanismului-si-amenajarii-teritoriului-148759.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T10:38:00+00:00"/>
    <meta property="og:title" content="Noțiunile „intravilan” și „extravilan”, fiind depășite în timp, vor fi excluse din Legea privind principiile urbanismului şi amenajării teritoriului"/>
    <meta property="og:description" content="În acest sens a fost înaintat un proiect de lege pentru modificarea și completarea unor acte legislative, avizat, miercuri, de Comisia protecție socială, sănătate și familie."/>
  </head>
  <body>
    <article>
      <h1>Noțiunile „intravilan” și „extravilan”, fiind depășite în timp, vor fi excluse din Legea privind principiile urbanismului şi amenajării teritoriului</h1>
      <address>
        <time datetime="2019-11-21T10:38:00+00:00">21 Nov 2019, 10:38</time>
      </address>
      <p>
        <b>În acest sens a fost înaintat un proiect de lege pentru modificarea și completarea unor acte legislative, avizat, miercuri, de Comisia protecție socială, sănătate și familie.</b>
      </p>
      <p>Noțiunile de „extravilan” și „intravilan” reflectă situația de epocă când toate terenurile agricole au fost gestionate de Ministerul Agriculturii, specifică autorii proiectului de lege.</p>
      <p>Totodată, proiectul propus stabilește o ierarhie obligatorie a documentației de urbanism – începând cu planul urbanistic general al localității și până la planul urbanistic de detaliu. Stabilirea ierarhiei va exclude acțiunile orientate spre înlocuirea planului urbanistic general al localității cu alte documente, ceea ce provoacă dezvoltarea haotică a localităților.</p>
      <p>De asemenea, întru armonizarea legislației naționale în domeniul construcției cu cea a UE se propune stipularea prin lege a unei noi exigențe – ”utilizarea sustenabilă a resurselor naturale”.</p>
      <p>Proiectul de lege are câteva anexe prin care se dau exemple de cereri pentru obținerea actelor permisive, dar și se fac propuneri de modificare a celor existente, inclusiv prin completarea cu informații suplimentare, de exemplu – cu numărul cadastral al imobilului sau terenului.</p>
      <p>Modificarea la o altă lege – cu privire la statutul municipiului Chișinău – propune suplimentarea funcțiilor consiliului local și ale primarului general privind inițierea, elaborarea, avizarea și aprobarea documentației de urbanism și amenajare a teritoriului.</p>
      <p>Toate propunerile de modificare a legislației au menirea de a elimina favorizarea construcțiilor neautorizate și a reduce numărul de conflicte generate de acestea.</p>
    </article>
  </body>
</html>