<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%cf%80%ce%b1%cf%81%ce%bf%cf%8d%cf%84%ce%b9-%ce%bc%ce%b5%cf%84%ce%ac-%cf%84%ce%bf-%cf%84%ce%b5%ce%bb%ce%b5%cf%83%ce%af%ce%b3%cf%81%ce%b1%cf%86%ce%bf-%cf%87%cf%81%cf%85%cf%83%ce%bf%cf%87%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T10:56:04+00:00"/>
    <meta property="og:title" content="Μπαρούτι μετά το τελεσίγραφο Χρυσοχοΐδη – Έκρυθμη η κατάσταση, άρχισαν τα παρατράγουδα στα πανεπιστήμια"/>
    <meta property="og:description" content="«Ανάχωμα» στο τελεσίγραφο Χρυσοχοΐδη σήκωσαν αντιεξουσιαστές, εν όψει της επετείου της δολοφονίας του Αλέξανδρου Γρηγορόπουλου, οπότε και εκπνέει η προθεσμία που έδωσε ο υπουργός Προστασίας του Πολίτη για εκκένωση των υπό κατάληψη κτιρίων στα Εξάρχεια."/>
  </head>
  <body>
    <article>
      <h1>Μπαρούτι μετά το τελεσίγραφο Χρυσοχοΐδη – Έκρυθμη η κατάσταση, άρχισαν τα παρατράγουδα στα πανεπιστήμια</h1>
      <address>
        <time datetime="2019-11-21T10:56:04+00:00">21 Nov 2019, 10:56</time>
      </address>
      <p>«Ανάχωμα» στο τελεσίγραφο Χρυσοχοΐδη σήκωσαν αντιεξουσιαστές, εν όψει της επετείου της δολοφονίας του Αλέξανδρου Γρηγορόπουλου, οπότε και εκπνέει η προθεσμία που έδωσε ο υπουργός Προστασίας του Πολίτη για εκκένωση των υπό κατάληψη κτιρίων στα Εξάρχεια.</p>
      <p>Το κλίμα μυρίζει μπαρούτι, καθώς λίγες ώρες μετά το τελεσίγραφο του Μιχάλη Χρυσοχοΐδη άρχισαν τα παρατράγουδα στα πανεπιστήμια.</p>
      <p>Αρχικά, ομάδα αντιεξουσιαστών ανακοίνωσε ότι προχώρησε σε ανακατάληψη του υπογείου της ΑΣΟΕΕ, όπου είχε επιχειρήσει πριν από δέκα ημέρες η ΕΛ.ΑΣ. και είχαν βρεθεί μπουκάλια, κοντάρια και κράνη.</p>
      <p>Μάλιστα, σε κείμενο που αναρτήθηκε σε ιστοσελίδα του αντιεξουσιαστικού χώρου, το «Αυτοδιαχειριζόμενο στέκι ΑΣΟΕΕ» απαντά στον υπουργό Προστασίας του Πολίτη, τονίζοντας πως το υπόγειο του πανεπιστημίου «θα είναι πάντα δικό μας», ξεκαθαρίζοντας πως «Δεν απαντάμε σε τελεσίγραφα και οι καταλήψεις μας δεν έχουν ημερομηνία λήξης».</p>
      <p>Η σκυτάλη της έντασης πέρασε στο Πάντειο Πανεπιστήμιο. Σύμφωνα με τα «Φοιτητικά Νέα», άτομα με κράνη εισέβαλαν στην αίθουσα που πραγματοποιούταν συνέλευση, άρχισαν να χτυπούν έναν φοιτητή, μπουγέλωσαν μια φοιτήτρια και στη συνέχεια απείλησαν όποιον προσπαθούσε να τους αποτρέψει, προκαλώντας πανικό στους παρευρισκόμενους.</p>
    </article>
  </body>
</html>