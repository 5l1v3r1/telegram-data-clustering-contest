<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/krymski-tatary-zaklykaly-zelenskoho-vnesty-do-vr-zakonoproiekty-stosovno-ikh-statusu-203194.html"/>
    <meta property="og:site_name" content="5 канал"/>
    <meta property="article:published_time" content="2019-11-21T10:42:00+00:00"/>
    <meta property="og:title" content="Кримські татари закликали Зеленського внести до ВР законопроєкти стосовно їх статусу"/>
    <meta property="og:description" content="Зміст прийнятих без участі кримськотатарського народу договорів і угод щодо Криму є таким, що не відповідає міжнародному праву, наголосив Чубаров"/>
  </head>
  <body>
    <article>
      <h1>Кримські татари закликали Зеленського внести до ВР законопроєкти стосовно їх статусу</h1>
      <address>
        <time datetime="2019-11-21T10:42:00+00:00">21 Nov 2019, 10:42</time>
      </address>
      <p>Меджліс кримськотатарського народу в оприлюдненій заяві наголосив на необхідності негайно внести на розгляд Верховної Ради законопроєкти про кримськотатарську автономію і права корінних народів.</p>
      <p>Текст заяви оприлюднений на сторінці в Facebook голови Меджлісу <a href="https://www.facebook.com/dogrujol">Рефата Чубарова</a>.</p>
      <blockquote>"Будь-які договори, рішення або дії влади будь-якої держави, пов'язані з територією тимчасово окупованого Російською Федерацією Криму, включаючи прилеглі акваторії Чорного і Азовського морів, Керченської протоки і затоки Сиваш, які обмежують права та інтереси кримськотатарського народу – корінного народу Криму, є неправомірними з моменту їх прийняття або здійснення, а зміст прийнятих без участі кримськотатарського народу договорів і угод у цій сфері є таким, що не відповідає вимогам природного, звичаєвого і договірного міжнародного права", – йдеться в заяві.</blockquote>
      <p>Меджліс кримськотатарського народу закликав президента Володимира Зеленського "негайно подати до Верховної Ради України законопроєкти, підготовані Робочою групою Конституційної комісії, "Про внесення змін до розділу Х Конституції України "Автономна Республіка Крим", "Про статус кримськотатарського народу", "Про корінні народи України".</p>
      <p>Як повідомляв 5.UA, виконати постанову суду ООН і скасувати заборону Меджлісу кримськотатарського народу <a href="https://www.5.ua/suspilstvo/misiia-oon-z-prav-liudyny-nahadala-rosii-shcho-vona-zoboviazana-skasuvaty-zaboronu-medzhlisu-200092.html">закликала Росію Моніторингова місія ООН</a> з прав людини.</p>
    </article>
  </body>
</html>