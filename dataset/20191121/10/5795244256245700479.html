<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/kinoteatr-kijiv-znahoditsya-v-nepridatnomu-stani-kmda-50054842.html"/>
    <meta property="og:site_name" content="НВ"/>
    <meta property="article:published_time" content="2019-11-21T10:31:00+00:00"/>
    <meta property="og:title" content="Потрібен капремонт. Влада заявила про непридатний стан будівлі Кінотеатру Київ"/>
    <meta property="og:description" content="Будівля кінотеатру Київ знаходиться в непридатному для використання за призначенням стані, повідомила Київська міська державна адміністрація."/>
  </head>
  <body>
    <article>
      <h1>Потрібен капремонт. Влада заявила про непридатний стан будівлі Кінотеатру Київ</h1>
      <h2>Будівля кінотеатру Київ знаходиться в непридатному для використання за призначенням стані, повідомила Київська міська державна адміністрація.</h2>
      <address>
        <time datetime="2019-11-21T10:31:00+00:00">21 Nov 2019, 10:31</time>
      </address>
      <p>Згідно з повідомленням <a href="https://kyivcity.gov.ua/news/miska_vlada_spilno_z_orendarem_viznachayetsya_z_algoritmom_zdiysnennya_kapitalnogo_remontu_kinoteatru_kiv/">КМДА</a>, до такого висновку прийшов Науково-дослідний інститут інноваційного будівництва Української академії наук.</p>
      <p>«Як показало обстеження кінотеатру Київ, його приміщення нищівно експлуатувалося роками, сюди не вкладали ні копійки, а відвідувачі щодня опинялись у небезпеці. Дах у жахливому стані, пліснява на стелі, пожежні виходи замуровані, а у підвалі руйнуються несучі конструкції. Старий орендар не допускав представників міських служб до огляду всіх приміщень. Це стало можливим тільки після того, як орендар звільнив будівлю кінотеатру. Ми хочемо, щоб кінотеатр якомога швидше знов прийняв відвідувачів та проводив кінофестивалі, тому чекаємо депутатів-членів комісії та засоби масової інформації прийти на обговорення подальших дій щодо приведення кінотеатру до належного стану», — повідомив директор КП Київкінофільм Денис Хомич.</p>
      <p>Повідомляється, що в будівлі відсутні системи димовидалення, мовного оповіщення про пожежу, автоматизації систем протипожежного захисту, блискавкозахист, також в неробочому стані перебувають системи внутрішнього протипожежного водопостачання, система автоматичної пожежної сигналізації. Металеві конструкції не забезпечують відповідний клас вогнестійкості, а евакуаційні виходи не відповідають нормам експлуатації людьми під час пожежі.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/kinoteatr-kijiv-povidomiv-pro-silove-zahoplennya-u-kmda-zaperechuyut-50025851.html">Кінотеатр Київ повідомив про силове захоплення будівлі, у КМДА заперечують</a>
        </li>
      </ul>
    </article>
  </body>
</html>