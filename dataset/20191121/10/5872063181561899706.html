<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560901/thlipsi-gia-ton-mihali-kokkinaki-pou-esvise-sti-rodo-to-autokinito-tou-epese-sti-thalassa/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T10:26:00+00:00"/>
    <meta property="og:title" content="Θλίψη για τον Μιχάλη Κοκκινάκη που έσβησε στη Ρόδο – Το αυτοκίνητο του έπεσε στη θάλασσα"/>
    <meta property="og:description" content="Το νήμα της ζωής κόπηκε με τραγικό τρόπο για τον Κρητικό επιχειρηματία που ανασύρθηκε νεκρός από το αυτοκίνητο του"/>
  </head>
  <body>
    <article>
      <h1>Θλίψη για τον Μιχάλη Κοκκινάκη που έσβησε στη Ρόδο – Το αυτοκίνητο του έπεσε στη θάλασσα</h1>
      <address>
        <time datetime="2019-11-21T10:26:00+00:00">21 Nov 2019, 10:26</time>
      </address>
      <p>
        <b>Το νήμα της ζωής κόπηκε με τραγικό τρόπο για τον Κρητικό επιχειρηματία που ανασύρθηκε νεκρός από το αυτοκίνητο του</b>
      </p>
      <p>Στο πένθος "βυθίστηκε" μια οικογένεια Κρητικών, καθώς πριν από λίγες ώρες, συνέβη μια τραγωδία στο λιμάνι της Ρόδου και αφορούσε έναν δικό τους άνθρωπο.</p>
      <p>Συγκεκριμένα ο οδηγός που ανασύρθηκε νεκρός από το αυτοκίνητό του, όταν αυτό έπεσε μέσα στη θάλασσα, ήταν ο 62χρονος Μιχάλης Κοκκινάκης.</p>
      <p>Η είδηση του χαμού, του Ηρακλειώτη επιχειρηματία, γεννημένος στην Πλάκα της Άνω Βιάννου, έχει σκορπίσει θλίψη ενώ αποχαιρετιστήρια μηνύματα έχουν κατακλύσει την σελίδα του στα Social media.</p>
      <p>
        <b>Το χρονικό της τραγωδιας</b>
      </p>
      <p>Κάτω από αδιευκρίνιστες συνθήκες ιχ όχημα στο οποίο επέβαινε ο οδηγός και μία γυναίκα, έπεσε στη θάλασσα στο λιμάνι της Ακαντιάς.</p>
      <p>Η γυναίκα πρόλαβε κι εγκατέλειψε το αυτοκίνητο ενώ ο <a href="https://www.neakriti.gr/article/ellada-nea/1560885/autokinito-epese-sti-thalassa-sti-rodo-nekros-o-odigos-tou/">οδηγός δυστυχώς, εγκλωβίστηκε</a> μέσα σε αυτό και κατέληξε στο βυθό.</p>
      <p>Η κινητοποίηση των αρμοδίων υπηρεσιών ήταν γρήγορη.</p>
      <p>Στο σημείο βρέθηκε σε ελάχιστα λεπτά ο επαγγελματίας δύτης Βασίλης Μαντικός, ο οποίος βούτηξε στη θάλασσα καταφέρνοντας έτσι να βγάλει από το βυθό τον οδηγό που είχε εγκλωβιστεί μέσα σε αυτό, αλλά δυστυχώς, όλα ήταν πλέον αργά.</p>
      <p>Σύμφωνα με όσα δήλωσαν μιλώντας στη<a href="https://www.rodiaki.gr/article/426177/rodos-aytokinhto-epese-sth-thalassa-den-prolabe-na-to-egkataleipsei-o-odhgos-toy"> "Ροδιακή" </a>αυτόπτες μάρτυρες, είδαν το αυτοκίνητο για κατεβαίνει μέχρι το τέλος του μόλου και τον οδηγό να επιχειρεί να κάνει αναστροφή. Εκεί, αφού έστριψε το αυτοκίνητο φαίνεται ότι δεν έγινε καλός υπολογισμός με αποτέλεσμα το αυτοκίνητο να πέσει στη θάλασσα αφού είχε αναπτύξει σχετική ταχύτητα.</p>
      <p>Γυναίκα που βρίσκονταν λίγο παραπέρα, είπε ότι άκουσε τον οδηγό να φωνάζει και να διαμαρτύρεται για το πόδι του. Το ίδιο δήλωσε και η συνεπιβάτιδα του αυτοκινήτου στους λιμενικούς στην διάρκεια της πρώτης κατάθεσής της.</p>
      <p>Για ελάχιστα λεπτά το όχημα έμεινε να επιπλέει στην επιφάνεια της θάλασσας. Η γυναίκα - συνοδηγός, κατάφερε να βγει στην επιφάνεια και να αρχίσει να κολυμπά. Παράλληλα άρχισε να καλεί σε βοήθεια. Δυστυχώς το αυτοκίνητο βυθίστηκε μέσα σε ελάχιστα δευτερόλεπτα παίρνοντας μαζί του στον θάνατο τον άτυχο οδηγό.</p>
      <p>Αμέσως ξεκίνησε η διαδικασία διάσωσης, αλλά δυστυχώς, όλα ήταν πλέον αργά. Στο σημείο βρίσκονται αξιωματικοί του Κεντρικού Λιμεναρχείου της Ρόδου οι οποίοι παίρνουν καταθέσεις για το συμβάν και από όσους βρίσκονταν στο σημείο και από την ίδια τη συνοδηγό.</p>
      <p>
        <b>Η ανακοίνωση του Λιμενικού</b>
      </p>
      <p>"Ενημερώθηκε η Λιμενική Αρχή Ρόδου, για περιστατικό πτώσης Ι.Χ.Ε. οχήματος στη θαλάσσια περιοχή του λιμένα Ακαντιά Ρόδου, με επιβαίνοντες μία 45χρονη αλλοδαπή και τον 62χρονο ημεδαπό οδηγό του.</p>
      <p>Άμεσα στο σημείο μετέβησαν στελέχη του Κεντρικού Λιμεναρχείου Ρόδου με δύο περιπολικά οχήματα καθώς και περιπολικό σκάφος Λ.Σ.-ΕΛ.ΑΚΤ., όπου διαπίστωσαν ότι η 45χρονη απεγκλωβίστηκε με ίδιες δυνάμεις και με τη βοήθεια περαστικών εξήλθε καλά στην υγεία της, ενώ παράλληλα στέλεχος του Λιμεναρχείου Ρόδου έπεσε στη θάλασσα προκειμένου να απεγκλωβίσει τον οδηγό από το Ι.Χ.Ε με αρνητικά αποτελέσματα λόγω του μεγάλου βάθους. Στη συνέχεια, ιδιώτης δύτης εντόπισε το Ι.Χ.Ε. όχημα σε βάθος περίπου 10m, απ' όπου και ανέσυρε τον οδηγό χωρίς τις αισθήσεις του.</p>
      <p>Ο 62χρονος διακομίστηκε με ασθενοφόρο όχημα του ΕΚΑΒ στο Γενικό Νοσοκομείο Ρόδου, όπου διαπιστώθηκε ο θάνατός του.</p>
      <p>Από την οικεία Λιμενική Αρχή που διενεργεί την προανάκριση, παραγγέλθηκε η διενέργεια νεκροψίας – νεκροτομής. Το όχημα ανελκύθηκε από γερανοφόρο όχημα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560885/autokinito-epese-sti-thalassa-sti-rodo-nekros-o-odigos-tou/"/>
      </related>
    </article>
  </body>
</html>