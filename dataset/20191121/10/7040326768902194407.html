<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/rahmi-turan-gizemli-chpliyle-ilgili-iddiasina-surdurdu-kaynagim-endiselendi-ben-de-ona-soz-verdim-1390179"/>
    <meta property="og:site_name" content="Karar.com"/>
    <meta property="article:published_time" content="2019-11-21T10:11:00+00:00"/>
    <meta property="og:title" content="Rahmi Turan gizemli CHP'liyle ilgili iddiasına sürdürdü: Kaynağım endişelendi, ben de ona söz verdim"/>
    <meta property="og:description" content="Beştepe'de Cumhurbaşkanı Erdoğan'la görüşen isimle ilgili iddiasının doğru olduğunu savunan Rahmi Turan bugünkü yazısında, haber kaynağının endişelendiğini belirterek,"/>
  </head>
  <body>
    <article>
      <h1>Rahmi Turan gizemli CHP'liyle ilgili iddiasına sürdürdü: Kaynağım endişelendi, ben de ona söz verdim</h1>
      <address>
        <time datetime="2019-11-21T10:11:00+00:00">21 Nov 2019, 10:11</time>
      </address>
      <p>
        <b>Beştepe'de Cumhurbaşkanı Erdoğan'la görüşen isimle ilgili iddiasının doğru olduğunu savunan Rahmi Turan bugünkü yazısında, haber kaynağının endişelendiğini belirterek, "Ben de ona, söylediği ismi unutacağıma dair söz verdim" ifadelerine yer verdi.</b>
      </p>
      <p>Sözcü gazetesi yazarı Rahmi Turan, 'Müthiş haber' başlıklı dünkü yazısında Cumhuriyet Halk Partisi'nden (CHP) bir ismin Cumhurbaşkanı Recep Tayyip Erdoğan ile Külliye'de bir görüşme gerçekleştirdiğini ileri sürmüştü.</p>
      <p>Öne sürdüğü iddianın tartışma yaratması üzerine bugünkü yazısında da aynı konuya değinen Turan, iddiasına kaynaklık eden kaynağının "Yüzde yüz doğru" ifadeleriyle kendisine teminat verdiğini söyledi.</p>
      <p>Turan ayrıca, "Haber kaynağım kopan gürültü üzerine dün 'Ortalığın bu kadar hararetleneceğini düşünmemiştim. Şimdi belki de işimden gücümden olacağım' diye endişeye kapıldı. Ben de ona, söylediği ismi unutacağıma dair söz verdim" ifadelerine yer verdi.</p>
      <p>
        <b>KILIÇDAROĞLU: İSİM VERMİYORUM</b>
      </p>
      <p>Bugün konuyla ilgili FOX TV'den İsmail Küçükkaya'ya konuşan CHP Genel Başkanı Kemal Kılıçdaroğlu, "Erdoğan'ın CHP'yi dağıtmak için elinden geleni yaptığını biliyorum. Yazıyı okuduğumda doğrudur dedim. İsim vermek istemiyorum" dedi.</p>
      <p>
        <b>BEŞTEPE'DEN YALANLAMA</b>
      </p>
      <p>İletişim Başkanı Fahrettin Altun, Cumhurbaşkanlığı Külliyesi'ne CHP'li bir isimin gelerek Erdoğan ile görüştüğü iddialarını yalanladı.</p>
      <p>Altun'un yaptığı yazılı açıklama şu şekilde:</p>
      <p>"Son günlerde bir köşe yazısında mesnetsiz bir şekilde ortaya atılan ve ne yazık ki medyamızda da yoğun tartışmalara neden olan “Sayın Cumhurbaşkanımızın, Cumhurbaşkanlığı Külliyesi’nde CHP’li bir siyasetçiyle görüştüğü ve aralarında bu kişinin CHP genel başkanı olması yönünde bir diyalog geçtiği” iddiası tamamen gerçek dışıdır, hayal ürünüdür.</p>
      <p>Sayın Cumhurbaşkanımızın ne Cumhurbaşkanlığı Külliyesi’nde ne de başka bir yerde böyle bir görüşmesi olmamış, söz konusu köşe yazısında geçen böyle bir diyalog gerçekleşmemiştir.</p>
      <related>
        <a href="https://www.karar.com/guncel-haberler/kilicdaroglu-erdoganla-gorustugu-iddia-edilen-chpli-hakkinda-konustu-isim-vermek-istemiyorum-1390138"/>
      </related>
      <related>
        <a href="https://www.karar.com/guncel-haberler/inceden-erdoganla-genel-baskanlik-icin-gorustugu-iddia-edilen-isme-tepki-1389224"/>
      </related>
    </article>
  </body>
</html>