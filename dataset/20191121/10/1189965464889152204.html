<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260081/epithesi-ston-mitsotaki-apo-to-toyrkiko-ypeks-avasimes-kai-atyxeis-oi-diloseis-toy-gia-to-metanasteytiko"/>
    <meta property="og:site_name" content="LiFO"/>
    <meta property="article:published_time" content="2019-11-21T10:36:00+00:00"/>
    <meta property="og:title" content="Επίθεση στον Μητσοτάκη από το τουρκικό ΥΠΕΞ: «Αβάσιμες και ατυχείς» οι δηλώσεις του για το μεταναστευτικό"/>
    <meta property="og:description" content="Ως «αβάσιμες και ατυχείς» χαρακτήρισε το τουρκικό υπουργείο Εξωτερικών τις δηλώσεις του Κυριάκου Μητσοτάκη για το προσφυγικό - μεταναστευτικό"/>
  </head>
  <body>
    <article>
      <h1>Επίθεση στον Μητσοτάκη από το τουρκικό ΥΠΕΞ: «Αβάσιμες και ατυχείς» οι δηλώσεις του για το μεταναστευτικό</h1>
      <h2>Ως «αβάσιμες και ατυχείς» χαρακτήρισε το τουρκικό υπουργείο Εξωτερικών τις δηλώσεις του Κυριάκου Μητσοτάκη για το προσφυγικό - μεταναστευτικό</h2>
      <address><time datetime="2019-11-21T10:36:00+00:00">21 Nov 2019, 10:36</time> by <a rel="author">NEWSROOM</a></address>
      <p>
        <b>Σκληρή επίθεση εναντίον του <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκου Μητσοτάκη</a> για το προσφυγικό - μεταναστευτικό εξαπέλυσε με ανακοίνωσή του, νωρίτερα σήμερα, το υπουργείο Εξωτερικών της <a href="https://www.lifo.gr/tags/%CE%A4%CE%BF%CF%85%CF%81%CE%BA%CE%AF%CE%B1">Τουρκίας</a>.</b>
      </p>
      <p>Συγκεκριμένα, το υπουργείο Εξωτερικών της Τουρκίας, κάνει λόγο για «αβάσιμες και ατυχείς δηλώσεις του Έλληνα πρωθυπουργού» υπογραμμίζοντας ότι οι ροές μεταναστών έχουν μειωθεί χάρη στα μέτρα που έλαβε η Τουρκία. Στη σχετική ανακοίνωση, καλεί την Ελλάδα να σεβαστεί τα δικαιώματα και τις ελευθερίες των προσφύγων και μεταναστών, αφήνοντας υπόνοιες για «απάνθρωπη μεταχείριση» από την Ελλάδα. Παράλληλα αναφέρει ότι η Τουρκία δίνει «παγκόσμια διάσταση» στο ζήτημα, και καλεί την ελληνική κυβέρνηση μεταξύ άλλων να «επανορθώσει τις απάνθρωπες συνθήκες», να «φροντίσει την πρόληψη θανάτων των μεταναστών» και να μην «χρησιμοποιεί όπλα» εναντίον τους.</p>
      <figure>
        <iframe data-src="https://twitter.com/MFATurkey/status/1197411336248004608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Αναλυτικά η ανακοίνωση του τουρκικού ΥΠΕΞ</b>
      </p>
      <p>Το τελευταίο παράδειγμα χειραγώγησης της κοινής γνώμης που προσπαθεί να κάνει η Ελλάδα μέσω στρέβλωσης των γεγονότων είναι οι αβάσιμες και ατυχείς δηλώσεις του πρωθυπουργού Μητσοτάκη. Σε σύγκριση με τη μεταναστευτική κρίση του 2015, όταν 850 χιλιάδες παράτυποι μετανάστες έφτασαν στην Ευρώπη, το σημερινό επίπεδο διέλευσης μειώθηκε κατά 94% χάρη στα μέτρα που έλαβε η Τουρκία. Δεν είναι ανθρώπινο για τις χώρες που βρίσκονται στις μεταναστευτικές διαδρομές καθώς και για την Ελλάδα να εφαρμόσουν "μηδενική μεταναστευτική πολιτική" και να αγνοήσουν τα δικαιώματα αυτών των ανθρώπων. Η Ελλάδα και οι χώρες που πλήττονται από το μεταναστευτικό πρέπει να επικεντρωθούν κυρίως στην αντιμετώπιση των βασικών αιτιών που προκαλούν τη μετανάστευση στις χώρες προέλευσης.</p>
      <p>Η Τουρκία φιλοξενεί περισσότερους από τέσσερα εκατομμύρια εξωτερικά εκτοπισμένους. Οι Έλληνες ομόλογοι μας καθώς και η διεθνής κοινότητα πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα. Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράτυποι μετανάστες συνεχίζουν να επαναπροωθούνται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση. Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία σε αυτό το θέμα θα αποφέρει αποτελεσματικότερα αποτελέσματα αντί να προπαγανδίζει την Τουρκία.</p>
      <p>Καλούμε την ελληνική κυβέρνηση να</p>
      <p>- επανορθώσει για τις απάνθρωπες συνθήκες που αντιμετωπίζουν οι μετανάστες, οι οποίες καταγράφονται επίσης από διεθνείς οργανισμούς,</p>
      <p>- κάνει κάτι για την πρόληψη των θανάτων μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια,</p>
      <p>- μην ξεχνάει ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο,</p>
      <p>- τερματίσει την πρακτική επαναπροώθησης των μεταναστών, η οποία αντιβαίνει στο διεθνές δίκαιο,</p>
      <p>- μην χρησιμοποιεί όπλα εναντίον μεταναστών και να μην τους αντιμετωπίζει απάνθρωπα,</p>
      <p>- επιδείξει σεβασμό στις πεποιθήσεις των μεταναστών καθώς και στις κοινές αξίες της Ευρώπης και της ανθρωπότητας.</p>
    </article>
  </body>
</html>