<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ua.news/ru/v-ukrayini-poshyryuyetsya-novyj-skandal-pro-chornyh-transplantologiv/"/>
    <meta property="og:site_name" content="UA.NEWS"/>
    <meta property="article:published_time" content="2019-11-21T10:14:13+00:00"/>
    <meta property="og:title" content="В Україні поширюється новий скандал про &quot;чорних трансплантологів&quot;"/>
    <meta property="og:description" content="Пам’ятаєте страшилку про чорних трансплантологів? Ну оце все “викрадають на органи посеред вулиці і бла-бла-бла”? Так от, десятки медіа поширили перекручену або відверто брехливу інформацію про незаконну пересадку чи продаж органів в Україні. Що трапилося і в чому винна поліція — розповідаємо далі. Що сталося? Усе почалося зі статті на сайті «Информатор», у якій йшлося …"/>
  </head>
  <body>
    <article>
      <h1>В Україні поширюється новий скандал про "чорних трансплантологів"</h1>
      <address><time datetime="2019-11-21T10:14:13+00:00">21 Nov 2019, 10:14</time> by <a rel="author">По той бік новин</a></address>
      <p>Пам’ятаєте страшилку про чорних трансплантологів? Ну оце все “викрадають на органи посеред вулиці і бла-бла-бла”? Так от, десятки медіа поширили перекручену або відверто брехливу інформацію про незаконну пересадку чи продаж органів в Україні. Що трапилося і в чому винна поліція — розповідаємо далі.</p>
      <p>
        <b>Що сталося?</b>
      </p>
      <p>Усе почалося зі статті на сайті «Информатор», у якій йшлося про те, що правоохоронці нібито накрили медклініку, яка торгувала людськими органами на чорному ринку. В будівлі, мовляв, знаходилися ємності з рідким азотом, які були підписані як «нирки» і «серце». Редактор стверджує, що це пряма мова працівника поліції. Однак жодного прізвища не називає <a href="https://bit.ly/340xCDL?fbclid=IwAR2Wo47v-IaUdBmrUw-JHcB6SSGq3C0y33rc74PNeEP_y0jZYLOqzmtR3mw">http://bit.ly/340xCDL</a></p>
      <p>Сенсаційну новину підхопили десятки ЗМІ зі «всепропащими» заголовками. Нижче всіх опустився канал ICTV, в етері якого журналістка застрашливим голосом каже, що людей «крадуть просто посеред вулиці. Вирізають їм серця, нирки та печінки. Органи продають цілими партіями за кордон. А від трупів просто позбуваються» <a href="https://bit.ly/2XtCAqc?fbclid=IwAR2u2FPyxgEIgNiDLYLmmaUX7Ko2nH6vdasrjHkwwrPqBpdywK7MTPj3H6Y">http://bit.ly/2XtCAqc</a> Підтвердження моторошним словам вона не наводить.</p>
      <p>Звідки ж взялася така інформація?</p>
      <p>Поліцейські Київщини повідомили, що перевіряють «факт незаконної трансплантації людських органів» в одному з приватних медцентрів.</p>
      <p>«Поліцейські дізнались, що там можуть відбуватися незаконні медичні операції. Відкрили кримінальне провадження за ст.143 (порушення встановленого законом порядку трансплантації органів або тканин людини), вилучили документацію, техобладнання, зокрема, кріохолодильні камери з різними біологічними зразками» <a href="https://bit.ly/2s2Bm9M?fbclid=IwAR2S3CiMBUiLe1yLe0_44PRyqgHVrUHNgHXYmgnSgg8EFozBE8kdVqWwFAA">http://bit.ly/2s2Bm9M</a></p>
      <p>Це все. А тепер порівняйте з тим, що понаписували журналісти. Ані слова про викрадення людей, яким нібито вирізають серця.</p>
      <p>
        <b>Що не так?</b>
      </p>
      <p>1. Інформацію, яку розповсюдила поліція, суспільство сприйняло буквально — викрадення людей, вирізання органів, пересадки. Водночас правоохоронці не наводять жодної доведеної вини, тільки підозри. Легенда про «чорних трансплантологів» вкотре «пішла» в народ.</p>
      <p>2. Розповсюджена журналістами інформація, що органи зберігалися в рідкому азоті — абсурд, оскільки: після припинення кровообігу в органі починається комплекс патологічних процесів, що призводять до розвитку ішемії, тромбозу в мікросудинних руслах, цитоліз. Для боротьби з цими явищами донорський орган зберігається в спеціальному консерваційному розчині. Серце так можна зберегти максимум 4-6 годин, печінку — 12-15 годин, нирку — 16 годин.</p>
      <p>3. Орган для пересадки повинен підходити реципієнту за розміром, вагою, групою крові та генетичної сумісності. Інакше неминуча гостра реакція відторгнення, яка призведе до смерті реципієнта. Тому страшилка “ловлять на вулиці на органи” — гарний жахливчик без будь-яких підстав.</p>
      <p>4. Всі пацієнти після пересадки отримують пожиттєво ліки, тому сховатись від лікарів після пересадки нереально, без медичного нагляду та ліків не можливо жити з донорським органом.</p>
      <p>5. Оскільки цю справу розслідують працівники Бориспільського відділу поліції, низка видань вирішила, що це сталося «в одному з приватних медичних центрів у Борисполі» <a href="https://bit.ly/2XtyEWu?fbclid=IwAR2M7m8jwf8uE_4AoHwj3DKD5l9DW1X6apW6m-MFesgbo7qNBvdQE5hJ7LI">http://bit.ly/2XtyEWu</a>, <a href="https://bit.ly/37qxoru?fbclid=IwAR1T6cbEQaZjMU9NDqnYYFNgVSu6TEcZZtWdouOkvGHupIeTCRglM4V17VM">http://bit.ly/37qxoru</a> або просто на Київщині <a href="https://bit.ly/2XGLlgR?fbclid=IwAR1rk64nkbp9zhinIXfAbDek68xirkwYefc0vbBvCUO0E37xdXu7niEQseg">http://bit.ly/2XGLlgR</a> Насправді обшуки проводилися в «Медичному центрі Інститут сімейної медицини плюс» у Києві по вул. Курнатовського, 20. У цьому можна переконатися, якщо порівняти фото з місця події з зображеннями гугл-мапи <a href="https://bit.ly/2D0bRIv?fbclid=IwAR3P5PYcf80Bg-v8DjNqKpExNO6zp8M_1O7c8QTgbiK3vaAQsF4aBssp9Ug">http://bit.ly/2D0bRIv</a>.</p>
      <figure>
        <img src="https://ua.news/wp-content/uploads/2019/11/78488151_538330490324422_2611555908009852928_n.png"/>
      </figure>
      <p>У зв’язку з цим інцидентом ГО «Національний рух За трансплантацію», яка адвокатує трансплантацію в Україні, звернулася з заявою до міністра внутрішніх справ Арсена Авакова.</p>
      <p>«Інформація про незаконну трансплантацію в одній з приватних клінік настільки фантастична, що немає з реальністю нічого спільного. Недостовірна інформація, яка надається правоохоронними органами в ЗМІ підриває авторитет України на міжнародній арені, не підтвердження фактів про злочин в сфері трансплантації призводить до знищення цілої галузі в медицині.<br/>Трупна трансплантація в Україні останні два роки не виконується. Ми єдина держава в Європі, де помирають тисячі пацієнтів, які потребують пересадки органів. Україна повинна розвивати трансплантацію та популяризувати донорство і в жодному разі не припустимо розповсюдження не підтвердженої або перекрученої інформації в ЗМІ про пересадку або продаж органів» <a href="https://bit.ly/2D06KaW?fbclid=IwAR2FFEFw4o9N3tzaoyyUljCgL_mmyhzV0eaBGwVJKPGP7yxSCB4Z1TiUrRk">http://bit.ly/2D06KaW</a></p>
      <p>
        <i>Матеріал опубліковано мовою оригіналу з дозволу автора. Джерело: <a href="https://www.facebook.com/behindtheukrainenews/posts/538330930324378?__tn__=K-R">Facebook</a>.</i>
      </p>
    </article>
  </body>
</html>