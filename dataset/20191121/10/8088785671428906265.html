<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/meb-bakanlik-maarif-mufettisleri-atamalarina-iptal-karari-h543854.html"/>
    <meta property="og:site_name" content="KamuAjans"/>
    <meta property="article:published_time" content="2019-11-21T10:21:17+00:00"/>
    <meta property="og:title" content="MEB Bakanlık Maarif Müfettişleri Atamalarına İptal Kararı"/>
    <meta property="og:description" content="Eğitim İş sendikasınca açılan davada Milli Eğitim Bakanlığı Teftiş Kurulu Başkanlığı Bakanlık Maarif Müfettişliği Mülakat ve Atama Kılavuzunun Danıştay tarafından yürütmesi durdurulmuş, ancak Bakanlık buna rağmen hukuka aykırı olan kılavuz hükmü doğrultusunda mülakat sınavlarını da gerçekleştirmiş ve sonrasında atamalarını da yapmıştı."/>
  </head>
  <body>
    <article>
      <h1>MEB Bakanlık Maarif Müfettişleri Atamalarına İptal Kararı</h1>
      <address><time datetime="2019-11-21T10:21:17+00:00">21 Nov 2019, 10:21</time> by <a rel="author">KamuAjans</a></address>
      <p>
        <b>Eğitim İş sendikasınca açılan davada Milli Eğitim Bakanlığı Teftiş Kurulu Başkanlığı Bakanlık Maarif Müfettişliği Mülakat ve Atama Kılavuzunun Danıştay tarafından yürütmesi durdurulmuş, ancak Bakanlık buna rağmen hukuka aykırı olan kılavuz hükmü doğrultusunda mülakat sınavlarını da gerçekleştirmiş ve sonrasında atamalarını da yapmıştı.</b>
      </p>
      <p>Bu aşamada yapılan mülakatların ve atamaların iptali için açtığımız ikinci davada, Danıştay, hukuka aykırı olan mülakatların tümünün yürütmesini durdurmuş ancak bize göre tartışmalı bir karar ile dava tarihi itibarı ile henüz atama işlemleri sonuçlanmadığı gerekçesiyle bu mülakatlara dayalı yapılan atamaları ise durdurmamıştı.</p>
      <p>Sonrasında tüm bakanlık maarif müfettişliği kadrolarının iptali için Sendikamızca 3. kez dava açılmıştır.</p>
      <p>Açtığımız bu davada ise; başka bir mağdurun bireysel olarak açtığı dava neticesinde Ankara 4. İdare Mahkemesinin 06.04.2018 tarih 2017/1118E. 2018/991K sayılı kararı ile tüm bakanlık maarif müfettişlerinin atama işlemlerinin iptal edildiğini öğrenmiş bulunuyoruz. Bizim davamız açısından ise daha önce iptal kararı verildiği gerekçesiyle aynı konuya ilişkin yeniden bir karar verilmesine gerek görülmemiştir.</p>
      <p>Bu durumda 06.04.2018 tarihinde tüm bakanlık maarif müfettişlerinin atamalarının mahkeme tarafından iptal edildiği, Mahkemece verilen iptal kararının ise MEB tarafından bugüne kadar uygulanmadığı ortaya çıkmıştır.</p>
      <p>Sendikamızca bugüne kadar yürütülen bu mücadelede Bakanlığın artık kaçacak yeri yoktur.</p>
      <p>Bu aşamada itibaren kadroların boşaltılması ve yeniden atama sürecini başlatması gereken MEB’i uyarıyoruz. Mahkeme kararını derhal uygulayın!</p>
      <p>Mevcut durumda hiçbir yetkisi bulunmayan bakanlık maarif müfettişlerinin yaptığı tüm iş ve işlemler yok hükmündedir. Bu duruma sebebiyet veren ve mahkeme kararını uygulamayan bakanlık yetkililerinin TCK anlamında görevi kötüye kullanma suçunu işlemiş olacaklarını tekraren hatırlatıyor, sürecin takipçisi olmaya devam edeceğimizi tüm kamuoyuna ilan ediyoruz.</p>
      <p>Orhan YILDIRIM</p>
      <p>Genel Başkan</p>
      <figure>
        <img src="http://www.kamuajans.com/images/upload/image/21%20KASIM%20MAAR%C4%B0F%20-%201.jpg"/>
      </figure>
      <figure>
        <img src="http://www.kamuajans.com/images/upload/image/21%20KASIM%20MAAR%C4%B0F%20-%202.jpg"/>
      </figure>
    </article>
  </body>
</html>