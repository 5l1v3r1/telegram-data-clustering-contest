<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/politist-batut-valcea-operat-bucuresti-326610.html"/>
    <meta property="og:site_name" content="Observator"/>
    <meta property="article:published_time" content="2019-11-21T10:05:00+00:00"/>
    <meta property="og:title" content="Unul dintre poliţiştii bătuţi şi puşi în genunchi în Vâlcea va fi operat la Bucureşti"/>
    <meta property="og:description" content="Unul dintre cei doi poliliţişti bătuţi şi puşi în genunchi în satul Călina din Vâlcea a fost transferat la Bucureşti pentru a fi operat."/>
  </head>
  <body>
    <article>
      <h1>Unul dintre poliţiştii bătuţi şi puşi în genunchi în Vâlcea va fi operat la Bucureşti</h1>
      <address><time datetime="2019-11-21T10:05:00+00:00">21 Nov 2019, 10:05</time> by <a rel="author">Alin Tarnovschi</a></address>
      <p>
        <b>
          <b>Unul dintre cei <a href="https://observator.tv/eveniment/politisti-batuti-lasati-fara-pistoale-calina-valcea-326406.html">doi poliţişti bătuţi</a> şi puşi în genunchi în satul Călina din Vâlcea a fost transferat la Bucureşti pentru a fi operat.</b>
        </b>
      </p>
      <p>Agentul în vârstă de 29 de ani a ajuns iniţial la spitalul din Râmnicu Vâlcea pentru investigaţii amănunţite.</p>
      <p>El a fost diagnosticat cu traumatism cranio-facial cu fractură de piramidă nazală, după ce a fost lovit cu sălbăticie de mai mulţi indivizi de etnie rromă.</p>
      <p>În cazul celui de-al doilea poliţist, acesta a primit îngrijiri medicale la spital, însă nu a fost internat.</p>
      <p>Între timp, procurorii şi poliţiştii din Vâlcea au reţinut doi suspecţi în vârstă de 28, respectiv 31 de ani, iar astăzi urmează să fie prezentaţi instanţei de judecată cu propunere de arestare preventivă.</p>
      <h3>Poliţişti bătuţi şi lăsaţi fără pistoale după un scandal în Călina</h3>
      <p>Scandalul în care au fost implicaţi cei doi poliţişti s-a petrecut în noaptea de 19 spre 20 noiembrie 2019, în satul Călina, comuna Prundeni, judeţul Vâlcea.</p>
      <p>Poliţiştii au urmărit în trafic o maşină în care se aflau doi suspecţi şi chiar au tras după ei, însă aceştia au reuşit să fugă şi să ajungă acasă, în satul Călina.</p>
      <p>În momentul în care au ajuns în faţa casei suspecţilor, <a href="https://observator.tv/eveniment/imagini-politisti-batuti-pistoale-calina-valcea-326436.html">cei doi poliţişti au fost bătuţi</a>, lăsaţi fără pistoale şi sechestraţi de suspecţi şi de rudele acestora.</p>
      <p>" În noaptea de 19/20 noiembrie 2019, procurori din cadrul Parchetului de pe lângă Judecătoria Drăgăşani s-au sesizat din oficiu, cu privire la faptul că, în aceeaşi noapte, în jurul orelor 0100, doi agenţi de poliţie, din cadrul Secţiei 4 Poliţie Rurală Prundeni, aflaţi în exercitarea atribuţiunilor de serviciu pe raza com. Prundeni, jud. Vâlcea, au fost agresaţi fizic, ameninţaţi, deposedaţi de armele din dotare şi le-a fost restricţionată libertatea de mişcare de către două persoane, până la intervenţia unui alt echipaj de poliţie, din cadrul Poliţiei mun. Drăgăşani.</p>
      <p>În cauză s-a dispus de către procurori începerea urmăririi penale cu privire la săvârşirea infracţiunilor de ultraj, lipsire de libertate în mod ilegal şi nerespectarea regimului armelor şi muniţiilor", se arată într-un comunicat al procurorilor.</p>
    </article>
  </body>
</html>