<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119600-vasic-delta-ce-se-javiti-na-tender-za-prodaju-centra-sava?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T10:15:05+00:00"/>
    <meta property="og:title" content="Vasić: Delta će se javiti na tender za prodaju Centra Sava"/>
    <meta property="og:description" content="Delta holding će se javiti na tender za prodaju Centra Sava u koji treba uložiti najmanje 50 miliona evra, izjavio je viši potpredsedik te kompanije Živorad Vasić.&quot;Za Beograd je veoma važan razvoj kongresnog turizma. Veliki evropski gradovi imaju moderne kongresne centre i u tom poslu odlično zaradjuju. Nažalost, Beograd nema centar koji može da primi i ugosti 7.000 ili 8.000 ljudi, i zbog toga i grad i država gube značajne budžetske prihode. Temeljnom obnovom Centra Sava, mogli bismo da se visoko plasiramo na svetskoj mapi kongresnih destinacija&quot;, rekao je Vasić za magazin &quot;Biznis&quot;. On je kazao da je Grad Beograd do sada dva puta raspisivao tender za prodaju Centra Sava, jer su pokušali da naprave javno-privatno partnerstvo, a da se novi tender očekuje do kraja godine.&quot;Kupoprodajnu cenu ne znamo i nju odredjuje Grad. Ali, nije suština samo u transakcionoj ceni za Centar Sava, već u tome koliko se mora investirati da bi taj značajan objekat bio u potpunosti u funkciji. Prema prvim procenama kompanije Delta, potrebno…"/>
  </head>
  <body>
    <article>
      <h1>Vasić: Delta će se javiti na tender za prodaju Centra Sava</h1>
      <address>
        <time datetime="2019-11-21T10:15:05+00:00">21 Nov 2019, 10:15</time>
      </address>
      <p><b>Delta holding će se javiti na tender za prodaju Centra Sava u koji treba uložiti najmanje 50 miliona evra, izjavio je viši potpredsedik te kompanije Živorad Vasić.</b><br/><br/>"Za Beograd je veoma važan razvoj kongresnog turizma. Veliki evropski gradovi imaju moderne kongresne centre i u tom poslu odlično zaradjuju. Nažalost, Beograd nema centar koji može da primi i ugosti 7.000 ili 8.000 ljudi, i zbog toga i grad i država gube značajne budžetske prihode. Temeljnom obnovom Centra Sava, mogli bismo da se visoko plasiramo na svetskoj mapi kongresnih destinacija", rekao je Vasić za magazin "Biznis". <br/><br/>On je kazao da je Grad Beograd do sada dva puta raspisivao tender za prodaju Centra Sava, jer su pokušali da naprave javno-privatno partnerstvo, a da se novi tender očekuje do kraja godine.<br/><br/>"Kupoprodajnu cenu ne znamo i nju odredjuje Grad. Ali, nije suština samo u transakcionoj ceni za Centar Sava, već u tome koliko se mora investirati da bi taj značajan objekat bio u potpunosti u funkciji. Prema prvim procenama kompanije Delta, potrebno je uložiti minimum 50 miliona evra. To može samo onaj ko ima veliki kapital i znanje. Delta to ima. Nama Centar Sava jeste bitan, moramo da mislimo i na povraćaj te investicije, ali mislimo i na to da je ovom gradu potreban jedan kompletno renoviran objekat koji će značajno doprineti razvoju kongresnog turizma", ocenio je Vasić.<br/><br/>Na pitanje da li očekuje konkurenciju na tenderu za Centar Sava on je rekao da ne veruje da mnogo kompanija u Srbiji zanima taj objekat, niti da je neko spreman da uloži toliko novca i energije da završi ceo posao jer treba temeljno rekonstruisati i renovirati oko 90.000 kvadrata. <br/><br/>"Treba uraditi sve ispočetka – novi mobilijar, dvorane, poslovne jedinice, instalacije, fasadu koja je izuzetno skupa za rad... Delta ima iskustva u takvim radovima i mi smo procenili da je potrebno najmanje 18 meseci za takvo fundamentalno renoviranje. Drugima bi možda bilo potrebno i više, jer je reč o veoma složenim zahvatima, pošto spoljni izgled treba sačuvati. Planove u tom smislu smo već napravili, jer nam je najvažnije da Centar Sava ostane kongresni centar, a za to je potrebno mnogo uložiti u sale u objektu. Takodje, postoji povezanost izmedju Centra Sava i hotela Kraun plaza (Crown Plaza), pa i tu imamo neke planove", rekao je Vasić.<br/><br/>Po njegovim rečima Beograd ima sve uslove da se pozicionira kao dobra kongresna destinacija,  regionalni je centar, ima direktne avionske veze sa gotovo svim najvažnijim destinacijama, usluge su digitalizovane u priličnoj meri, nudi izvanrednu hranu, ima kvalitetne kulturne sadržaje i muzeje, a sam grad ima dobru energiju koju većina stranih gostiju odmah primeti.<br/><br/>"Ono što nam nedostaje da bismo postali top kongresna destinacija jeste bolja lokalna i regionalna putna infrastruktura. Dobro je to što je konačno završen Koridor 10, ali stranac koji dodje poslovno u Beograd reći će vam da želi da vidi i Kopaonik i Zlatibor, a za to mu treba tri sata puta, u najboljem slučaju", rekao je Vasić.<br/><br/>Najavio je da će Delta 1. decembra početi izgradnju nove poslovne zgrade u Beogradu i da će sledeće godine graditi još jedan hotel u Ljubljani i otvoriti Indigo hotel u centru Beograda.</p>
    </article>
  </body>
</html>