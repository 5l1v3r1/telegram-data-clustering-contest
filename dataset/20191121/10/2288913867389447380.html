<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728668"/>
    <meta property="og:site_name" content="De Standaard"/>
    <meta property="article:published_time" content="2019-11-21T10:31:00+00:00"/>
    <meta property="og:title" content="Opnieuw IS-weduwe op weg naar België"/>
    <meta property="og:description" content="Er is opnieuw een IS-weduwe ontsnapt uit het Koerdische kamp Al-Hol en onderweg naar België. Dat meldt het federaal parket."/>
  </head>
  <body>
    <article>
      <h1>Opnieuw IS-weduwe op weg naar België</h1>
      <address>
        <time datetime="2019-11-21T10:31:00+00:00">21 Nov 2019, 10:31</time>
      </address>
      <p>
        <b>Er is opnieuw een IS-weduwe ontsnapt uit het Koerdische kamp Al-Hol en onderweg naar België. Dat meldt het federaal parket.</b>
      </p>
      <p>Het gaat om de 26-jarige Nora Marzkioui, de weduwe van Sharia4Belgium-kopstuk Nabil Kasmi. Dat heeft het federaal parket donderdag bekendgemaakt op het proces tegen de vrouw.</p>
      <p>Marzkioui zou in maart 2019 aangekomen zijn in het kamp Al-Hol, na de slag om Baghouz, maar volgens het federaal parket blijkt uit zeer recente informatie dat ze uit het kamp gevlucht is met haar kinderen en op weg zou zijn naar België.</p>
      <p>De 28-jarige Nabil Kasmi (alias Abou Bakr) uit Antwerpen stond bekend als een van de belangrijkste ideologen van Sharia4Belgium maar opereerde vooral op de achtergrond. Hij was een van de eerste westerse Syriëstrijders en de eerste Belg die naar Syrië vertrok, om zich in de zomer van 2012 aan te sluiten bij het toenmalige Al-Nusra-front. Later liep hij over naar IS. In het proces tegen Sharia4Belgium werd hij in Antwerpen veroordeeld tot vijftien jaar cel. In maart 2019 werd gemeld dat hij zou omgekomen zijn bij de slag om het laatste IS-bolwerk Baghouz, maar zijn overlijden werd nooit officieel bevestigd.</p>
      <p>Nora Marzkioui zou dan weer in september 2013 naar Syrië vertrokken zijn. Net als haar echtgenoot zou ze tot op het allerlaatste moment in het IS-bolwerk Baghouz verbleven hebben en geweigerd hebben de organisatie in de steek te laten, maar in maart 2019 kregen de Belgische veiligheidsdiensten informatie dat ze zich in het Koerdische kamp Al-Hol bevond.</p>
      <p>Het federaal parket eiste donderdag vijf jaar cel tegen de vrouw, en vroeg dat ze zou vervallen verklaard worden van de Belgische nationaliteit. Het vonnis valt op 19 december.</p>
      <p>Gisteren meldde <i>De Standaard</i> al dat twee IS-weduwen, Tatiana Wielandt (27) en Bouchra Abouallal (26), erin geslaagd waren om de grens tussen Syrië en Turkije over te steken. Abouallal en schoonzus Wielandt vertrokken in 2013 naar Syrië, samen met hun echtgenoten, die lid waren van Sharia4Belgium. Hun mannen sneuvelden in 2014, toen hun echtgenotes hoogzwanger waren. Onder druk van hun familie keerden de twee naar België terug om te bevallen, maar enkele maanden later trokken ze opnieuw naar Syrië en hertrouwden ze met andere Syriëstrijders.</p>
    </article>
  </body>
</html>