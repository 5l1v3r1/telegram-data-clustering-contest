<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/polisstyrelsen-premieras-for-dalig-offentlighet/"/>
    <meta property="og:site_name" content="HBL"/>
    <meta property="article:published_time" content="2019-11-21T10:04:00+00:00"/>
    <meta property="og:title" content="Polisstyrelsen premieras – för dålig offentlighet"/>
    <meta property="og:description" content="Föreningen för Finlands kriminal- och rättsreportrar har delat ut sina årliga pris, Dimridån och Ljuskäglan."/>
  </head>
  <body>
    <article>
      <h1>Polisstyrelsen premieras – för dålig offentlighet</h1>
      <h2>Föreningen för Finlands kriminal- och rättsreportrar har delat ut sina årliga pris, Dimridån och Ljuskäglan.</h2>
      <address><time datetime="2019-11-21T10:04:00+00:00">21 Nov 2019, 10:04</time> by <a rel="author">SPT</a></address>
      <p>Föreningen Rättsreportrarna har delat ut sina årliga pris för bra och dålig hantering av offentlighetsfrågor. Priset för dålig offentlighet, Dimridån, går i år till Polisstyrelsen. Motiveringen är den ökande sekretessbeläggningen av polisens förundersökningsprotokoll.</p>
      <p>– Den överdrivna sekretessbeläggningen har vunnit mark inom både de lokala polisstationerna och Centralkriminalpolisen, men i sista hand är det Polisstyrelsen som ansvarar för spridandet av hemlighetskulturen, skriver föreningen i ett pressmeddelande.</p>
      <p>Polisstyrelsen publicerade i höstas en guide som gäller offentlighetsfrågor. I guiden rekommenderar Polisstyrelsen att polisen hemlighåller sådan information om brott som enligt lagen om myndigheters offentlighet borde vara offentlig.</p>
      <p>– Rättsreportrarna anser att tolkningarna i guiden är i strid med den grundlagsenliga offentlighetsprincipen och hindrar allmänheten från att få korrekt information om samhället, skriver föreningen.</p>
      <p>Priset för god offentlighet, Ljuskäglan, går i år till distriktsåklagaren <b>Eija Velitski</b>. Enligt motiveringen har Velitski försvarat rättegångars offentlighet även då de övriga parterna krävt sekretess.</p>
      <p>– Även känsliga ärenden har en bredare samhällelig betydelse. Publiken har ändå inte möjlighet att inverka på rättens sekretessbeslut och därför är åklagaren ofta den enda parten som har möjlighet att protestera mot överdrivet hemlighetsmakeri i rättssalen.</p>
      <p>Rättsreportrarna är en förening för Finlands kriminal- och rättsreportrar. Föreningens uppgift är att erbjuda utbildning för sina medlemmar samt värna om samhällets öppenhet och offentlighetsprincipen.</p>
    </article>
  </body>
</html>