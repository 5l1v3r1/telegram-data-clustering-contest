<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914645"/>
    <meta property="og:site_name" content="Dnevnik"/>
    <meta property="article:published_time" content="2019-11-21T10:22:00+00:00"/>
    <meta property="og:title" content="Google zaostril pravila glede političnih oglasov"/>
    <meta property="og:description" content="Ameriški spletni velikan Google je v sredo zaostril pravila glede političnega oglaševanja na svojih spletnih platformah. Spletna družbena omrežja so namreč pod velikim pritiskom, naj preprečijo širjenje zavajajočih informacij, ki so namenjene vplivanju na volivce."/>
  </head>
  <body>
    <article>
      <h1>Google zaostril pravila glede političnih oglasov</h1>
      <address><time datetime="2019-11-21T10:22:00+00:00">21 Nov 2019, 10:22</time> by <a rel="author">STA</a></address>
      <p>
        <b>Ameriški spletni velikan Google je v sredo zaostril pravila glede političnega oglaševanja na svojih spletnih platformah. Spletna družbena omrežja so namreč pod velikim pritiskom, naj preprečijo širjenje zavajajočih informacij, ki so namenjene vplivanju na volivce.</b>
      </p>
      <p>Google je že prej oglaševalcem, tudi političnim, prepovedoval laganje v oglasih. Zdaj je pravila zapisal bolj jasno, dodal pa je tudi primere prepovedane vsebine, kakršni so prirejeni ali predelani videoposnetki ali fotografije.</p>
      <p>»Naša politika oglaševalcem prepoveduje podajanje lažnih trditev - naj gre za ceno stola ali za trditev, da lahko voliš preko sporočila sms, da so volitve preložene ali da je kandidat umrl,« je pojasnil podpredsednik Googlovega oddelka za oglaševanja <b>Scott Spencer</b>.</p>
      <p>Primeri prepovedanega oglasnega gradiva vključujejo oglase in povezave do informacij, ki vsebujejo očitno lažne trditve, ki bi spodkopale zaupanje volivca ali udeležbo na volitvah.</p>
      <p>»Seveda priznavamo, da je čvrst političen dialog pomemben del demokracije in nihče ne more smiselno presoditi vsake politične trditve, nasprotne trditve ali namigovanja,« je dejal Spencer.</p>
      <p>»Zato pričakujemo, da bo število političnih oglasov, proti katerim bomo ukrepali, zelo omejeno, vendar bomo v primeru jasnih kršitev to še naprej počeli,« je dodal predstavnik Googla.</p>
      <p>Glavni Googlovi formati za spletno oglaševanje so oglasi, ki se pojavljajo ob rezultatih iskanja v brskalniku, oglasi na platformi za videovsebine youtube in oglasi, ki se pojavljajo na spletnih straneh.</p>
      <p>Google je napovedal, da bo omejil tudi usmerjanje političnih oglasov na splošne kategorije, kot so starost, spol ali poštna številka.</p>
      <p>Spletni velikan bo spremembe najprej uvedel v Veliki Britaniji, in sicer v tednu dni, do konca leta po vsej EU, v preostanku sveta pa bodo začele veljati 6. januarja prihodnje leto, poroča francoska tiskovna agencija AFP.</p>
      <p>Pravila glede političnega oglaševanja sta pred googlom že zaostrila twitter in snapchat.</p>
    </article>
  </body>
</html>