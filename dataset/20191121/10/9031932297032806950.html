<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/lodzkie-pacjent-zaatakowal-ratowniczke-medyczna/"/>
    <meta property="og:site_name" content="Polsat News"/>
    <meta property="article:published_time" content="2019-11-21T10:53:00+00:00"/>
    <meta property="og:title" content="Łódzkie: pacjent zaatakował ratowniczkę medyczną"/>
    <meta property="og:description" content="Policjanci z Opoczna zatrzymali pijanego 53-latka, który znieważył w szpitalu ratowniczkę medyczną i usiłował uderzyć ją szklaną butelką. Mężczyzna miał w organizmie ponad 4,5 promila alkoholu."/>
  </head>
  <body>
    <article>
      <h1>Łódzkie: pacjent zaatakował ratowniczkę medyczną</h1>
      <address>
        <time datetime="2019-11-21T10:53:00+00:00">21 Nov 2019, 10:53</time>
      </address>
      <p>
        <b>Policjanci z Opoczna zatrzymali pijanego 53-latka, który znieważył w szpitalu ratowniczkę medyczną i usiłował uderzyć ją szklaną butelką. Mężczyzna miał w organizmie ponad 4,5 promila alkoholu.</b>
      </p>
      <related>
        <a href="https://www.polsatnews.pl/wiadomosc/2019-08-03/warszawa-karetka-zderzyla-sie-z-autem-osobowym-rannego-ratownika-zabrano-do-szpitala/"/>
      </related>
      <p>Jak poinformowała w czwartek asp. szt. Barbara Stępień z opoczyńskiej policji, do zdarzenia doszło w minioną środę po południu. Ustalono, że mężczyzna w stanie upojenia alkoholowego kilka godzin wcześniej został przywieziony karetką pogotowia do szpitala.</p>
      <p>- 53-latkowi została udzielona pomoc w Szpitalnym Oddziale Ratunkowym. Po kilku godzinach pacjent zaczął zachowywać się bardzo agresywnie wobec opiekującej się nim ratowniczki. Był nie tylko wulgarny, ale także w pewnym momencie zaatakował kobietę wyciągniętą z plecaka szklaną butelką - wyjaśniła Stępień.</p>
      <p>
        <a href="https://www.polsatnews.pl/wiadomosc/2018-11-04/zaatakowal-ratownikow-z-pogotowia-pistoletem-zatrzymala-go-policja/">
          <b>PRZECZYTAJ: Zaatakował ratowników z pogotowia pistoletem. Zatrzymała go policja</b>
        </a>
      </p>
      <p>
        <b>Atak na funkcjonariusza publicznego </b>
      </p>
      <p>Kobieta szybko zareagowała i uniknęła ciosu. Z pomocą ruszyli jej koledzy, a po chwili na miejscu byli też wezwani policjanci. Okazało się, że agresywny 53-latek miał w organizmie ponad 4,5 promila alkoholu. Został zatrzymany do wyjaśnienia.</p>
      <p>Stępień przypomina, że ratownik medyczny w trakcie wykonywania swoich obowiązków służbowych ma status funkcjonariusza publicznego. Jego znieważenie i naruszenie nietykalności cielesnej jest przestępstwem. Może grozić za to kara do trzech lat więzienia. </p>
      <p>
        <a href="https://www.polsatnews.pl/wideo/pogrzeb-21-latka-z-konina-mobilizacja-policji_6760091/">WIDEO - Pogrzeb 21-latka z Konina. Mobilizacja policji</a>
      </p>
      <figure>
        <img src="https://r.dcs.redcdn.pl/http/o2/redefine/cp/4x/4xuntjkxvu7sny4k33ignba83dk81te9.jpg"/>
      </figure>
    </article>
  </body>
</html>