<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592597/%E0%A6%85%E0%A6%99%E0%A7%8D%E0%A6%97-%E0%A6%AA%E0%A7%8D%E0%A6%B0%E0%A6%A4%E0%A7%8D%E0%A6%AF%E0%A6%99%E0%A7%8D%E0%A6%97-%E0%A6%B8%E0%A6%82%E0%A6%AF%E0%A7%8B%E0%A6%9C%E0%A6%A8-%E0%A6%A8%E0%A6%BF%E0%A7%9F%E0%A7%87-%E0%A6%95%E0%A6%B0%E0%A6%BE-%E0%A6%B0%E0%A6%BF%E0%A6%9F%E0%A7%87%E0%A6%B0-%E0%A6%B0%E0%A6%BE%E0%A7%9F-%E0%A7%AB"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T10:49:00+00:00"/>
    <meta property="og:title" content="অঙ্গ-প্রত্যঙ্গ সংযোজন নিয়ে করা রিটের রায় ৫ ডিসেম্বর"/>
    <meta property="og:description" content="নিকট আত্মীয় ছাড়া অন্য কাউকে অঙ্গ-প্রত্যঙ্গ দান করার সুযোগ না রাখায় এ-সংক্রান্ত আইনের প্রসার বাড়ানোর নির্দেশনা চেয়ে করা রিটের ওপর আগামী ৫ ডিসেম্বর রায় ঘোষণার দিন নির্ধারণ করেছেন হাইকোর্ট।বৃহস্পতিবার (২১ নভেম্বর) এই রিটের ওপর জারি করা রুলের শুনানি শেষে বিচারপতি মইনুল ইসলাম চৌধুরী ও..."/>
  </head>
  <body>
    <article>
      <h1>অঙ্গ-প্রত্যঙ্গ সংযোজন নিয়ে করা রিটের রায় ৫ ডিসেম্বর</h1>
      <address><time datetime="2019-11-21T10:49:00+00:00">21 Nov 2019, 10:49</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2016/07/18/bbd5110fd5788aae02b06f1206b3a04e-578c826f301ae.jpg"/>
        <figcaption>হাইকোর্ট</figcaption>
      </figure>
      <p>নিকট আত্মীয় ছাড়া অন্য কাউকে অঙ্গ-প্রত্যঙ্গ দান করার সুযোগ না রাখায় এ-সংক্রান্ত আইনের প্রসার বাড়ানোর নির্দেশনা চেয়ে করা রিটের ওপর আগামী ৫ ডিসেম্বর রায় ঘোষণার দিন নির্ধারণ করেছেন হাইকোর্ট।<br/>বৃহস্পতিবার (২১ নভেম্বর) এই রিটের ওপর জারি করা রুলের শুনানি শেষে বিচারপতি মইনুল ইসলাম চৌধুরী ও বিচারপতি খন্দকার দিলীরুজ্জামানের সমন্বয়ে গঠিত হাইকোর্ট বেঞ্চে এই আদেশ দেন।<br/>আদালতে রিটের পক্ষে শুনানিতে ছিলেন ব্যারিস্টার রাশনা ইমাম। আইন ও সালিশ কেন্দ্রের (আসক) পক্ষে ছিলেন আইনজীবী জেড আই খান পান্না ও মো. শাহীনুজ্জামান শাহীন। <br/>প্রসঙ্গত, ২০১৭ সালের ২৪ আগস্ট এই রিটের শুনানি শেষে মানবদেহের অঙ্গ-প্রত্যঙ্গ সংযোজন আইনের ৩টি ধারা কেন অসাংবিধানিক ঘোষণা করা হবে না, তা জানতে চেয়ে রুল জারি করেছিলেন হাইকোর্ট। মানবদেহ অঙ্গ-প্রত্যঙ্গ সংযোজন আইন, ১৯৯৯-এর এই তিনটি ধারা হলো ২ (গ), ৩ ও ৬। <br/>এছাড়া ১৯৯৯ সালের আইনের কয়েকটি বিধি প্রণয়নে বিবাদীদের নিষ্ক্রিয়তা কেন অবৈধ ও অসাংবিধানিক ঘোষণা করা হবে না, রুলে তাও জানতে চেয়েছিলেন আদালত। স্বাস্থ্য মন্ত্রণালয় সচিব ও স্বাস্থ্য অধিদফতরের মহাপরিচালককে এসব রুলের জবাব দিতে বলা হয়েছিল।</p>
      <footer>/বিআই/এইচআই/এমএমজে/</footer>
    </article>
  </body>
</html>