<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836986-dubilet-planuye-zapustiti-v-ukrayini-elektronni-dovirenosti"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T10:05:00+00:00"/>
    <meta property="og:title" content="Дубілет планує запустити в Україні електронні довіреності"/>
    <meta property="og:description" content="КИЇВ. 21 листопада. УНН. Міністр Кабінету міністрів Дмитро Дубілет розповів про плани запуску електронних довіреностей. Про це він повідомив на своїй …"/>
  </head>
  <body>
    <article>
      <h1>Дубілет планує запустити в Україні електронні довіреності</h1>
      <address><time datetime="2019-11-21T10:05:00+00:00">21 Nov 2019, 10:05</time> by <a rel="author">Валерія Гуржий</a></address>
      <p><b>КИЇВ. 21 листопада. УНН.</b> Міністр Кабінету міністрів Дмитро Дубілет розповів про плани запуску електронних довіреностей. Про це він повідомив на своїй сторінці у Facebook, передає <b>УНН</b>.</p>
      <p>"Ми плануємо запустити для громадян крутезну штуку — електронні довіреності. Дуже красиво виходить, зараз розповім. Отже, уявіть собі, що ви оформлюєте у нотаріуса довіреність. І ось, крім того, що він вам дає її на стандартному паперовому бланку, він також вам надсилає pdf-файл (поштою, у мессенжер, на флешці — не важливо) із своїм накладеним електронним підписом", — зазначив він.</p>
      <p>Дубілет також пояснив, що це досить зручно, особливо, коли якийсь документ терміново потрібно передати в інше місто чи район. Міністр Кабінету міністрів додав, що це не тільки зручно, а й безпечно.</p>
      <p>“Крім зручності, є ще одна важлива перевага. Файли з е-підписами більш безпечні! Адже частина випадків рейдерства трапляються саме через підроблені бланки довіреностей. Можливо, в якийсь момент Мін’юст ухвалить, що для ризикових операцій паперові довіреності не підходять, а система прийматиме лише електронні. Це буде ще один крок у боротьбі з рейдерством”, — акцентував увагу він.</p>
      <p>Для того, аби впровадити електронні довіреності в Україні, з його слів, необхідно змінити декілька рядків у законах. Так, закон у парламент планують подати найближчим часом.</p>
      <p>“А тепер найкрасивіше. Для впровадження цього рішення вже все є! У нотаріусів і так є е-підпис, вони і зараз можуть накладати його в пару кліків на будь-які файли. Треба лише змінити пару рядків у законах і підзаконці. Саме цим ми зараз з Мін’юстом та Нотаріальної палатою і займаємось. Повторюся, електронні довіреності (принаймні, на першому етапі) будуть лише у додаток до паперових. Я сподіваюся, що ми зможемо подати закон у парламент у найближчі тижні. Як тільки закон буде прийнято, електронні довіреності мають запрацювати вже наступного дня”, — зазначив Дубілет.</p>
      <p>Нагадаємо, міністр Кабінету міністрів Дмитро Дубілет планує об’єднати понад 50 різних <a href="https://www.unn.com.ua/uk/news/1836780-dubilet-zbirayetsya-obyednati-vsi-uryadovi-koll-tsentri-v-odin">урядових колл-центрів</a> в один.</p>
    </article>
  </body>
</html>