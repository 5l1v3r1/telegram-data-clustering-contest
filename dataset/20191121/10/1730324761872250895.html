<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242593/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T10:12:55+00:00"/>
    <meta property="og:title" content="‘ศักดิ์สยาม’ เสียดายถกแผนฟื้นฟู ‘ขสมก.’ ล่ม แผนปรับปรุงรถเมล์-หั่นราคาต้องล่าช้า"/>
    <meta property="og:description" content="“ศักดิ์สยาม” ออกแถลงการณ์แจง Work shop “แผนฟื้นฟู ขสมก.” ล่ม สั่ง “ผอ.สุระชัย” เร่งทำความเข้าใจสหภาพฯ พร้อมบ่นเสียดาย แผนปรับปรุงรถเมล์-หั่นค่าโดยสารต้องล่าช้า"/>
  </head>
  <body>
    <article>
      <h1>‘ศักดิ์สยาม’ เสียดายถกแผนฟื้นฟู ‘ขสมก.’ ล่ม แผนปรับปรุงรถเมล์-หั่นราคาต้องล่าช้า</h1>
      <address><time datetime="2019-11-21T10:12:55+00:00">21 Nov 2019, 10:12</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“ศักดิ์สยาม” ออกแถลงการณ์แจง Work shop “แผนฟื้นฟู ขสมก.” ล่ม สั่ง “ผอ.สุระชัย” เร่งทำความเข้าใจสหภาพฯ พร้อมบ่นเสียดาย แผนปรับปรุงรถเมล์-หั่นค่าโดยสารต้องล่าช้า</b>
      </p>
      <figure>
        <img src="https://www.thebangkokinsight.com/wp-content/uploads/2019/11/DSC_8197-700x467.jpg"/>
      </figure>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม ชี้แจงกรณียกเลิกการประชุมเชิงปฏิบัติการ (Work shop) การปรับปรุงแผนฟื้นฟูกิจการองค์การขนส่งมวลชนกรุงเทพ (ขสมก.) วันนี้ (21 พ.ย.) ว่า การประชุม Work Shop ในวันนี้ ถูกประธานสหภาพแรงงานรัฐวิสาหกิจ ขสมก. ยื่นเรื่องให้เลื่อนการประชุมออกไป ทำให้ไม่สามารถจัดประชุม Work Shop ได้</p>
      <p>โดยแผนฟื้นฟู ขสมก. ที่จะทำการ Work Shop มีรายละเอียดดังนี้</p>
      <ol>
        <li>แผนฟื้นฟูปรับปรุงนี้ เป็นแผนฟื้นฟูที่จะทำให้ประชาชนได้ใช้บริการราคาถูกลง สามารถเดินทางด้วยรถ ขสมก. ทั้งระบบ ในราคาวันละ 30 บาท ตลอดทั้งวัน ไม่จำกัดจำนวนเที่ยว จำนวนสายรถ หากเป็นตั๋วรายเดือนจะราคาเพียง 750 บาท หรือคิดเป็นวันละ 25 บาท</li>
        <li>แผนฟื้นฟูปรับปรุงนี้ ไม่มีการก่อหนี้สาธารณะ เพราะไม่มีการซื้อรถ 3,500 คัน ตามที่แผนฟื้นฟูฉบับเดิมเสนอไว้ แต่จะใช้วิธีบริหารจัดการจ้างรถมาวิ่งแทน ซึ่งจะไม่มีภาระซ่อมบำรุงและค่าซื้อรถ</li>
        <li>แผนฟื้นฟูปรับปรุงนี้ จะมีการปรับสายทางให้รถโดยสารประจำทาง (รถเมล์) ไม่วิ่งทับซ้อนกัน ซึ่งจะสามารถลดจำนวนรถเมล์ ซึ่งเดิมจดทะเบียนอนุญาตไว้ ประมาณ 6,000 คัน เหลือเพียง 3,000 – 3,500 คัน</li>
        <li>แผนฟื้นฟูฉบับใหม่ กำหนดให้รถเมล์ที่จะจ้างเช่าวิ่งต้องเป็นรถที่ใช้พลังงานที่ไม่สร้าง ปัญหาสิ่งแวดล้อม โดยจะต้องเป็นรถที่ใช้พลังงานไฟฟ้าหรือก๊าซธรรมชาติ (NGV) และเป็นรถปรับอากาศ (รถเมล์แอร์) เท่านั้น</li>
        <li>แผนฟื้นฟูฉบับนี้ ดูแลสวัสดิการของพนักงานแบบเดียวกับแผนฟื้นฟูฉบับก่อนเสนอไว้ทุกประการ</li>
      </ol>
      <figure>
        <img src="https://www.thebangkokinsight.com/wp-content/uploads/2019/02/%E0%B8%A3%E0%B8%96%E0%B9%80%E0%B8%A1%E0%B8%A5%E0%B9%8C-2-768x512.jpg"/>
      </figure>
      <p> </p>
      <p><b>“เสียดายที่วันนี้ไม่สามารถจัดประชุม </b><b>work shop  ได้ ทำให้การฟื้นฟู ขสมก. ต้องล่าช้าออกไปอีกและรถเมล์ก็ไม่มีการปรับปรุงให้ดีขึ้น ยังเป็นรถร้อน ราคาแพงกว่ารถปรับอากาศที่แผนฟื้นฟูใหม่เสนอมา”</b> นายศักดิ์สยามกล่าว</p>
      <p>ทั้งนี้ นายศักดิ์สยามได้สั่งการให้ นายสุระชัย เอี่ยมวชิรสกุล ผู้อำนวยการ ขสมก. ทำความเข้าใจกับสหภาพแรงงานรัฐวิสาหกิจ ว่าต้องการสิ่งใด แต่ขอให้เป็นประโยชน์กับประชาชนและการฟื้นฟูกิจการ ขสมก. แล้วจะกำหนดวันจัดประชุมทำ work  shop ต่อไปโดยเร็วที่สุด</p>
      <ul>
        <li>
          <a href="https://www.thebangkokinsight.com/242560/">Workshop แผนฟื้นฟูล่ม ‘ขสมก.’ ยอมรับสื่อสารน้อย ทำสหภาพฯ เข้าใจผิด</a>
        </li>
        <li>.<a href="https://www.thebangkokinsight.com/242261/">‘ขสมก.’ เปิดทางจ้าง ‘รถร่วมฯ’ วิ่งแทน ตั้งเป้าลดค่าโดยสารให้คนกรุงวันละ 18 บาท</a></li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242593%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242623/"/>
        <a href="https://www.thebangkokinsight.com/242599/"/>
        <a href="https://www.thebangkokinsight.com/242533/"/>
        <a href="https://www.thebangkokinsight.com/242560/"/>
      </related>
    </article>
  </body>
</html>