<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598406/enomenoi-mono-apenanti-ston-tramp-oi-ypopsifioi-ton-dimokration-gia-to-xrisma"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T10:39:00+00:00"/>
    <meta property="og:title" content="Ενωμένοι μόνο απέναντι στον Τραμπ οι υποψήφιοι των Δημοκρατιών για το χρίσμα"/>
    <meta property="og:description" content="Μετριοπαθείς και προοδευτικοί οι υποψήφιοι για το χρίσμα των Δημοκρατικών για τις προεδρικές εκλογές του 2020 εμφανίστηκαν χθες διχασμένοι κατά το χθεσινό..."/>
  </head>
  <body>
    <article>
      <h1>Ενωμένοι μόνο απέναντι στον Τραμπ οι υποψήφιοι των Δημοκρατιών για το χρίσμα</h1>
      <address><time datetime="2019-11-21T10:39:00+00:00">21 Nov 2019, 10:39</time> by <a rel="author">SigmaLive</a></address>
      <p>Μετριοπαθείς και προοδευτικοί οι υποψήφιοι για το χρίσμα των Δημοκρατικών για τις προεδρικές εκλογές του 2020 εμφανίστηκαν χθες διχασμένοι κατά το χθεσινό τους ντιμπέιτ, με τον νεαρό Πιτ Μπούτιτζατζ, που βρίσκεται σε τροχιά ανόδου, να προσπαθεί να εμφανιστεί ως ο υποψήφιος που είναι ικανός να κερδίσει πίσω τους ψηφοφόρους τους οποίους προσέλκυσε για λίγο από τον Ντόναλντ Τραμπ.</p>
      <p>Ακολουθώντας τον ίδιο μετριοπαθή τόνο με τον πρώην αντιπρόεδρο Τζο Μπάιντεν, πρώτο στις δημοσκοπήσεις, ο Μπούτιτζατζ παραδέχθηκε ωστόσο ότι δεν έχει καταφέρει να προσελκύσει τους μαύρους, μια δημογραφική ομάδα- κλειδί αν οι Δημοκρατικοί θέλουν να κερδίσουν τον Ρεπουμπλικάνο πρόεδρο το 2020.</p>
      <p>Παρά το γεγονός ότι εμφανίστηκαν ενωμένοι απέναντι στον Τραμπ, οι τέσσερις σημαντικότεροι υποψήφιοι των Δημοκρατικών παρουσίασαν ξεκάθαρα τις διαφορές τους, με τους Μπάιντεν και Μπούτιτζατζ να επικρίνουν τα πιο αριστερά προγράμματα της Ελίζαμπεθ Γουόρεν και του Μπέρνι Σάντερς.</p>
      <p>Τα σχέδιά τους για μεταρρύθμιση του συστήματος υγείας «δεν αποτελούν μια καλή προσέγγιση που θα συσπειρώσει τους Αμερικάνους», τόνισε ο 37χρονος Μπούτιτζατζ, ο βενιαμίν των υποψηφίων.</p>
      <p>Ο πρώην αντιπρόεδρος του Μπαράκ Ομπάμα, ο Τζο Μπάιντεν, εκτίμησε ότι «προς το παρόν η μεγάλη πλειονότητα των Δημοκρατικών δεν στηρίζουν» μια τέτοια μεταρρύθμιση.</p>
      <p>Η γερουσιαστής Ελίζαμπεθ Γουόρεν υπερασπίστηκε την πρότασή της, τονίζοντας ότι ο καλύτερος τρόπος να συσπειρωθούν οι Αμερικάνοι είναι «να χτίσουμε μια Αμερική που λειτουργεί για όλους, όχι μόνο για τους πλούσιους».</p>
      <p>Συνολικά 17 είναι οι υποψήφιοι για το χρίσμα των Δημοκρατικών στις εκλογές του 2020, από τους οποίους οι δέκα συμμετείχαν στη χθεσινή τηλεμαχία.</p>
      <p>Όμως τους τελευταίους μήνες το τοπίο έχει ξεκαθαρίσει κάπως, με επικρατέστερους να είναι ο Τζο Μπάιντεν (30%), ο οποίος χθες γιόρτασε τα 77 του χρόνια, η Ελίζαμπεθ Γουόρεν, 70 ετών (18%), και ο Μπέρνι Σάντερς, 78 ετών (17%), βάσει του μέσου όρου που έχει καταρτίσει ο ιστότοπος RealClearPolitics.</p>
      <p>Ο πρώτος ομοφυλόφιλος υποψήφιος που έχει πραγματικά πιθανότητες στην κούρσα για τον Λευκό Οίκο, ο Πιτ Μούτιτζατζ, βρίσκεται στην τέταρτη θέση με 8%.</p>
      <p>Ωστόσο από τα τέλη Οκτωβρίου εμφανίζει τεράστια άνοδο στις δημοσκοπήσεις στην Άιοβα, μια πολιτεία κλειδί καθώς εκεί θα γίνουν πρώτα οι εκλογές για το χρίσμα των Δημοκρατικών στις 3 Φεβρουαρίου, και πιο πρόσφατα στο Νιου Χάμσαϊρ που θα ψηφίσει δεύτερο στις 11 Φεβρουαρίου.</p>
      <p>Δήμαρχος του Σάουθ Μπεντ, μιας πόλης 100.000 κατοίκων στην Ιντιάνα, ο πρώην στρατιωτικός ήταν άγνωστος στο ευρύ κοινό πριν ένα χρόνο.</p>
      <p>«Έχω την απαραίτητη εμπειρία για να αντιπαρατεθώ με τον Ντόναλντ Τραμπ. Γνωρίζω καλά ότι δεν αντιστοιχεί στην παραδοσιακή εμπειρία του κατεστημένου της Ουάσινγκτον», εξήγησε.</p>
      <p>«Για να κερδίσουμε αυτόν τον πρόεδρο χρειαζόμαστε κάποιον που (…) προέρχεται πραγματικά από την περιοχή από την οποία προσελκύει τους ψηφοφόρους του», πρόσθεσε αναφερόμενος στην καταγωγή του από τις μεσοδυτικές πολιτείες των ΗΠΑ που ψήφισαν υπέρ του Τραμπ το 2016 έπειτα από χρόνια που προτιμούσαν τους υποψήφιους των Δημοκρατικών.</p>
      <p>«Δέχομαι την πρόκληση»</p>
      <p>Η τηλεμαχία διοργανώθηκε στην Ατλάντα της Τζόρτζια, μια πολιτεία μεγάλο μέρος του πληθυσμού της οποίας είναι μαύροι, και ο Μπούτιτζατζ δέχθηκε επικρίσεις για τη μικρή στήριξη που έχει από τους Αφροαμερικανούς, οι οποίοι στην πλειονότητά τους ψηφίζουν τους Δημοκρατικούς.</p>
      <p>Η μαύρη γερουσιαστής Καμάλα Χάρις τόνισε ότι το Δημοκρατικό κόμμα δεν μπορεί να θεωρήσει δεδομένη την ψήφο των μαύρων.</p>
      <p>«Δέχομαι την πρόκληση να έρθω πιο κοντά στους μαύρους ψηφοφόρους που δεν με γνωρίζουν ακόμη», απάντησε ο Μπούτιτζατζ, ο οποίος είχε πάει στην τηλεμαχία συνοδευόμενος από τον σύζυγό του.</p>
      <p>Στη συνέχεια εξήγησε πώς το γεγονός ότι ζει σε μια χώρα η οποία νομιμοποίησε τον γάμο μεταξύ ατόμων του ιδίου φύλου μόλις το 2015 του δημιούργησε «τη βαθιά υποχρέωση να βοηθά αυτούς τα δικαιώματα των οποίων αμφισβητούνται καθημερινά, ακόμη κι αν οι εμπειρίες τους δεν μοιάζουν με τις δικές μου».</p>
      <p>Ο Μπάιντεν υπό αμφισβήτηση</p>
      <p>Το φαβορί σύμφωνα με τις δημοσκοπήσεις μέχρι στιγμής, ο Τζο Μπάιντεν, δέχθηκε μέσω Twitter τα σκωπτικά σχόλια του γιου του Ντόναλντ Τραμπ για την εμφάνισή του στην τηλεμαχία. Όμως οι αντίπαλοί του απέφυγαν να του επιτεθούν.</p>
      <p>Παρά το γεγονός ότι βρίσκεται στην πρώτη θέση των δημοσκοπήσεων, υπάρχουν αμφιβολίες για τις ικανότητές του εξαιτίας της ηλικίας του, ενώ πλήγμα έχει αποτελέσει για την υποψηφιότητά του και το σκάνδαλο με την Ουκρανία από το οποίο ξεκίνησε η διαδικασία για την παραπομπή Τραμπ.</p>
      <p>Το όνομά του όπως και του γιου του βρίσκεται στο επίκεντρο της διαδικασίας, με τους Δημοκρατικούς να κατηγορούν τον Αμερικανό πρόεδρο ότι καταχράστηκε την εξουσία του ζητώντας από τους Ουκρανούς να ερευνήσουν τους Μπάιντεν.</p>
      <p>Πληροφορίες από ΑΠΕ-ΜΠΕ- AFP</p>
    </article>
  </body>
</html>