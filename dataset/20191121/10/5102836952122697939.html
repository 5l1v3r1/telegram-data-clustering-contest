<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/21/mdg-vil-stoppe-alle-nye-monsterveier/"/>
    <meta property="og:site_name" content="Document"/>
    <meta property="article:published_time" content="2019-11-21T10:33:37+00:00"/>
    <meta property="og:title" content="MDG vil stoppe alle nye «monsterveier»"/>
    <meta property="og:description" content="Stortingsrepresentant Une Bastholm og Arild Hermstad la i dag frem MDGs alternative statsbudsjett. Foto: Vidar Ruud / NTB scanpix"/>
  </head>
  <body>
    <article>
      <h1>MDG vil stoppe alle nye «monsterveier»</h1>
      <address><time datetime="2019-11-21T10:33:37+00:00">21 Nov 2019, 10:33</time> by <a rel="author">NTB-Kristian Skårdalsmo</a></address>
      <figure>
        <img src="https://www.document.no/wp-content/uploads/2019/11/yudngcacwuc-e1574332349894-1024x614.jpg"/>
      </figure>
      <p>
        <i>Stortingsrepresentant Une Bastholm og Arild Hermstad la i dag frem MDGs alternative statsbudsjett. Foto: Vidar Ruud / NTB scanpix</i>
      </p>
      <p>MDG vil skrote motorveiprosjekter som ikke er igangsatt. Det skal gi 8 milliarder kroner til kutt i kollektivpriser, gratisreiser, tog og sykkel- og gangfelt.</p>
      <p>Satsingen kommer fram i samferdselspakken i partiets alternative budsjett, som legges fram torsdag.</p>
      <blockquote>– Regjeringen er besatt av å bygge nye flerfelts monsterveier som vi ikke trenger. Dette er svindyrt og gammeldags, sier MDGs talsperson Arild Hermstad til NTB.</blockquote>
      <p>Partiet vil i sitt budsjettforslag for 2020 redusere kollektivprisene med 20 prosent og innføre gratis kollektivtransport for barn under skolealder i hele landet. Prislappen er 3,85 milliarder kroner.</p>
      <p>Dette beløpet er inkludert i partiets satsing på kollektiv, sykkel og gange, som har en samlet pris på 6,1 milliarder. For å finansiere satsingen legger MDG opp til å hanke inn 10 milliarder kroner på en splitter ny flyseteavgift neste år, noe Dagbladet kunne fortelle om onsdag.</p>
      <p><b>– Flere felt gir økt trafikk</b><br/>MDG henter også inn penger ved å sette bom for alle ikke igangsatte veiprosjekter som skal øke kapasiteten, og som vil skape mer trafikk og utslipp.</p>
      <blockquote>– De store monsterveienes tid er forbi. I stedet må vi bruke pengene på å forbedre kollektivtilbudet og sikre og vedlikeholde de veiene vi allerede har, sier Hermstad.</blockquote>
      <p>Han nevner følgende eksempler på prosjekter som MDG ville stoppet neste år: E18 Vinterbro (230 millioner på 2020-budsjettet), E18 Lysaker–Ramstadsletta (400 millioner), planleggingsmidler til Rogfast (200 millioner) og E39 Vinjeøra (200 millioner). Hermstad trekker også fram E18 mellom Arendal og Grimstad og mellom Ålgård og Lyngdal som eksempler.</p>
      <blockquote>– Er ikke dette en distriktsfiendtlig politikk og en oppskrift på mer kø?<br/><br/>– All forskning viser at når du bygger flere felter, øker trafikken tilsvarende. Det går ikke an å bygge seg ut av bilkø, sier Hermstad.<br/><br/>– Når det gjelder distriktene, satser vi 1 milliard mer på skredsikring og flomsikring og sørger for bedre veier der folk bor. Vi er opptatt av bedre standard på fylkesveier og lokale veier, sier MDG-toppen.</blockquote>
      <p><b>Lang ønskeliste</b><br/>På MDGs ønskeliste står også en jernbanesatsing på 2 milliarder kroner utover regjeringens budsjett.</p>
      <p>Partiet ønsker å elektrifisere gjenværende togstrekninger, konsekvensutrede Nord-Norge-banen og høyhastighetstog, utrede hyperloop mellom Oslo og København og sørge for flere avganger mellom norske byer.</p>
      <p>I budsjettforslaget foreslår MDG ifølge Klassekampen også å øke både bensin- og dieselavgiften med 5 kroner per liter, noe som vil gi inntekter på vel 6 milliarder kroner.</p>
      <p>Dette beløpet skal, sammen med 1,9 milliarder kroner fra dagens flypassasjeravgift, deles ut i en ny klimabelønningsordning til folk.</p>
      <p>Opposisjonspartienes alternative budsjetter har liten reell politisk betydning utover å synliggjøre deres prioriteringer og satsingsområder. De fire regjeringspartiene, som har flertall i Stortinget, la nylig fram sin enighet om neste års statsbudsjett.</p>
      <related>
        <h4>Les også</h4>
        <a href="https://www.document.no/2019/11/15/mdg-vil-oke-bensinavgiften-med-fem-kroner-literen/"/>
        <a href="https://www.document.no/2019/11/11/arbeiderpartiet-vil-oke-skatter-og-avgifter-med-10-milliarder-kroner/"/>
        <a href="https://www.document.no/2019/11/21/mdg-vil-oke-skatter-og-avgifter-med-39-milliarder-kroner/"/>
        <a href="https://www.document.no/2017/11/17/store-vi-ble-misforstatt-om-skatteokning/"/>
        <a href="https://www.document.no/2018/11/14/venstresiden-vil-hente-milliarder-i-okt-inntektsskatt/"/>
        <a href="https://www.document.no/2019/09/30/mdg-vil-gi-bort-65-milliarder-kroner-arlig-av-vart-felles-pensjonsfond-til-klimatiltak-i-u-land/"/>
        <a href="https://www.document.no/2017/11/27/spis-mindre-kjott-og-dropp-sydenturen/"/>
        <a href="https://www.document.no/2018/09/28/regjeringen-vil-oke-bistandsbudsjettet-kraftig/"/>
        <a href="https://www.document.no/2019/11/21/wideroe-hardt-ut-mot-mdg-flybillettene-vil-bli-30-prosent-dyrere/"/>
        <a href="https://www.document.no/2019/09/06/mdg-vil-ha-vekk-en-av-tre-biler-i-storbyeneid-16630502/"/>
      </related>
    </article>
  </body>
</html>