<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Popitaha-Zdravko-Dimitrov-za-ESK-2019-915667"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T10:28:00+00:00"/>
    <meta property="og:title" content="Попитаха Здравко Димитров за ЕСК 2019"/>
    <meta property="og:description" content="Питане към кмета на Пловдив от страна на Стефан Послийски – общински съветник от ППГОС &quot;ВМРО-БНД“ въ..."/>
  </head>
  <body>
    <article>
      <h1>Попитаха Здравко Димитров за ЕСК 2019</h1>
      <address>
        <time datetime="2019-11-21T10:28:00+00:00">21 Nov 2019, 10:28</time>
      </address>
      <p>Питане към кмета на Пловдив от страна на Стефан Послийски – общински съветник от ППГОС "ВМРО-БНД“ във връзка с предоставяне на информация относно реализацията на проекта "Пловдив – Европейска столица на културата“:</p>
      <p>
        <i>Уважаеми г-н Димитров,</i>
      </p>
      <p>
        <i>Към края си е 2019-а – годината, в която Пловдив носи високата титла "Европейска столица на културата“. От ВМРО винаги сме подкрепяли проекта, дори в най-противоречивите моменти от неговата подготовка и изпълнение, не само защото битката за титлата започна именно в мандата на Славчо Атанасов, а и понеже смятаме, че това е морален дълг на всеки отговорен пловдивчанин. Ето защо няма да коментираме качеството на организираните събития, което нерядко беше меко казано спорно, но ще изискаме от Вас информация относно бъдещето.</i>
      </p>
      <p>
        <i>Защото след края на годината Община Пловдив следва да направи самооценка и да се осъществи мониторинг на програмата и дейностите, свързани с нея, както и да се докаже устойчивост, тоест готовност на града да остане една от културните столици на Европа, какъвто всъщност винаги е бил. Все пак обаче хубавите думи трябва да бъдат подкрепяни с доказателства, делата – с ефективни резултати, а добрите намерения – с осигурено финансиране.</i>
      </p>
      <p>
        <i>Уважаеми г-н Димитров,</i>
      </p>
      <p>
        <i>Съгласно чл. 80, ал. 1 от Правилника за организацията и дейноста на Пловдивски общински съвет и във връзка с гореописаното, отправям към Вас следните въпроси:</i>
        <i> </i>
      </p>
      <p>
        <i>Как оценявате провеждането на културната програма в рамките на изтичащата 2019 г. и в достатъчна степен според Вас ли се реализираха проектите, свързани например с река Марица и острова Адата, Тютюневите складове, кино "Космос“? </i>
        <i> </i>
      </p>
      <p>
        <i>Не Ви ли притеснява неизпълнението не само на част от културната програма, но и на капиталовите обекти, свързани с културата и облагородяването на градската среда – Зоопаркът, заложен в програмата за 2019-а, така и не отвори врати, Концертна зала в бившия Партиен дом не претърпя планирания в Апликационната книга ремонт, изграждането на зала "Колодрума“ излезе в пъти по-скъпо от първоначално декларираното, а събитията, които се случиха в нея, се броят на пръсти.</i>
        <i> </i>
      </p>
      <p>
        <i>По данни на министър Николина Ангелкова, огласени наскоро, инициативата "Пловдив – Европейска столица на културата“ е успяла да увеличи чуждестранните туристи, дошли в България през август тази година, с 1%. Самият град Пловдив е привлякъл 6,5% повече посетители за първите 8 месеца на 2019 г. спрямо същия период на предходната година. Подобен ръст на туристите не е ли притеснително малък в сравнение с очакваното?</i>
        <i> </i>
      </p>
      <p>
        <i>Успява ли според Вас общинската фондация "Пловдив 2019“ да изпълни бюджета от над 38 милиона евро, който беше заявен към момента на спечелването на титлата?</i>
        <i> </i>
      </p>
      <p>
        <i>Като кмет на Община Пловдив, ще предприемете ли мерки във връзка с извънредно строгите критерии, по които културните оператори на практика ще могат да получат финансиране в рамките на наградата от 1,5 млн. евро, предоставена на Пловдив като Европейска столица на културата, след като срещу правилата протестират значителна част от творците?</i>
        <i> </i>
      </p>
      <p>
        <i>Колко време след края на 2019 г. ще съществува фондацията "Пловдив 2019“ и с каква издръжка? Община Пловдив ще продължи ли да осигурява финансиране за културни събития над обичайното, както е през последните години?</i>
        <i> </i>
      </p>
      <p>
        <i>По какъв начин "Пловдив 2019“ ще извърши мониторинг и оценка на изтеклата 2019 г., за да може да се съди за резултатите от изпълнението на програмата? Очаква ли се ЕК да осъществи някакво оценяване на Пловдив?</i>
      </p>
      <p>
        <i>Уважаеми г-н Димитров,</i>
      </p>
      <p>
        <i>От ВМРО сме убедени, че поставените въпроси са от изключително значение за бъдещото развитие на Пловдив, както и за обединяването на културните оператори. Затова тези въпроси следва да получат конкретни и бързи отговори.</i>
      </p>
      <p>
        <i>Във връзка с чл. 80, ал. 2 от Правилника за организацията и дейноста на Пловдивски общински съвет, очаквам да получа писмен отговор.</i>
      </p>
      <p>
        <i>С уважение,</i>
      </p>
      <p>
        <i>Стефан Послийски</i>
      </p>
    </article>
  </body>
</html>