<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_Index_Poczik_hozzatartozoja_allhat_a_Borkaivideok_mogott"/>
    <meta property="og:site_name" content="HVG.hu"/>
    <meta property="article:published_time" content="2019-11-21T10:59:00+00:00"/>
    <meta property="og:title" content="Index: Póczik hozzátartozója állhat a Borkai-videók mögött"/>
    <meta property="og:description" content="A lap úgy tudja, Póczik József élettársának fia is ott volt a szextúrán."/>
  </head>
  <body>
    <article>
      <h1>Index: Póczik hozzátartozója állhat a Borkai-videók mögött</h1>
      <address><time datetime="2019-11-21T10:59:00+00:00">21 Nov 2019, 10:59</time> by <a rel="author">hvg.hu</a></address>
      <p>
        <b>A lap úgy tudja, Póczik József élettársának fia is ott volt a szextúrán.</b>
      </p>
      <p>A <a href="https://index.hu/belfold/2019/11/21/nehez_lesz_poczikon_keresztul_eljutni_az_ordog_ugyvedjehez/">lap</a> még októberben írt arról, hogy a Borkai Zsoltról készült szexvideókat minden bizonnyal a buli egyik férfi résztvevője, vagy annak barátnője készítette titokban. A nőket a hajóra közvetítő férfi akkor még jóban volt Rákosfalvy Zoltán ügyvéddel, a felvételek pedig ezután egyik hozzátartozóján keresztül jutottak el Borkaiékhoz.</p>
      <p>A lap most azt írja, hogy ez a hozzátartozó volt Póczik József, az ő élettársa ugyanis annak a bizonyos F. Gábornak az anyja, aki az Index információi szerint a nőket közvetítette a hajóra. A közte és Rákosfaly között lévő kapcsolat azért romlott meg a lap szerint, mert F. Gábornak elszámolási vitája lett a kereskedőként ismert apjával, Rákosfalvy pedig az apa oldalára állt.</p>
      <p>Póczik József - <a href="https://hvg.hu/itthon/20191119_A_Borkai_szexvideok_miatt_nyomoznak_egy_volt_valogatott_focista_ellen">akit Borkai megzsarolásával gyanúsítanak </a>- maga <a href="https://hvg.hu/itthon/20191120_poczik_jozsef_borkai_zsolt_zsarolas_interju">azt állította, hogy csak postásként használták fel</a>, egy titkosított számról hívták fel, hogy vegyen fel egy csomagot egy szállodában, majd adja oda Borkainak. Ő engedelmeskedett, megnézte a felvételeket, meglepődött, átadta azokat a polgármesternek, aki ennek nagyon örült.</p>
      <p>Az Index úgy tudja egyébként, hogy a Fidesz felső köreiben már több mint egy éve tudtak a felvételekről, de Borkaival abban állapodtak meg, hogy ezt az ügyet a győri polgármester valamilyen módon majd rendezi, ha szükséges, akkor fizet a felvételekért.</p>
      <related>
        <a href="https://hvg.hu/itthon/20191120_borkai_zsolt_zsarolas_szexbotrany_prostitualt_eloallitas"/>
        <a href="https://hvg.hu/itthon/20191120_borkai_zsolt_szexbotrany_poczik_jozsef_vallomas_zsarolas"/>
      </related>
    </article>
  </body>
</html>