<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/h%cf%87%ce%b7%cf%81%cf%8c-%ce%bc%ce%ae%ce%bd%cf%85%ce%bc%ce%b1-%cf%80%ce%b1%ce%bd%ce%b1%ce%b3%ce%b9%cf%89%cf%84%cf%8c%cf%80%ce%bf%cf%85%ce%bb%ce%bf%cf%85-%ce%b4%cf%8d%ce%bd%ce%b1%ce%bc%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T10:11:08+00:00"/>
    <meta property="og:title" content="Hχηρό μήνυμα Παναγιωτόπουλου: «Δύναμη αποτροπής οι ΕΔ – «Μην ξεχνάτε τι υπερασπίζεστε»"/>
    <meta property="og:description" content="Τη διαχρονική προσφορά των Ενόπλων Δυνάμεων στην πατρίδα, για την εξασφάλιση της ειρήνης και της ελευθερίας και προς τον πολίτη με την εκτέλεση πολυποίκιλου κοινωνικού έργου εξαίρει ο υπουργός Εθνικής ‘Αμυνας Νικόλαος Παναγιωτόπουλος στην ημερήσια διαταγή του με την ευκαιρία του σημερινού εορτασμού της Ημέρας των Ενόπλων Δυνάμεων που συμπίπτει με τα Εισόδια της Θεοτόκου."/>
  </head>
  <body>
    <article>
      <h1>Hχηρό μήνυμα Παναγιωτόπουλου: «Δύναμη αποτροπής οι ΕΔ – «Μην ξεχνάτε τι υπερασπίζεστε»</h1>
      <address>
        <time datetime="2019-11-21T10:11:08+00:00">21 Nov 2019, 10:11</time>
      </address>
      <p>
        <b>Τη διαχρονική προσφορά των Ενόπλων Δυνάμεων στην πατρίδα, για την εξασφάλιση της ειρήνης και της ελευθερίας και προς τον πολίτη με την εκτέλεση πολυποίκιλου κοινωνικού έργου εξαίρει ο υπουργός Εθνικής ‘Αμυνας Νικόλαος Παναγιωτόπουλος στην ημερήσια διαταγή του με την ευκαιρία του σημερινού εορτασμού της Ημέρας των Ενόπλων Δυνάμεων που συμπίπτει με τα Εισόδια της Θεοτόκου.</b>
      </p>
      <p>«<i>Το υψηλό επίπεδο επαγγελματισμού και η διαρκής ετοιμότητά σας είναι στοιχεία τα οποία διαπιστώνω προσωπικά τόσο στις εθνικές, όσο και στις πολυεθνικές ασκήσεις στις οποίες συμμετέχετε, αποκομίζοντας τα ιδιαίτερα ευμενή σχόλια συμμάχων και τρίτων χωρών και αποδεικνύοντας το αξιόμαχο των Ελληνικών Ενόπλων Δυνάμεων» αναφέρει ο υπουργός και προσθέτει: «Η γεωπολιτική θέση της χώρας μας, σε ένα δυναμικά εξελισσόμενο και απαιτητικό διεθνές περιβάλλον, της επιβάλλει να διαθέτει σύγχρονες και αποτελεσματικές Ένοπλες Δυνάμεις, προκειμένου να εφαρμόζει μια εξωτερική και αμυντική πολιτική με σύνεση και σταθερότητα, παραμένοντας πυλώνας ευημερίας και ασφάλειας στην ευρύτερη περιοχή. Οι Ένοπλες Δυνάμεις, ανταποκρινόμενες πλήρως και αποτελεσματικά στη δύσκολη και πολυσύνθετη αυτή αποστολή τους, εγγυώνται στους πολίτες της πατρίδας μας την ασφαλή διαβίωσή τους, απαλλαγμένη από οποιαδήποτε εξωτερική απειλή</i>».</p>
      <p>
        <b>Παράλληλα ο κ. Παναγιωτόπουλος επισημαίνει τις πρωτοβουλίες που αναλαμβάνει η πολιτική ηγεσία για την ενίσχυση της επιχειρησιακής ετοιμότητας των Ενόπλων Δυνάμεων, για την προαγωγή της εκπαίδευσης του προσωπικού, «προκειμένου να δύναται να φέρει εις πέρας την αποστολή του, υπό τις καλύτερες δυνατές προϋποθέσεις» για τη σημαντική ενδυνάμωση του ρόλου των Ενόπλων Δυνάμεων ως έναν από τους ακρογωνιαίους πυλώνες της κοινωνικής ζωής με την προσφορά πολυποίκιλου έργου.</b>
      </p>
      <p>Διαβεβαιώνει τα στελέχη για «τη συνέχιση και ανάληψη των απαιτούμενων δράσεων, προκειμένου να διευκολύνω την καθημερινότητά σας και να σας παρέχω τη δυνατότητα να εκτελέσετε απερίσπαστα το δύσκολο έργο σας» υπογραμμίζοντας:</p>
      <p>«<b><i>Εσείς είστε η δύναμη αποτροπής, για όποιον επιβουλεύεται τα κυριαρχικά δικαιώματα και την εδαφική ακεραιότητα της Πατρίδας μας και, είμαι βέβαιος ότι θα γίνετε δύναμη νίκης, οποτεδήποτε απαιτηθεί</i></b>».</p>
      <p>Με την ευκαιρία του διπλού εορτασμού, ο κ. Παναγιωτόπουλος υπενθυμίζει ότι «σε αυτή τη διαδρομή της σύγχρονης ιστορίας του έθνους μας, τη γεμάτη αγώνες, η ελευθερία της πατρίδας και η πίστη της Ορθοδοξίας αποτέλεσαν έννοιες άρρηκτα συνδεδεμένες και βαθιά ριζωμένες στη συνείδηση του ελληνικού λαού».</p>
      <p>
        <b>Και καταλήγει ο κ. Παναγιωτόπουλος:</b>
      </p>
      <p>«<b><i>Να θυμάστε πάντα, από κάθε θέση που υπηρετείτε, ότι υπερασπίζεστε τις θεμελιώδεις αξίες τους Έθνους, την Ελευθερία και τη Δημοκρατία, ενάντια όποιον επιβουλεύεται τα εθνικά μας συμφέροντα και επιθυμεί να ανατρέψει την ειρήνη και τη σταθερότητα στην περιοχή. Αυτό, το αποδεικνύετε καθημερινά, με την υπεράσπιση των κυριαρχικών δικαιωμάτων της χώρας απέναντι στις προκλήσεις, από όπου και αν αυτές προέρχονται. </i></b></p>
      <p>
        <b>
          <i>Να συνεχίσετε με τον ίδιο ζήλο και προσήλωση την εκτέλεση του έργου σας, την προσφορά σας στο κοινωνικό σύνολο, όπου αυτό απαιτείται και να θυμάστε ότι ο Ελληνικός λαός, τον οποίο υπηρετείται, σας εμπιστεύεται και σας αγαπά.</i>
        </b>
      </p>
      <p><b><i>Είμαι πεπεισμένος ότι, εφ’ όσον απαιτηθεί, θα φανείτε αντάξιοι της εμπιστοσύνης του λαού και των θυσιών των προγόνων μας</i></b>».</p>
    </article>
  </body>
</html>