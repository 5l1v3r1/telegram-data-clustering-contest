<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/torino-carabiniere-investito-mentre-effettua-i-rilievi-dopo-un-incidente-e-gravissimo/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T10:23:03+00:00"/>
    <meta property="og:title" content="Torino, carabiniere investito mentre effettua i rilievi dopo un incidente. E’ gravissimo"/>
    <meta property="og:description" content="Un carabiniere di 23 anni è stato investito ieri sera mentre effettuava dei rilievi a Cumiana, in provincia di Torino, lungo una strada in cui un uomo aveva da poco travolto un capriolo. Il militare è stato trasportato al CTO in condizioni disperate a causa del gravissimo trauma cranico riportato."/>
  </head>
  <body>
    <article>
      <h1>Torino, carabiniere investito mentre effettua i rilievi dopo un incidente. E’ gravissimo</h1>
      <h2>Un carabiniere di 23 anni è stato investito ieri sera mentre effettuava dei rilievi a Cumiana, in provincia di Torino, lungo una strada in cui un uomo aveva da poco travolto un capriolo. Il militare è stato trasportato al CTO in condizioni disperate a causa del gravissimo trauma cranico riportato.</h2>
      <address><time datetime="2019-11-21T10:23:03+00:00">21 Nov 2019, 10:23</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>E' ricoverato in condizioni disperate al Cto di Torino il carabiniere di 23 anni travolto ieri sera da un’automobile nella frazione di Allivellatori a Cumiana, in provincia di Torino. L’incidente è avvenuto poco dopo le 19 in strada antica di Piossasco, poche centinaia di metri prima dell’azienda agricola di apicoltura cascina Felice. Dai primi accertamenti sembra che il militare della Compagnia di Pinerolo fosse impegnato nei rilievi per un sinistro avvenuto poco prima, quando una vettura aveva investito un capriolo in mezzo alla strada. Proprio mentre stava effettuando gli accertamenti del caso, il giovane carabiniere è  stato investito da un’auto di passaggio che, forse a causa del tratto di strada buio, non lo ha visto e lo ha travolto. Sul posto è intervenuto l’elisoccorso del 118 che ha trasportato in codice rosso il  militare in ospedale dove resta in prognosi riservata a seguito del grave trauma cranico riportato. Le sue condizioni continuano ad essere gravissime.</p>
      <h3>A inizio novembre travolte un carabiniere e due vigili a Viareggio</h3>
      <p>E' la seconda volta in meno di un mese che uomini delle forze dell'ordine vengono<a href="https://www.fanpage.it/attualita/viareggio-bmw-falcia-due-vigili-e-un-carabiniere-fermi-sulla-strada-tutti-e-tre-sono-gravi/"> investiti mentre effettuano i rilievi in seguito a degli incidenti.</a> Il 4 novembre è successo a Viareggio, dove un carabiniere e due vigili urbani sono rimasti gravemente feriti dopo essere stati falciati da un’auto, una Bmw. I tre stavano effettuando i rilievi su un incidente precedente quando un’auto – cosi riferiscono dal 118 – è piombata loro addosso ad alta velocità. L'incidente ha visto in coinvolgimento di un carabiniere e due agenti della polizia municipale di Viareggio che erano di supporto al personale Anas che stava effettuando il taglio dei cespugli lungo la superstrada.</p>
    </article>
  </body>
</html>