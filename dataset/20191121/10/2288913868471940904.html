<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728648"/>
    <meta property="og:site_name" content="De Standaard"/>
    <meta property="article:published_time" content="2019-11-21T10:11:00+00:00"/>
    <meta property="og:title" content="Financiën waarschuwt voor massale phishing-poging"/>
    <meta property="og:description" content="De federale overheidsdienst Financiën waarschuwt donderdag voor een ‘massale’ poging tot phishing."/>
  </head>
  <body>
    <article>
      <h1>Financiën waarschuwt voor massale phishing-poging</h1>
      <address>
        <time datetime="2019-11-21T10:11:00+00:00">21 Nov 2019, 10:11</time>
      </address>
      <p>
        <b>De federale overheidsdienst Financiën waarschuwt donderdag voor een ‘massale’ poging tot phishing.</b>
      </p>
      <p>Financiën zegt heel wat vragen te krijgen van ongeruste burgers, wat doet vermoeden dat het om een massale phishing-poging gaat. Bij de massale poging stuurden oplichters sms’jes om een zogezegde schuld af te lossen bij de fiscus.</p>
      <p>De overheidsdienst dringt aan om niet in te gaan op de sms’jes. ‘De FOD Financiën zal nooit per sms vragen om een betaling te doen’, aldus de overheidsdienst.</p>
      <p>De nummers waarvan sms'en worden gestuurd, wijzigen steeds. Maar het gaat onder andere om volgende nummers: 0478/085632, 0478/329247 en 0478/085546. Financiën heeft klacht neergelegd bij het parket.</p>
      <p>De federale overheidsdienst herinnert er aan dat een betaling doen aan de FOD Financiën slechts kan via volgende manieren: online via MyMinfin, via een overschrijving naar een van de officiële rekeningen met de structuur BEXX 6792 XXXX XXXX of in een van de infocenters van de FOD Financiën. Ook nagaan of er een schuld is bij de fiscus kan via MyMinfin.</p>
      <p>
        <b>Tips</b>
      </p>
      <p>Febelfin gaf in het verleden enkele praktische tips tegen fraude:</p>
      <ul>
        <li>Geloof niet blindelings elke e-mail of sms die van een bank lijkt te komen, zelfs al ziet de mail of sms er herkenbaar uit. Bij twijfel: stuur de mail naar het centraal contactpunt van uw bank.</li>
        <li>Klik nooit op een bijlage of link in een e-mail die u niet helemaal vertrouwt.</li>
        <li>Surf nooit via een link in een e-mail naar de website van uw bank om codes voor internetbankieren in te voeren. Uw echte bank vraagt dit nooit.</li>
        <li>Geef de codes van uw bankkaart of uw internetbankieren aan niemand door. Ze zijn strikt persoonlijk.</li>
        <li>Stuur uw bankkaart nooit op. Uw bank vraagt dit nooit.</li>
        <li>Wees alert voor valse bankwebsites. U kan zo’n website meestal herkennen aan het webadres in de adresbalk van uw browser dat afwijkt van het webadres van uw bank.</li>
      </ul>
      <p>
        <b>Blokkeren</b>
      </p>
      <p>Tenslotte: als u denkt het slachtoffer te zijn geworden van fraude via internetbankieren, neem dan zo snel mogelijk contact op met uw bank en Card Stop (070-344.344) om uw bankkaart en/of rekening te laten blokkeren.</p>
    </article>
  </body>
</html>