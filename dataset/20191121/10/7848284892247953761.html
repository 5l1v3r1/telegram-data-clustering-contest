<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/il-giorno-minacce-a-conte-anche-pintus-nel-mirino-della-missiva-prende-corpo-la-pista-del-mitomane-323625"/>
    <meta property="og:site_name" content="FcInterNews.it"/>
    <meta property="article:published_time" content="2019-11-21T10:40:39+00:00"/>
    <meta property="og:title" content="Il Giorno - Minacce a Conte, anche Pintus nel mirino della missiva. Prende corpo la pista del mitomane"/>
    <meta property="og:description" content="Non solo Antonio Conte, ma anche i componenti del suo staff, erano tra le persone tirate in ballo nella lettera minatoria arrivata nella sede dell'Inter una settimana fa. Lo scrive oggi Il..."/>
  </head>
  <body>
    <article>
      <h1>Il Giorno - Minacce a Conte, anche Pintus nel mirino della missiva. Prende corpo la pista del mitomane</h1>
      <address><time datetime="2019-11-21T10:40:39+00:00">21 Nov 2019, 10:40</time> by <a rel="author">Redazione FcInterNews.it</a></address>
      <p>Non solo <b>Antonio Conte</b>, ma anche i componenti del suo staff, erano tra le persone tirate in ballo nella lettera minatoria arrivata nella sede dell'Inter una settimana fa. Lo scrive oggi <i>Il Giorno</i>, secondo cui nel mirino del misterioso autore c'era anche il preparatore atletico <b>Antonio Pintus</b>. "Stando a quanto risulta al Giorno - si legge - il mittente della missiva, che conteneva anche una cartuccia calibro 22 caricata a pallini, avrebbe preso di mira l’allenatore nerazzurro, i suoi familiari e il cinquantasettenne di origini sarde ma da sempre residente in Piemonte, arrivato in estate ad Appiano Gentile per seguire la prima squadra della società del gruppo Suning".</p>
      <p>Sempre secondo quanto scrive il quotidiano, "sulla busta c’era il timbro postale di Firenze, anche se non è detto che la missiva sia stata imbucata proprio nel capoluogo toscano. I primi accertamenti hanno fatto emergere che il raid è legato al ruolo di Conte come tecnico dell’Inter, ma che certamente non è da ricollegare alla galassia ultras; tantomeno, pare la convinzione degli inquirenti, dovrebbero essere coinvolti personaggi vicini ad ambienti criminali. Piuttosto, a entrare in azione potrebbe essere stato un mitomane, attratto dalla notorietà di Conte e dalla sua esposizione mediatica, aumentata nell’ultimo periodo dal suo ritorno in Italia e dall’ottimo inizio di campionato di <b>Handanovic </b>e compagni".</p>
    </article>
  </body>
</html>