<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103319/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T10:33:18+00:00"/>
    <meta property="og:title" content="У Сенаті США заявили про можливість зупинити &quot;Північний потік-2&quot; санкціями"/>
    <meta property="og:description" content="Сенатор-республіканець Тед Круз заявив, що американські санкції можуть на понад рік затримати введення в експлуатацію газопроводу “Північний потік-2” або навіть взагалі зупинити його будівництво."/>
  </head>
  <body>
    <article>
      <h1>У Сенаті США заявили про можливість зупинити "Північний потік-2" санкціями</h1>
      <address>
        <time datetime="2019-11-21T10:33:18+00:00">21 Nov 2019, 10:33</time>
      </address>
      <p>Сенатор-республіканець Тед Круз заявив, що американські санкції можуть на понад рік затримати введення в експлуатацію газопроводу "Північний потік-2" або навіть взагалі зупинити його будівництво.</p>
      <p>Про це повідомляє "Європейська правда" з посиланням на сайт політика.</p>
      <p>Круз закликав Сенат розглянути та ухвалити проєкт "Закону про захист енергетичної безпеки Європи".</p>
      <p>"Як ви знаєте, комітет <b><a href="https://www.eurointegration.com.ua/news/2019/07/31/7099150/">схвалив </a></b>моє законодавство щодо "Північного потоку-2". Я сподіваюся, що Сенат ухвалить його, і Палата також. Поточні прогнози кажуть, що трубопровід буде завершений до січня. Це означає, що у нас може бути два місяці, щоб зробити це. І якщо ми не зможемо це зробити, ми значно зміцнимо руки Путіна за рахунок решти вільного світу", - сказав він.</p>
      <p>Сенатор також заявив, що адміністрація президента може використати свої повноваження, передбачені законом "Про протидію противникам США за допомогою санкцій" (CAATSA) з тією ж метою - накласти санкції на будь-яку компанію, яка вирішить брати участь у будівництві трубопроводу.</p>
      <p>Круз додав, що в Білому домі йдуть обговорення, використовувати ці повноваження. За словами законодавця, якщо конгрес або Білий дім введуть санкції проти компаній, які беруть участь в будівництві "Північного потоку-2", то проект припинить існування, так як у Росії немає технологій прокладки газопроводу по дну моря.</p>
      <p>"У гіршому разі запровадження санкцій проти компаній призупинить "Північний потік-2" на понад рік. При найкращому розкладі, який здається мені більш імовірним, ми разом зупинимо трубопровід", - сказав він.</p>
      <related>
        <a href="https://www.eurointegration.com.ua/news/2019/11/15/7103070/"/>
      </related>
    </article>
  </body>
</html>