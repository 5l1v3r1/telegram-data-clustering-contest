<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2407497,Bunt-francuskich-hotelarzy-Nie-pomoga-przy-organizacji-igrzysk-olimpijskich"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T10:56:00+00:00"/>
    <meta property="og:title" content="Bunt francuskich hotelarzy. Nie pomogą przy organizacji igrzysk olimpijskich"/>
    <meta property="og:description" content="Francuscy hotelarze poinformowali, że zawieszają swój udział w organizacji igrzysk olimpijskich w Paryżu w 2024 roku. Powodem jest umowa zawarta przez MKOl z firmą Airbnb, zajmującą się pośrednictwem w wynajmie mieszkań poprzez aplikację internetową."/>
  </head>
  <body>
    <article>
      <h1>Bunt francuskich hotelarzy. Nie pomogą przy organizacji igrzysk olimpijskich</h1>
      <address>
        <time datetime="2019-11-21T10:56:00+00:00">21 Nov 2019, 10:56</time>
      </address>
      <p>
        <b>Francuscy hotelarze poinformowali, że zawieszają swój udział w organizacji igrzysk olimpijskich w Paryżu w 2024 roku. Powodem jest umowa zawarta przez MKOl z firmą Airbnb, zajmującą się pośrednictwem w wynajmie mieszkań poprzez aplikację internetową.</b>
      </p>
      <p>Około 600 hotelarzy i restauratorów, zgromadzonych w środę w Biarritz na 67. kongresie swojej organizacji branżowej (UMIH), wyraziło oburzenie z powodu włączenia Airbnb do grona głównych sponsorów Międzynarodowego Komitetu Olimpijskiego. Zarzucają nieuczciwą konkurencję amerykańskiej firmie, z którą od roku prowadzą spór prawny przed sądem handlowym w Paryżu.</p>
      <p>- Gdzie jest moralność? To oburzające uczynić globalnym partnerem MKOl firmę, która odgrywa dużą rolę w deregulacji rynku na całym świecie - oświadczył podczas obrad prezes UMIH Roland Heguy.</p>
      <p>
        <b>MKOl stawia na amerykański fintech</b>
      </p>
      <p>Od kilku miesięcy Komitet Organizacyjny Paryż 2024 negocjował z UMIH rezerwację miejsc w ponad 600 hotelach, w których w czasie igrzysk mają być zakwaterowani sportowcy, goście MKOl i dziennikarze.</p>
      <p>W poniedziałek firma Airbnb podpisała umowę z MKOl, na mocy której będzie wspierać finansowo letnie igrzyska olimpijskie w Tokio (2020), Paryżu (2024) i Los Angeles (2028) oraz zimowe w Pekinie (2022) i w Mediolanie/Cortina d'Ampezzo (2026).</p>
      <p>Umowę zawarto w momencie, gdy Airbnb chce poprawić swój wizerunek przed wejściem w przyszłym roku na giełdę. Firma jest popularna wśród turystów, chętnie korzystających z wynajmu mieszkań po atrakcyjnych cenach, ale jednocześnie jest krytykowana przez przedstawicieli branży hotelarskiej.</p>
      <p>Airbnb powstała w 2008 roku w San Francisco. Jej przychody w 2017 roku wyniosły 2,6 miliarda dolarów.</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/42/273/Artykul/1626831,Uber-BlaBlaCar-i-Airbnb-zmienia-rynek-pracy"/>
      </related>
      <related>
        <a href="https://www.polskieradio.pl/42/259/Artykul/2184209,Popularny-serwis-wynajmu-mieszkan-musi-przejrzyscie-podawac-ceny"/>
      </related>
      <related>
        <a href="https://www.polskieradio.pl/5/3/Artykul/2217894,Airbnb-wycofuje-oferty-Rzad-Izraela-to-dyskryminacja-wymierzona-w-Zydow"/>
      </related>
    </article>
  </body>
</html>