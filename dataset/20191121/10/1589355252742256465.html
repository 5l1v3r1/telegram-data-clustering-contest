<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto/aston-martin-sa-vracia-modelom-dbx-medzi-suv.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="Aston Martin sa vracia modelom DBX medzi SUV"/>
    <meta property="og:description" content="Naposledy bol Aston Martin s terénnymi schopnosťami dostupný v roku 1913"/>
  </head>
  <body>
    <article>
      <h1>Aston Martin sa vracia modelom DBX medzi SUV</h1>
      <address><time datetime="2019-11-21T10:00:00+00:00">21 Nov 2019, 10:00</time> by <a rel="author">jmr</a></address>
      <p>
        <b>Aston Martin rozšíri svoju ponuku modelov o novú triedu. Medzi SUV sa zaradí model DBX. Po niekoľkých kupé, kabrioletoch a sedane bude portfólio zákazníkov ešte širšie. Je to hlavne reakcia na požiadavky trhu.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-ma-charakteristicke-znaky-vozidiel-znacky.jpg"/>
          <figcaption>
            <cite>Zdroj: Aston Martin</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-ponukne-aj-velky-batozinovy-priestor.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-zozadu-nesie-crty-vantage.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-interier-ma-vela-koze-a-alcantary.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-ani-na-zadnych-miestach-nie-je-problem-s-miestom.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/21/aston-martin-dbx-v-ponuke-budu-aj-kusy-batoziny.jpg"/>
        </figure>
      </slideshow>
      <p>Zaradí sa tak niekde do sfér Lamborghini Urus, či AMG Mercedesov a M BMWčiek. Dizajn sa inšpiroval u ostatných súčasných Astonov a je jasné, že patrí do ponuky britskej značky. Jasnou rečou hovorí tvar masky chladiča, svetelá a tvar kapoty.</p>
      <p>Podobné tvary sú tiež v zadnej časti, kde najviac pripomína najnovšiu verziu modelu Vantage. Pod vekom kufra sa skrýva priestor s objemom 832 litrov. Po sklopení sedadiel to je až 1 540 litrov. Aj keď je toto SUV športové, stále má praktické rozdelenie sedadiel 40:20:40.</p>
      <p>Pod kapotou SUV vážiaceho 2 245 kilogramov sa skrýva štvorlitrový osemvalec, ktorý je aj v modeli Vantage. Akurát v DBX je vyladený na trochu vyšší výkon. Dosahuje 405 kW (550 k) a krútiaci moment vrcholí na hodnote 700 Nm.</p>
      <figure>
        <img src="https://static.etrend.sk/uploads/tx_media/2019/11/21/article_detail_image_750_box/aston-martin-dbx-zozadu-nesie-crty-vantage.jpg"/>
        <figcaption>Aston Martin DBX - zozadu nesie črty Vantage<cite>Zdroj: Aston Martin</cite></figcaption>
      </figure>
      <p>DBX je na stovke za 4,5 sekundy a maximálne sa rozbehne na 290 kilometrov za hodinu. Aston Martin neuznáva nepísané pravidlo obmedzovania rýchlosti na 250 kilometrov za hodinu, ako to robia nemeckí výrobcovia.</p>
      <p>Aston Martin DBX bude mať deväťstupňový automat a pohon všetkých kolies. V interiéri bude veľa kože a veľa displejov. Jeden s uhlopriečkou 10,25 palca bude v strede a miesto ukazovateľov pred vodičom bude ďalší s uhlopriečkou 12,3 palca.</p>
      <p>Na začiatku predaja bude dostupná séria 1913, ktorá prinesie hlavne niekoľko štítkov s pripomienkou, že ostatné terénnejšie zamerané vozidlo mal Aston Martin v ponuke pred 106 rokmi. Cena je od 170-tisíc eur.</p>
      <figure>
        <img src="https://static.etrend.sk/uploads/tx_media/2019/11/21/article_detail_image_750_box/aston-martin-dbx-interier-ma-vela-koze-a-alcantary.jpg"/>
        <figcaption>Aston Martin DBX - interiér má veľa kože a Alcantary<cite>Zdroj: Aston Martin</cite></figcaption>
      </figure>
    </article>
  </body>
</html>