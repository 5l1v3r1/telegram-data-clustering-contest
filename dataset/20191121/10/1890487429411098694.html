<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520803-cr-boduje-v-udrzitelnem-rozvoji-v-evrope-jsme-na-8-miste/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T10:23:19+00:00"/>
    <meta property="og:title" content="ČR boduje v udržitelném rozvoji, v Evropě jsme na 8. místě"/>
    <meta property="og:description" content="Srovnání států Evropské unie v rámci Evropské zprávy o udržitelném rozvoji (Europe Sustainable Development Report) ukazuje, že Česká republika zůstává na špici i ve srovnání s nejrozvinutějšími státy světa. Česká republika je v tomto srovnání nejen první mezi zeměmi střední a východní Evropy, ale zanechala za sebou také některé původní země Evropské unie, například Velkou Británii, Belgii nebo Nizozemí."/>
  </head>
  <body>
    <article>
      <h1>ČR boduje v udržitelném rozvoji, v Evropě jsme na 8. místě</h1>
      <address><time datetime="2019-11-21T10:23:19+00:00">21 Nov 2019, 10:23</time> by <a rel="author">mzp.cz</a></address>
      <h3> </h3>
      <p>
        <b>Srovnání států <a href="https://www.kurzy.cz/tema/evropa/">Evropské unie</a> v rámci Evropské zprávy o udržitelném rozvoji (Europe Sustainable Development Report) ukazuje, že <a href="https://www.kurzy.cz/obec/ceska/">Česká</a> republika zůstává na špici i ve srovnání s nejrozvinutějšími státy světa. <a href="https://www.kurzy.cz/obec/ceska/">Česká</a> republika je v tomto srovnání nejen první mezi zeměmi střední a východní <a href="https://www.kurzy.cz/tema/evropa/">Evropy</a>, ale zanechala za sebou také některé původní země <a href="https://www.kurzy.cz/tema/evropa/">Evropské unie</a>, například Velkou Británii, Belgii nebo Nizozemí.</b>
      </p>
      <p><i>„Zpráva ukazuje, že se <a href="https://www.kurzy.cz/obec/ceska/">Česká</a> republika v přístupu k udržitelnému rozvoji neztratí ani mezi nejvyspělejšími státy světa. Cíle udržitelného rozvoje zcela plníme v oblasti chudoby, velmi dobře si vedeme i v oblasti vodního hospodářství, slušně jsme na tom v udržitelnosti našich měst nebo ochraně přírody. A rezervy máme v ochraně klimatu, zejména kvůli vysokým emisím skleníkových <a href="https://www.kurzy.cz/plyn/">plynů</a> při výrobě <a href="https://www.kurzy.cz/energie/">energie</a>,“</i> shrnuje výstupy zprávy <a href="https://www.kurzy.cz/obec/vladislav/">Vladislav</a> Smrž, náměstek pro řízení sekce politiky a mezinárodních vztahů.</p>
      <p> </p>
      <h4>Nejnižší ohrožení chudobou v <a href="https://www.kurzy.cz/tema/evropa/">Evropě</a></h4>
      <p>Zpráva poměřuje úspěch jednotlivých států při dosahování 17 Cílů udržitelného rozvoje OSN [1]. Ty se vedle ochrany životního prostředí nebo snižování emisí skleníkových <a href="https://www.kurzy.cz/plyn/">plynů</a> zaměřují i na další dva pilíře udržitelného rozvoje, tedy na sociální a ekonomický rozvoj. Česko je například premiantem v míře ohrožení chudobou, která je vůbec nejnižší ze všech zemí EU. Stejně tak je ČR v čele žebříčku dlouhodobé <a href="https://www.kurzy.cz/makroekonomika/nezamestnanost/">nezaměstnanosti</a>, jejíž míra je nejnižší ze všech evropských zemí. Dobře si podle zprávy vedeme také v rozsahu chráněných území důležitých pro ochranu biodiverzity, stejně jako se zlepšuje kvalita podzemních <a href="https://www.kurzy.cz/akcie-usa/vodafone-group-plc-7917/">vod</a>.</p>
      <p>Aktuálně vydaná Evropská zpráva o udržitelném rozvoji vychází ze dvou zdrojů dat, jednak z evropského šetření Eurostatu, jednak z celosvětového hodnocení tzv. SDG Indexu. Tento index každoročně sestavuje tým autorů pod vedením ekonoma prof. Jeffreyho Sachse z Kolumbijské univerzity.</p>
      <p> </p>
      <h4>Konference Fórum udržitelného rozvoje</h4>
      <p>Profesor Jeffery Sachs bude letos hlavním řečníkem na konferenci Fórum udržitelného rozvoje, které pořádá Rada vlády pro udržitelný rozvoj v <a href="https://www.kurzy.cz/obec/patek/">pátek</a> 22. listopadu 2019. Fórum letos představí témata, jako jsou například nezamýšlené dopady umělé inteligence, decentralizované super-bezpečné databáze pro odpadové hospodářství nebo internet věcí v každodenním chodu domácností.</p>
      <p>Jeffrey Sachs se zúčastní i Večeru dobrovolných závazků, který se uskuteční v předvečer konání Fóra v Černínském paláci. Na něm se představí iniciativa dobrovolných závazků SDGs a Strategický rámec <a href="https://www.kurzy.cz/obec/ceska/">Česká</a> republika 2030 zástupcům soukromé sféry.</p>
      <p>Celá konference bude přenášena živě 22. 11. od 9,00 zde na a na facebookovém profilu Udržitelný rozvoj Ministerstva životního prostředí.</p>
      <p><b>Poznámky: </b>[1] Cíle udržitelného rozvoje (Sustainable Developlment Goals = SDGs) přijaly všechny členské státy OSN včetně České republiky v roce 2015. Představují soubor 17 oblastí, které je potřeba zlepšit do roku 2030, počínaje chudobou, přes zdraví, vzdělávání, rovnost příležitostí, technologie a spotřebu až po spravedlnost.</p>
      <p>Více o strategii ČR 2030 najdete na stránkách www.cr2030.cz</p>
      <p>
        <b>Tiskové oddělení MŽP</b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/102371-vlada-schvalila-strategii-udrzitelneho-rozvoje-cr/"/>
        <a href="https://zpravy.kurzy.cz/102210-vladni-strategie-udrzitelneho-rozvoje-cr/"/>
        <a href="https://www.kurzy.cz/tema/4454788.html"/>
        <a href="https://rejstrik-firem.kurzy.cz/26650142/evropsky-institut-pro-udrzitelny-rozvoj-z-s/statisticky-urad/"/>
        <a href="https://rejstrik-firem.kurzy.cz/rejstrik-firem/DO-22812946-institut-pro-trvale-udrzitelny-rozvoj/"/>
        <a href="https://rejstrik-firem.kurzy.cz/05255121/spolek-pro-ekologii-a-udrzitelny-rozvoj-z-s/"/>
        <a href="https://www.kurzy.cz/podilove-fondy/raiffeisen/raiffeisen-fond-udrzitelneho-rozvoje-opf-raiffeisen-investicni-spolecnost-as/"/>
        <a href="https://rejstrik-firem.kurzy.cz/22732179/obcanske-sdruzeni-za-trvale-udrzitelny-rozvoj/"/>
        <a href="https://rejstrik-firem.kurzy.cz/22904981/atelier-trvale-udrzitelneho-rozvoje-ceske-krajiny-z-s/predmety-podnikani-historie/"/>
        <a href="https://rejstrik-firem.kurzy.cz/22732179/obcanske-sdruzeni-za-trvale-udrzitelny-rozvoj/zdroje/"/>
        <a href="https://rejstrik-firem.kurzy.cz/27020941/obcanske-sdruzeni-za-trvale-udrzitelny-rozvoj-sumavy/"/>
        <a href="https://rejstrik-firem.kurzy.cz/71228616/partnerstvi-pro-udrzitelny-rozvoj-z-s/zdroje/"/>
      </related>
    </article>
  </body>
</html>