<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/ypeks-se-tourkia-i-ellada-den-dexetai-mathimata-apo-kanenan/2920391/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T10:48:24+00:00"/>
    <meta property="og:title" content="ΥΠΕΞ σε Τουρκία: Η Ελλάδα δεν δέχεται μαθήματα από κανέναν!"/>
    <meta property="og:description" content="Τα &quot;πυρά&quot; της Τουρκίας κατά του Κυριάκου Μητσοτάκη για το προσφυγικό δεν έμειναν... αναπάντητα."/>
  </head>
  <body>
    <article>
      <h1>ΥΠΕΞ σε Τουρκία: Η Ελλάδα δεν δέχεται μαθήματα από κανέναν!</h1>
      <h2>Τα "πυρά" της Τουρκίας κατά του Κυριάκου Μητσοτάκη για το προσφυγικό δεν έμειναν... αναπάντητα.</h2>
      <address><time datetime="2019-11-21T10:48:24+00:00">21 Nov 2019, 10:48</time> by <a rel="author">Newsit Newsroom</a></address>
      <p>Το ελληνικό υπουργείο Εξωτερικών επιφύλασσε σκληρή απάντηση στον Χαμί Ακσόι για την προσωπική επίθεση που εξαπέλυσε στον Έλληνα πρωθυπουργό, αλλά και τις… συστάσεις προς την ελληνική κυβέρνηση.<br/>«<b>Η Ελλάδα ως ευνομούμενη δημοκρατική χώρα δεν δέχεται μαθήματα από κανέναν. Η Τουρκία, αντί να κάνει υποδείξεις, καλό θα είναι να εφαρμόσει πλήρως τις πρόνοιες της κοινής δήλωσης ΕΕ – Τουρκίας και να σταματήσει να χρησιμοποιεί τους πρόσφυγες ως μέσο πίεσης στην Ελλάδα και την Ευρώπη</b>», ήταν το σχόλιο του εκπροσώπου του ελληνικού υπουργείο Εξωτερικών.</p>
      <p>Νωρίτερα, σήμερα, ο<b> εκπρόσωπος του τουρκικού υπουργείου Εξωτερικών, Χαμί Ακσόι, </b>εξαπέλυσε σκληρή επίθεση στον <b>Κυριάκο Μητσοτάκη</b>, χαρακτηρίζοντας “αβάσιμες και ατυχείς” τις δηλώσεις που έκανε ο Έλληνας πρωθυπουργός, στο συνέδριο του ΕΛΚ στο Ζάγκρεμπ.<br/>Μάλιστα, <a href="https://www.newsit.gr/politikh/tourkia-se-ellada-exoume-ntokoumenta-oti-kakometaxeirizeste-tous-prosfyges/2902757/">κατηγόρησε για άλλη μία φορά την ελληνική κυβέρνηση για απάνθρωπη μεταχείριση μεταναστών</a>.</p>
      <p>
        <b>Αναλυτικά η ανακοίνωση του Ακσόι</b>
      </p>
      <p>“Το πιο πρόσφατο παράδειγμα χειραγώγησης της κοινής γνώμης που επιχειρεί η Ελλάδα μέσω διαστρέβλωσης των γεγονότων, είναι οι αβάσιμες και ατυχείς δηλώσεις δηλώσεις του πρωθυπουργού Κυριάκου Μητσοτάκη. Συγκριτικά με την μεταναστευτική κρίση του 2015, όταν 850.000 παράτυποι μετανάστες έφτασαν στην Ευρώπη, το σημερινό ποσοστό διέλευσης έχει μειωθεί στο 94% χάρη στα μέτρα που έχουν ληφθεί από την Τουρκία.</p>
      <related>
        <h4>Click4more:</h4>
        <a href="https://www.newsit.gr/politikh/mitsotakis-sto-elk-deikste-allileggyi-stin-ellada-gia-to-prosfygiko/2920188/"/>
      </related>
      <p><b>Δεν είναι ανθρώπινο για αυτές τις χώρες που βρίσκονται σε μεταναστευτικά περάσματα όπως η Ελλάδα, να εφαρμόζουν “μηδενική μεταναστευτική πολιτική” και να αγνοούν τα δικαιώματα αυτών των ανθρώπων.</b> Η Ελλάδα και οι χώρες που πλήττονται από το προσφυγικό πρέπει να επικεντρωθούν κυρίως στην αντιμετώπιση των αιτιών που προκαλούν τη μετανάστευση στις χώρες προέλευσης.<br/>Η Τουρκία φιλοξενεί περισσότερους από 4 εκατομμύρια εκτοπισμένους. Οι Έλληνες εταίροι μας ,καθώς και η διεθνής κοινότητα, πρέπει να καταλάβουν ότι<b> δεν είναι δίκαιο να αναλάβει η Τουρκία το βάρος της μετανάστευσης</b>, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράνομοι μετανάστες συνεχίζουν να πιέζονται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.<br/>Θεωρούμε σκόπιμο να <b>υπενθυμίσουμε στην Ελλάδα ότι η επιλογή συνεργασίας με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας.</b></p>
      <p>
        <b>Καλούμε την ελληνική κυβέρνηση να</b>
      </p>
      <p>– Επανορθώσει τις απάνθρωπες συνθήκες που αντιμετωπίζουν οι μετανάστες, που καταγράφονται επίσης από διεθνείς οργανισμούς.</p>
      <p>– Φροντίσει για την πρόληψη θανάτων των μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια.</p>
      <p>– Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο.</p>
      <p>– Να τερματιστεί η πρακτική προώθησης των μεταναστών, βάσει του Διεθνούς Δικαίου.</p>
      <p>– Να μην χρησιμοποιούν όπλα εναντίον μεταναστών και να μην τα αντιμετωπίζουν απάνθρωπα</p>
      <p>– Να δείξουν σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας”.</p>
    </article>
  </body>
</html>