<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kongekrabbesiktede-aksepterer-fengsling/71844846"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T10:11:46+00:00"/>
    <meta property="og:title" content="Kongekrabbesiktede aksepterer fengsling"/>
    <meta property="og:description" content="To siktede i kongekrabbesaken aksepterer begjæringen om varetektsfengsling i fire uker, men de har ikke tatt stilling til straffskyld."/>
  </head>
  <body>
    <article>
      <h1>Kongekrabbesiktede aksepterer fengsling</h1>
      <h2>To siktede i kongekrabbesaken aksepterer begjæringen om varetektsfengsling i fire uker, men de har ikke tatt stilling til straffskyld.</h2>
      <address><time datetime="2019-11-21T10:11:46+00:00">21 Nov 2019, 10:11</time> by <a rel="author">Leif Stang</a></address>
      <p>Politiet i Finnmark har begjært to personer varetektsfengslet i fire uker, hvorav to uker med brev- og besøkskontroll. De er begge siktet for grovt brudd på havressursloven ved at de har <a href="https://www.dagbladet.no/nyheter/har-avdekket-ulovlig-kongekrabbeliga/71841753">drevet ulovlig fangst og omsetning av kongekrabbe</a>.</p>
      <p>
        <b>Indre Finnmark tingrett i Tana har behandlet begjæringen i dag. Ingen av de siktede var tilstede. Saken gikk derfor som såkalt kontorforretning.</b>
      </p>
      <p>De to siktede på 44 og 52 år er begge fra Båtsfjord, De blir varetektsfengslet fram til 20. desember. Retten har lagt særlig vekt på at de to siktede antas å ha en sentral rolle i saken.</p>
      <p>I kjennelsen står det at straffbare forhold mistenkes å være begått som et ledd i virksomheten til en kriminell gruppe, som fremstår som et nettverk som driver fangst, lagring, transport og omsetning av ulovlig fanget kongekrabbe,</p>
      <h3>- Erkjenner ikke skyld</h3>
      <p>Forsvarsadvokat Vegard Aaløkken representerer en 44 år gammel næringsaktør som er siktet for brudd på havressursloven.</p>
      <p>- Min klient har ikke erkjent straffskyld, men han aksepterer å bli varetektsfengslet i tråd med begjæringen fra politiet, sier Vegard Aaløkken til Dagbladet.</p>
      <figure>
        <img src="https://dbstatic.no/71845120.jpg?imageId=71845120&amp;width=512&amp;height=308"/>
        <figcaption><b>BESLAG:</b> Under ransakelsene tirsdag og onsdag er det tatt beslag i blant annet kongekrabber, penger og utstyr til produksjon og foredling av kongekrabbe. Foto: Politiet Vis mer</figcaption>
      </figure>
      <p>Advokat Vidar Zahl Arntzen sier at hans 51 år gamle klient ikke har tatt stilling til straffeansvar, men at han godtar varetektsfengsling i fire uker.</p>
      <p>
        <b>I rettsdokumentene står det at ingen av de to siktede har latt seg avhøre av politiet.</b>
      </p>
      <p>Politiet hadde en pressekonferanse i Kirkenes i går. Der fortalte politiadvokat Are Aarhus og politioverbetjent Torstein Pettersen at det var gjennomført en stor aksjon flere steder i landet i samarbeid mellom Finnmark politidistrikt og Økokrim. Et titalls personer er pågrepet av politiet. Åtte av disse hører til i Finnmark.</p>
      <h3>Store beslag</h3>
      <p>Under aksjonen har politiet tatt beslag i krabber, penger og utstyr til fangst og foredling av kongekrabber. Politiet har pågrepet personer i alle ledd i nettverket som fiskere, ledere ved mottak og personer som har drevet med omsetning av kongekrabber til en verdi som er anslått til flere millioner kroner.</p>
      <p>
        <b>Politiet mener nettverket er en organisert gruppe, noe som kan føre til skjerpede straffer for de involverte. En person som blir dømt for brudd på havressursloven kan dømmes til fengsel i opptil seks år.</b>
      </p>
      <p>Politioverbetjent Torstein Pettersen, som leder avsnitt for taktisk etterforskning, sier til Dagbladet at politiet ser for seg en lang etterforskning.</p>
      <p>- Vi konsentrerer oss nå om avhør av mistenkte og gjennomgang av beslag. Det er ikke aktuelt å framstille flere personer for varetektsfengsling nå, sier Pettersen.</p>
      <p>Økokrim har bistått i etterforskningen og deltok med egne mannskaper i en samordnet aksjon tidligere denne uka.</p>
    </article>
  </body>
</html>