<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232632/"/>
    <meta property="og:site_name" content="Українська правда"/>
    <meta property="article:published_time" content="2019-11-21T10:50:00+00:00"/>
    <meta property="og:title" content="Арахамія заступився за &quot;Юзіка&quot;: Він просто хоче навести порядок у Кривому Розі"/>
    <meta property="og:description" content="Голова фракції “Слуга народу” Давид Арахамія заявив, що у плівках, де фігурує нардеп від СН Юрій Корявченко, не почув нічого поганого, а нардеп просто хоче навести порядок у Кривому Розі."/>
  </head>
  <body>
    <article>
      <h1>Арахамія заступився за "Юзіка": Він просто хоче навести порядок у Кривому Розі</h1>
      <address>
        <time datetime="2019-11-21T10:50:00+00:00">21 Nov 2019, 10:50</time>
      </address>
      <p>Голова фракції "Слуга народу" Давид Арахамія заявив, що у плівках, де фігурує нардеп від СН Юрій Корявченко, не почув нічого поганого, а нардеп просто хоче навести порядок у Кривому Розі.</p>
      <p><b>Джерело:</b> брифінг глави фракції 21 листопада</p>
      <p><b>Пряма мова:</b> "Те, що я почув. Я чув, що приїхали люди у рідне місто до президента. Це група людей не пов’язана між собою, група нардепів з різних кіл.</p>
      <p>Вони кажуть, там є у вас нелегальний якийсь там Ігорка металобрухтом займається нелегально, наркомани якісь там… наркотрафік і таке інше.</p>
      <p>І вони кажуть, хто б вам не казав, що з Києва будуть телефонувати, шліть всіх подалі і робіть свою роботу. От я таке там почув.</p>
      <p>Тобто вони хочуть навести у цьому місті нормальний порядок, щоб показати усій країні, що прийшли зміни. Оце моє бачення.</p>
      <p>Я спілкувався з Корявченко, я спілкувався з Неклюдовим. І вони кажуть: "Слухай, там нічого не було".</p>
      <p>Мені здається, сам запис нарізаний. Ця інформація з’являлась в оперативних джерелах, як пояснюють зараз правоохоронці, ще три місяці тому. Вони її послухали і зрозуміли, що там немає криміналу. Тому вона зараз видається як якийсь гейт".</p>
      <p><b>Що було раніше: </b>18 листопада нардеп Антон Поляков, якого виключили із фракції "Слуга народу", опублікував аудіо на якому депутат із Кривого Рогу Юрій Корявченков <a href="https://www.pravda.com.ua/news/2019/11/20/7232515/">("Юзік") нібито "вчив" криворізьких правоохоронців</a>, як "вирішувати питання".</p>
      <p>Сам Корявченков пояснив <a href="https://nv.ua/ukraine/politics/yuriy-koryavchenkov-policiya-krivogo-roga-novosti-50054590.html">НВ</a>, що на зустрічі депутатів з новопризначеним керівником поліції Кривого Рогу Сергієм Лукашовим у вересні просив повернути довіру криворіжців до поліції.</p>
      <p>Він запевнив, що не впливав на призначення у правоохоронні органи Кривого Рогу.</p>
      <p>
        <b>Передісторія:</b>
      </p>
      <ul>
        <li>Юрій Корявченков до роботи в парламенті був актором Студії "95 квартал". 44-річний актор на прізвисько<a href="https://www.pravda.com.ua/news/2019/07/22/7221631/"> "Юзік" пройшов до парламенту</a> від партії "Слуга народу" в мажоритарному окрузі в місті Кривий Ріг.</li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/21/7232629/"/>
        <a href="https://www.pravda.com.ua/news/2019/11/21/7232623/"/>
        <a href="https://www.pravda.com.ua/news/2019/11/20/7232577/"/>
      </related>
    </article>
  </body>
</html>