<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019585/%DA%A9%D8%A7%D8%B8%D9%85%DB%8C-%D8%A8%D8%B1%D8%A7%DB%8C-%D8%A8%D9%87-%D9%BE%D8%A7%DB%8C%D8%A7%D9%86-%D8%B1%D8%B3%D8%A7%D9%86%D8%AF%D9%86-%D9%85%D8%AC%D9%85%D9%88%D8%B9%D9%87-%D9%81%D8%B1%D9%87%D9%86%DA%AF%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%DA%86%D9%87%D8%A7%D8%B1%D9%85%D8%AD%D8%A7%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:32:45+00:00"/>
    <meta property="og:title" content="کاظمی: برای به پایان رساندن مجموعه فرهنگی دفاع مقدس چهارمحال و بختیاری تلاش شود"/>
    <meta property="og:description" content="ایسنا/چهارمحال و بختیاری نماینده مردم شهرستان‌های اردل، فارسان، کیار و کوهرنگ در مجلس شورای اسلامی گفت: باید تمام هم و غم مسئولان مربوطه به کار گرفته شود تا مجموعه فرهنگی دفاع مقدس هر چه سریع‌تر به پایان برسد و بتوان هنرارزش‌های دفاع مقدس را در آن مجموعه به نمایش گذاشت."/>
  </head>
  <body>
    <article>
      <h6 class="kicker">کاظمی تاکید کرد:</h6>
      <h1>کاظمی: برای به پایان رساندن مجموعه فرهنگی دفاع مقدس چهارمحال و بختیاری تلاش شود</h1>
      <address><time datetime="2019-11-21T10:32:45+00:00">21 Nov 2019, 10:32</time> by <a rel="author">ساناز صیدی</a></address>
      <p>ایسنا/چهارمحال و بختیاری نماینده مردم شهرستان‌های اردل، فارسان، کیار و کوهرنگ در مجلس شورای اسلامی گفت: باید تمام هم و غم مسئولان مربوطه به کار گرفته شود تا مجموعه فرهنگی دفاع مقدس هر چه سریع‌تر به پایان برسد و بتوان هنرارزش‌های دفاع مقدس را در آن مجموعه به نمایش گذاشت.</p>
      <p>علی کاظمی ۳۰ آبان‌ماه در شورای هماهنگی حفظ آثار و نشر ارزش‌های دفاع مقدس استان، اظهار کرد: مجموعه فرهنگی دفاع مقدس استان در کنار تاریخ دینی و مذهبی کشور می‌تواند جایگاهی برای قطعه جنگ تحمیلی باشد.</p>
      <p>وی افزود: باید تمام هم و غم مسئولان مربوطه به کار گرفته شود تا این مجموعه فرهنگی هر چه سریع‌تر به پایان برسد و بتوان هنرارزش‌های دفاع مقدس را در آن مجموعه به نمایش گذاشت.</p>
      <p>کاظمی در ادامه بیان کرد: افرادی قصد دارند از مطالبات مردم سوء استفاده کنند، اما مردم به راحتی می‌توانند صف خود را از آشوبگران جدا کنند، گرچه مردم مشکلات خاص خود را دارند که خط مقدم، دولت است.</p>
      <p>وی ادامه داد: امید است همه بتوانیم مشکلات پیش روی مردم را رفع کنیم تا سوء استفاده کنندگان از مطالبه به حق مردم برای منافع خود استفاده نکنند.</p>
      <p>نماینده مردم شهرستان‌های اردل، فارسان، کیار و کوهرنگ در مجلس گفت: باید هر چه در توان داریم را برای کمک به مردم به کار گیریم تا با رونق اقتصادی، چرخ اقتصاد به حرکت درآید، مخصوصا به دهک‌های پایین جامعه  کمک کرده تا بخشی از مشکلات برطرف شود.</p>
      <p>در ادامه علی شهریارپور سرپرست سازمان مدیریت و برنامه‌ریزی استان، با اشاره به اینکه پروژه موزه دفاع مقدس استان از سال ۸۹ با اعتبارات استانی آغاز شد، تصریح کرد: با پیگیری‌های انجام شده این پروژه ردیف ملی دریافت کرد که تاکنون یک میلیارد تومان اعتبار استانی و از ۱۳ میلیارد و ۷۵۵ میلیون تومان اعتبار مصوب ملی، ۹ میلیارد و ۹۰۰ میلیون تومان تخصیص داده شده است، در مجموع از ۱۵ میلیارد و ۶۱۵ میلیون تومان اعتبار مصوب، ۱۰ میلیارد و ۹۵۳ میلیون تومان تخصیص داده شده است.</p>
      <p>وی بیان کرد: امسال اعتبار مصوب برای این پروژه به ۸ میلیارد تومان افزایش یافت.</p>
      <p>شهریارپور گفت: از محل منابع استانی سه سال است که اعتباراتی از محل پارک تهلیجان برای محوطه‌سازی موزه اختصاص داده می‌شود که امسال تاکنون ۲۴۰ میلیون تومان تخصیص داده شده است.</p>
      <p>وی در خصوص وضعیت گلزارهای شهدای استان، اظهار کرد: استان دارای ۲۹۲ گلزار شهدا است که از این تعداد ۱۴۵ گلزار ساماندهی، ۲۳ گلزار در دست اقدام و ۱۲۴ گلزار تک شهیدی بوده و اقدامی برای ساماندهی آن‌ها انجام نشده است که هر ساله جزء اولویت‌ها هستند.</p>
      <p>سرپرست سازمان مدیریت و برنامه‌ریزی استان با اشاره به وجود ۲۸ گلزار شهدای گمنام در استان، بیان کرد: از این تعداد برای ۱۵ گلزار شهدا کار خدمات‌رسانی انجام شده، ۷ گلزار شهدا در دست اقدام و برای ۶ گلزار شهدای گمنام اقدامی انجام نشده است که براساس برنامه زمانبندی اقدامات لازم انجام می‌شود.</p>
      <p>انتهای پیام</p>
    </article>
  </body>
</html>