<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/casa-con-vista-sui-faraglioni-i-prezzi-di-capri-battono-roma-e-milano-i-dati/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-21T10:29:10+00:00"/>
    <meta property="og:title" content="Casa con vista sui Faraglioni: i prezzi di Capri battono Roma e Milano. I dati"/>
    <meta property="og:description" content="Una casa con vista sui Faraglioni di Capri è più costosa rispetto una casa che affaccia sul Colosseo o sul Duomo di Milano."/>
  </head>
  <body>
    <article>
      <h1>Casa con vista sui Faraglioni: i prezzi di Capri battono Roma e Milano. I dati</h1>
      <address><time datetime="2019-11-21T10:29:10+00:00">21 Nov 2019, 10:29</time> by <a rel="author" href="https://amalfinotizie.it/author/ramona-buonocore/" target="_blank">Ramona Buonocore</a></address>
      <p>Una casa con vista sui <b>Faraglioni di Capri</b> è più costosa rispetto una casa che affaccia sul Colosseo o sul Duomo di Milano.</p>
      <p>A rivelarlo sono i dati di <b>Immobiliare.it</b>, il portale di annunci immobiliari leader in Italia, che ha analizzato i prezzi degli immobili in vendita nelle zone che ospitano monumenti e paesaggi iconici, scoprendo così quanto costa comprare casa con vista sugli scorci più famosi del Belpaese.</p>
      <p>Ad aggiudicarsi il primato dei prezzi più elevati per l’acquisto di una casa con vista sono i Faraglioni di <b>Capri</b>, un panorama, visibile dalla zona sudorientale dell’isola, che si paga a caro prezzo. Un immobile affacciato su questi famosissimi scogli <b>costa mediamente 12.437 euro/mq, il 12% in più rispetto alla media dell’isola.</b></p>
      <figure>
        <img src="https://amalfinotizie.it/wp-content/uploads/2018/10/f06ae6a1.1ca6.4386.893e.b69c486ab5bb.jpe-e1539767186413.jpg"/>
        <figcaption>Foto Francesco Fusco Positano</figcaption>
      </figure>
      <p>Prezzi record anche per gli scorci più noti di <b>Milano</b>. Una casa che affaccia sul Castello Sforzesco è la più cara in assoluto, con un prezzo medio di 11.341 euro/mq, più di tre volte superiore alla media milanese (+223%). Costa circa 1.000 euro/mq in meno un appartamento nella zona del Duomo.</p>
      <p>Tra gli scorci simbolo di <b>Roma</b>, quello che costa di più ammirare dalle proprie finestre è Piazza Navona con la sua storica Fontana dei Quattro Fiumi, dove chi vende casa chiede oltre 9.800 euro al metro quadro, cifra che supera più di tre volte la media della Capitale (+216%).</p>
      <p>Si aggirano attorno a un range di 8.000 euro al metro quadro gli appartamenti in vendita nei pressi di Piazza del Popolo, della Fontana di Trevi e del Colosseo. Non poteva mancare l’ambita vista sul Cupolone di San Pietro, che ai fortunati acquirenti costa in media 7.837 euro/mq, il 50% in più rispetto al prezzo medio di Roma.</p>
      <p>Anche a <b>Firenze</b> per gli immobili siti nella zona della Cattedrale di Santa Maria del Fiore, degli Uffizi e della Basilica di Santa Maria Novella i prezzi si aggirano attorno ai 5.000 euro al metro quadro. Restando in Toscana, troviamo tra le viste più costose anche Piazza del Campo a Siena, dove per gli immobili in vendita la richiesta media è di oltre 4.000 al metro quadro, il 37% in più rispetto alla città.</p>
      <figure>
        <img src="https://amalfinotizie.it/wp-content/uploads/2019/02/Piazza-del-Plebiscito-a-Napoli-Informazioni.jpg"/>
        <figcaption>Foto by exploringita</figcaption>
      </figure>
      <p>Tra quelle analizzate, per rimanere in regione, la Torre di Pisa risulta la vista più economica, con un prezzo medio inferiore ai 3.000 euro/mq e una variazione del 12% rispetto alla media cittadina.</p>
      <p>Continuando la ricerca, non poteva mancare la romantica Arena di Verona con richieste che superano i 5.000 euro/mq. Più bassa la cifra media per chi intende comprare casa a Bologna, a pochi passi da Piazza Maggiore: qui il costo medio è di 4.234 euro/mq. Costa il doppio rispetto alla media torinese, una casa nel quartiere della Mole Antonelliana, dove i prezzi raggiungono i 3.267 euro/mq.</p>
      <p>Per terminare il giro delle viste più belle d’Italia al mare, non arriva a <b>4.000 euro al metro quadro</b> la spesa media che deve mettere in conto chi vuole comprare casa nell’area del Castello di Miramare, a Trieste, e nei pressi di P<b>iazza del Plebiscito a Napoli.</b></p>
    </article>
  </body>
</html>