<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151275/"/>
    <meta property="og:site_name" content="AgroNews"/>
    <meta property="article:published_time" content="2019-11-21T10:54:00+00:00"/>
    <meta property="og:title" content="Виробництво сировинного молока дещо скоротилося"/>
    <meta property="og:description" content="В Україні за 10 місяців вироблено 8,4 млн т. молока, що на 3,6%, або 313 тисяч тонн менше, ніж за аналогічний період минулого року. Про це повідомляє, опираючись на дані Держстатистики України, аналітик Асоціації виробників молока Володимир Андрієць. Найбільше скоротилося виробництво молока в..."/>
  </head>
  <body>
    <article>
      <h1>Виробництво сировинного молока дещо скоротилося</h1>
      <address><time datetime="2019-11-21T10:54:00+00:00">21 Nov 2019, 10:54</time> by <a rel="author">agronews.uaode/author</a></address>
      <p>
        <b>В Україні за 10 місяців вироблено 8,4 млн т. молока, що на 3,6%, або 313 тисяч тонн менше, ніж за аналогічний період минулого року. Про це повідомляє, опираючись на дані Держстатистики України, аналітик Асоціації виробників молока Володимир Андрієць.</b>
      </p>
      <p>Найбільше скоротилося виробництво молока в господарствах населення ― до 6,1 млн тонн молока, що на 4,5% менше, ніж у минулому році. Падіння ж виробництва серед підприємств за підсумками цього склало 1,1%, до 2,3 млн тонн. Більшість регіонів продовжує скорочувати виробництво сировинного молока. Найбільш відчутне скорочення виробництва демонструють підприємства Рівненщини ― 9,2 тис. тонн, а це 14,2%, Донеччини ― мінус 7,5 тис. тонн ―12,4%, Сумщини ― 10,1 тис. тонн, що дорівнює 6,7%, та Київщини ― на 8,3 тис. тонн, ― 4,4%, у порівнянні з минулим роком.</p>
      <p>«Попри те, що темпи скорочення поголів’я у промисловому секторі вищі, ніж серед господарств населення, падіння виробництва молока поки що є мінімальним. Це зумовлено скороченням, у першу чергу, низькопродуктивного поголів’я та одночасною роботою над підвищенням молочної продуктивності, що однозначно є позитивним моментом, — пояснює аналітик. — Проте в ситуації, що склалася, зростаючий дефіцит молока у переробці повністю не можна компенсувати лише підвищенням рівня продуктивності корів. Молочна галузь наразі потребує широкої програми підтримки з довготерміновими гарантіями з боку держави».</p>
      <p>Адже за звітний період всього п’ятьом областям вдалося наростити виробництво молока. Так, підприємства Тернопільщини збільшили виробництво молока-сировини на 6,9 тисячі тонн, на Хмельниччині продемонстрували нарощування на рівні 9,1 тис. тонн. На Волині ріст склав ― 3,1 тисячу тонн, на Херсонщині ― 1,4 тисячі тонн, і на Харківщині ― 2,2 тисячі тонн.</p>
    </article>
  </body>
</html>