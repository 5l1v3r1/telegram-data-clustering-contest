<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/bmw-a-comandat-celule-de-baterii-electrice-de-la-chinez-si-sud-coreeni-in-valoare-de-10-miliarde-de-euro-pentru-a-si-asigura-necesarul-de-baterii-pe-termen-lung.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T10:54:17+00:00"/>
    <meta property="og:title" content="BMW a comandat celule de baterii electrice de la chinezi și sud-coreeni în valoare de 10 miliarde de euro pentru a-și asigura necesarul de baterii pe termen lung"/>
    <meta property="og:description" content="Constructorul auto german BMW a informat joi că a comandat celule de baterii electrice în valoare de peste 10 miliarde euro de la firma chineză"/>
  </head>
  <body>
    <article>
      <h1> BMW a comandat celule de baterii electrice de la chinezi și sud-coreeni în valoare de 10 miliarde de euro pentru a-și asigura necesarul de baterii pe termen lung </h1>
      <address><time datetime="2019-11-21T10:54:17+00:00">21 Nov 2019, 10:54</time> by <a rel="author">Redacția</a></address>
      <p>Constructorul auto german BMW a informat joi că a comandat celule de baterii electrice în valoare de peste 10 miliarde euro de la firma chineză Contemporary Amperex Technology Co (CATL) şi de la producătorul sud-coreean Samsung SDI, transmite Reuters, preluată de Agerpres.</p>
      <p>BMW a precizat că a decis să îşi majoreze o comandă făcută anterior firmei chineze CATL de la patru miliarde euro, conform contractului iniţial anunţat la mijlocul lui 2018, până la 7,3 miliarde euro în perioada 2020-2031. Aceste investiţii suplimentare vor permite grupului să îşi asigure necesarul de celule de baterii electrice pe termen lung, a explicat directorul de achiziţii de la BMW, Andreas Wendt.</p>
      <p>De asemenea, BMW a informat că a semnat un contract de furnizare de celule de baterii electrice cu producătorul sud-coreean Samsung SDI, contract cu o valoare de 2,9 miliarde euro şi care acoperă perioada 2021-2031. Samsung SDI este o divizie a grupului sud-coreean Samsung Electronics Co Ltd şi numără printre clienţii săi companii precum Volvo şi Volkswagen.</p>
      <p>BMW a dezvăluit că îşi va asigura cobaltul necesar pentru producerea celulelor de la mine din Australia şi Maroc pe care îl va furniza către CATL şi Samsung SDI. De asemenea, litiumul necesar pentru producţia celulelor va fi cumpărat de la mine din Australia.</p>
      <p>Constructorul german intenţionează ca până în 2023 să aibă 25 de modele de automobile electrificate în oferta sa, dintre care mai mult de jumătate să fie modele complet electrice. Estimările BMW arată spre o dublare a vânzărilor de vehicule electrificate între 2019 şi 2021.</p>
      <p>Industria auto din Europa promovează automobilele cu emisii zero pentru a respecta noile norme de poluare, o modificare de strategie care obligă producătorii auto să îşi modifice lanţurile de aprovizionare şi să construiască vehicule electrice în locul automobilelor echipate cu motoare pe combustie internă.</p>
    </article>
  </body>
</html>