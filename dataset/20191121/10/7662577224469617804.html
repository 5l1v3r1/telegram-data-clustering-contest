<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/cina-durazne-pozadala-aby-trump-vetoval-zakon-kongresu-o-lidskych-pravech-v-hongkongu.A191121_102816_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T10:30:00+00:00"/>
    <meta property="og:title" content="Čína důrazně požádala, aby Trump vetoval zákon Kongresu o lidských právech v Hongkongu"/>
    <meta property="og:description" content="Čína ve čtvrtek ostře kritizovala americký Kongres za to, že schválil návrh zákona, jehož cílem je chránit lidská práva v Hongkongu. Zákon o lidských právech a demokracii v Hongkongu odsouhlasil v úterý jednomyslně Senát Spojených států a ve středu prošel také Sněmovnou reprezentantů. Peking nyní podle agentury AP žádá, aby americký prezident Donald Trump zákon vetoval. Bílý dům ale už naznačil, že Trump dokument podepíše."/>
  </head>
  <body>
    <article>
      <h1>Čína důrazně požádala, aby Trump vetoval zákon Kongresu o lidských právech v Hongkongu</h1>
      <address>
        <time datetime="2019-11-21T10:30:00+00:00">21 Nov 2019, 10:30</time>
      </address>
      <p>
        <mark>PEKING</mark>
        <b> Čína ve čtvrtek ostře kritizovala americký Kongres za to, že schválil návrh zákona, jehož cílem je chránit lidská práva v Hongkongu. Zákon o lidských právech a demokracii v Hongkongu odsouhlasil v úterý jednomyslně Senát Spojených států a ve středu prošel také Sněmovnou reprezentantů. Peking nyní podle agentury AP žádá, aby americký prezident Donald Trump zákon vetoval. Bílý dům ale už naznačil, že Trump dokument podepíše.</b>
      </p>
      <p>Hongkongem půl roku zmítají protivládní protesty, jejichž účastníci požadují demokratické reformy. Demonstrace v posledních týdnech pravidelně přerůstají v násilné střety protestujících s policií, zatýkány jsou tisíce lidí.</p>
      <related>
        <a href="https://www.lidovky.cz/svet/senat-usa-schvalil-zakon-o-pravech-v-hongkongu-cina-vyzvala-americany-at-se-do-situace-nevmesuji.A191120_072619_ln_zahranici_rkj"/>
      </related>
      <p>Mluvčí čínského ministerstva zahraničí Keng Šuang na čtvrteční tiskové konferenci prohlásil, že americký Zákon o lidských právech a demokracii v Hongkongu poškozuje zájmy Číny i USA na tomto poloautonomním čínském území.</p>
      <p>Čínská diplomacie zároveň znovu obvinila Spojené státy z vměšování se do vnitřních záležitostí Číny a pohrozila „přísnými odvetnými opatřeními“, pokud zákon začne platit. Rozhodnutí Kongresu podle Pekingu poškozuje bilaterální vztahy a neprospívá míru v oblasti.</p>
      <p>Od roku 1997, kdy Británie předala svou bývalou kolonii Číně, je Hongkong spravován podle principu jedna země, dva systémy, což mu má zaručovat demokratické zřízení a autonomní výsady. Díky zmíněnému principu se Hongkong doposud těšil ze strany USA hospodářským, obchodním a dalším privilegiím, která Washington pevninské Číně neposkytuje.</p>
      <p>Pokud vstoupí v platnost Zákon o lidských právech a demokracii v Hongkongu, bude americká vláda muset každoročně ověřovat, zda Peking nadále vůči Hongkongu dodržuje zvláštní přístup. Kritici tvrdí, že Čína svobody občanů v Hongkongu postupně omezuje, což Peking popírá. Zákon také umožní uvalovat sankce na čínské a hongkongské představitele, kteří porušují lidská práva.</p>
      <p>Kromě zákona o lidských právech schválil americký Kongres ještě druhý zákon, který zakazuje vývoz jistých druhů nesmrtících zbraní a munice do Hongkongu, včetně slzného plynu, pepřového spreje, gumových projektilů, vodních děl či taserů. Těmito prostředky hongkongská policie opakovaně zasahuje proti demonstrantům.</p>
    </article>
  </body>
</html>