<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742877"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T10:29:00+00:00"/>
    <meta property="og:title" content="รฟม.ผนึกททท.หนุนใช้รถใต้ดินเที่ยวรอบเกาะรัตนโกสินทร์"/>
    <meta property="og:description" content="รฟม.ลงนามร่วมกับททท.กระตุ้นท่องเที่ยวรอบเกาะรัตนโกสินทร์ ชู 4 สถานีไฮไลท์ หวังดันยอดผู้โดยสารใช้บริการรถไฟฟ้าใต้ดินเพิ่ม   "/>
  </head>
  <body>
    <article>
      <h1>รฟม.ผนึกททท.หนุนใช้รถใต้ดินเที่ยวรอบเกาะรัตนโกสินทร์</h1>
      <address>
        <time datetime="2019-11-21T10:29:00+00:00">21 Nov 2019, 10:29</time>
      </address>
      <p>
        <b>รฟม.ลงนามร่วมกับททท.กระตุ้นท่องเที่ยวรอบเกาะรัตนโกสินทร์ ชู 4 สถานีไฮไลท์ หวังดันยอดผู้โดยสารใช้บริการรถไฟฟ้าใต้ดินเพิ่ม   </b>
      </p>
      <p>นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า ได้ลงนามร่วมกับ  การท่องเที่ยวแห่งประเทศไทย (ททท.)   บริษัท ทางด่วนและรถไฟฟ้ากรุงเทพ จำกัด (มหาชน) (BEM)  ส่งเสริมการท่องเที่ยวโดยใช้ระบบขนส่งมวลชนรถไฟฟ้า MRT สายสีน้ำเงิน ในการเดินทางไปยังแหล่งท่องเที่ยวที่มีชื่อเสียงของฝั่งพระนครและฝั่งธนบุรี ผ่าน 4 สถานีเปิดใหม่ ประกอบด้วย สถานีวัดมังกร สถานีสามยอด สถานีสนามไชย และสถานีอิสรภาพ ซึ่งจะเป็นการอำนวยความสะดวกให้กับนักท่องเที่ยวทุกกลุ่ม (Tourism for all) สามารถเดินทางได้อย่างรวดเร็ว ปลอดภัย หลีกเลี่ยงปัญหาการจราจรอันจะช่วยให้ลดมลภาวะ     <br/> <br/>สำหรับโปรโมชั่นจะเป็นลักษณะการออกบัตรโดยสาร โดยนำไปส่วนลดเพื่อเข้าชมพิพิธภัณฑ์ที่เป็นสถานที่สำคัญได้ประมาณ 25-30 %  แต่ต้องหารือกับหน่วยงานที่เกี่ยวข้องก่อนว่าจะมีหน่วยงานไหนที่ร่วมบ้างคาดว่าจะได้ข้อสรุปก่อนเทศกาลปีใหม่ ซึ่งจะสามารถเพิ่มยอดผู้โดยสารในการเดินทางท่องเที่ยวมากขึ้น    โดยโปรโมชั่นคาดว่าจะใช้ระยะยาวทั้งช่วงไฮซีซั่นและโลว์ซีซั่น<br/><br/>ส่วนยอดผู้โดยสารรถไฟฟ้าสายสีน้ำเงินส่วนต่อขยาย ช่วง บางซื่อ-หัวลำโพง-หลักสองปัจจุบันอยู่ที่ 4.7 แสนคน/เที่ยว/วัน หากมีการกระตุ้นกิจกรรมการดังกล่าวคาดว่าจะเพิ่มปริมาณผู้โดยสารเพิ่มขึ้น   5% และต้นเดือนธ.ค.นี้ จะเปิดทดลองให้บริการเพิ่มจากสถานี เตาปูน –สิรินธร ซึ่งปริมาณผู้โดยสารจะยังไม่ค่อยนิ่งเนื่องจากมีการเปิดเส้นทางเพิ่ม และภายในเดือนธ.ค. จะเปิดให้ครบถึงสถานีท่าพระ แต่จะต้องตรวจสอบความปลอดภัยของระบบและผู้โดยสาร  <br/> <br/> นายนพดล ภาคพรต รองผู้ว่าการด้านตลาดในประเทศ การท่องเที่ยวแห่งประเทศไทย (ททท.)  กล่าวว่า การร่วมมือครั้งนี้  เพื่อจะส่งเสริมการท่องเที่ยวโดยใช้ระบบขนส่งมวลชนรถไฟฟ้า MRT สายสีน้ำเงิน โดยจัดทำกิจกรรมประชาสัมพันธ์แหล่งท่องเที่ยว ที่รถไฟฟ้า MRT สายสีน้ำเงินวิ่งผ่านบริเวณรอบเกาะรัตนโกสินทร์ ตลอดจนพื้นที่ใกล้เคียง เพื่อสร้างการรับรู้ไปยังนักท่องเที่ยวชาวไทยและต่างประเทศ<br/>                <br/> <br/> </p>
    </article>
  </body>
</html>