<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/stili/oi-prwtagwnistes/article/1417036/loyka-ntontsits-paidi-thayma-kanei-thaymata-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T10:27:00+00:00"/>
    <meta property="og:title" content="Λούκα Ντόντσιτς: To παιδί θαύμα κάνει... θαύματα! (vids)"/>
    <meta property="og:description" content="O Λούκα Ντόντσιτς έχει διαλύσει κάθε στατιστική, κάνει απίστευτα πράγματα και οδεύει ολοταχώς για μια ιστορική σεζόν."/>
  </head>
  <body>
    <article>
      <h1>Λούκα Ντόντσιτς: To παιδί θαύμα κάνει... θαύματα! (vids)</h1>
      <h2>O Λούκα Ντόντσιτς έχει διαλύσει κάθε στατιστική, κάνει απίστευτα πράγματα και οδεύει ολοταχώς για μια ιστορική σεζόν.</h2>
      <address><time datetime="2019-11-21T10:27:00+00:00">21 Nov 2019, 10:27</time> by <a rel="author" href="http://www.gazzetta.gr/dimosiografos/antonia-spanou" target="_blank">Αντωνία Σπανού</a></address>
      <p>Ήταν η 28η του Φεβρουαρίου του <b>1999 </b>όταν γεννήθηκε ο <b>Λούκα Ντόντσιτς</b>. Για να καταλάβει κάποιος τι βλέπουμε κάθε βράδυ στα παρκέ του ΝΒΑ<b>, </b>ο Λούκα έχει κλείσει τα 20 του χρόνια τον περασμένο Φεβρουάριο και δεν είναι καν κλεισμένα 21. Βλέπουμε μπροστά μας να ξεδιπλώνει το ταλέντο του ένα φαινόμενο, που έχει έρθει με φόρα και είναι έτοιμο να παρασύρει ότι βρει μπροστά του.</p>
      <p>Η αντίδραση του όταν χρειάστηκε να κολυμπήσει στα βαθιά νερά της <b>Euroleague, </b>όντας στο όριο της ενηλικίωσης και όσα έκανε έδειξαν σίγουρα ταλέντο και χαρακτήρα, αλλά κανείς σε ολόκληρο τον πλανήτη δεν μπορούσε να φανταστεί με τι είχε να κάνει. Ο πιτσιρικάς Σλοβένος βρέθηκε στο <b>ΝΒΑ</b>, έγινε ντραφτ στο νούμερο τρία το <b>2018 </b>και από τότε απλά δείχνει τι μπορεί να κάνει μέσα στο παρκέ με θράσος, που έχει σοκάρει τους πιο δύσπιστους.</p>
      <p>Πέρυσι, κάπως συζητήθηκε το βραβείο του ρούκι της σεζόν, αφού ο Γιανγκ τον κόντραρε, το πήρε τελικά ο Ευρωπαίος παίκτης και φέτος είναι αποφασισμένος να γράψει κεφάλαια ιστορίας από την αρχή και να πείσει και τους τελευταίους.</p>
      <p><i>«Είσαι ένας σκληρός καρ@@@ης»,</i> είπε ο <b>ΛεΜπρον </b>στον πιτσιρικά, που σίγουρα η φιγούρα του και το... αγγελικό πρόσωπο του δεν ταιριάζουν με αυτή την περιγραφή. Αυτό που ταιριάζει σίγουρα με αυτή την περιγραφή είναι το παιχνίδι του.</p>
      <p>Ο <b>Ντόντσιτς </b>είχε δείξει ότι έχει το ταλέντο και την προσωπικότητα που απαιτείται για να λάμψει και το κάνει με απόλυτη συνέπεια. Αυτά που κάνει φέτος σου... παίρνουν το μυαλό και ήδη οι συζητήσεις για τον τίτλο του... <b>MVP </b>έχουν ξεκινήσει. Κάθε βράδυ είναι και ένα ρεκόρ, κάθε βράδυ και μια σελίδα ιστορίας αλλάζει και προσαρμόζεται στα νέα δεδομένα του νέου αστεριού που λάμπει.</p>
      <p>Τελευταίο... κρούσμα είναι η εμφάνιση του κόντρα στους <b>Ουόριορς</b>, όπου ήρθε ακόμα ένα triple double και γράφτηκε στην ιστορία. Έγινε ο πιο νέος σε ηλικία παίκτης στην ιστορία του ΝΒΑ που φτάνει σε δύο συνεχόμενα triple doubles, έχοντας 35+ πόντους στο ματς.</p>
      <p>Ο Ντόντσιτς το πέτυχε σε ηλικία 20 χρονών και 265 ημερών, ενώ το προηγούμενο ρεκόρ ανήκε στον <b>Όσκαρ Ρόμπερτσον </b>ο οποίος το είχε καταφέρει όταν ήταν 22 χρονών και 34 ημερών τον Δεκέμβριο του 1960. Παράλληλα, έγινε και ο πρώτος παίκτης στην ιστορία του ΝΒΑ με το πιο γρήγορο <b>triple double </b>έχοντας αγωνιστεί 25 ή λιγότερα λεπτά στο ματς.</p>
      <p>Συγχρόνως, ήθελε μόλις έναν πόντο για να ισοφαρίσει το ρεκόρ του <b>Ντιρκ Νοβίτσκι</b> για τους περισσότερους πόντους σε ένα ημίχρονο, που είχε γίνει στις 3 Νοεμβρίου του <b>2009 </b>κόντρα στην Γιούτα. Σε 14 παιχνίδια που έχει παίξει την φετινή σεζόν ο νεαρός Σλοβένος έχει κάνει 7 triple doubles και απλά τα κατορθώματα του έχουν αρχίσει και γίνονται... τρομαχτικά.</p>
      <p>Συνολικά, πατά παρκέ για 34.3 λεπτά και έχει κατά μέσα όρο 29.9 πόντους, 10.6 ριμπάουντ, 9.4 ασίστ, 1.4 κλεψίματα, έχει συνολικά 48.6% στα σουτ, 33.6% στα τρίποντα και 81.5% στις βολές.</p>
      <p>Φυσικά, το στοιχείο που έχει κλέψει την παράσταση είναι οι... τριπλές παραστάσεις του που αισίως έφτασαν τις 7 και κάθε μια από αυτές είναι πιο όμορφη από ποτέ.</p>
      <p>
        <u>
          <b>ΜΑΒΕΡΙΚΣ - ΠΕΛΙΚΑΝΣ 123 - 116</b>
        </u>
      </p>
      <p>Η πρώτη... τριπλή παράσταση του Λούκα Ντόντσιτς ήρθε στο παιχνίδι με τους Πέλικανς, όπου η ομάδα του πήρε και την νίκη. Ο πιτσιρικάς μέτρησε 25 πόντους, 10 ριμπάουντ και 10 ασίστ, σε 38 λεπτά συμμετοχής, ξεκινώντας το... κρεσέντο τριπλών εμφανίσεων.</p>
      <figure>
        <iframe src="https://www.youtube.com/embed/NyZ5tR8LcHs" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΜΑΒΕΡΙΚΣ ΛΕΙΚΕΡΣ 110 - 119</b>
        </u>
      </p>
      <p>Η ήττα από τους Λέικερς ναι μεν «πλήγωσε» την ομάδα του Ντάλας, αλλά ο Ντόντσιτς είχε την ευκαιρία και πάλι να λάμψει. Σε 38 λεπτά που έμεινε στο παρκέ είχε 31 πόντους, 13 ριμπάουντ και 15 ασίστ και έγραψε ιστορία απέναντι από το πρότυπο του, τον ΛεΜπρον Τζέιμς.</p>
      <figure>
        <iframe src="https://www.youtube.com/embed/yND7gmw1T04" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΚΑΒΑΛΙΕΡΣ - ΜΑΒΕΡΙΚΣ 111 - 131</b>
        </u>
      </p>
      <p>Δεύτερο συνεχόμενο triple double για τον Σλοβένο, με 29 πόντους, 14 ριμπάουντ και 15 ασίστ σε 34 λεπτά συμμετοχής.</p>
      <figure>
        <iframe src="https://www.youtube.com/embed/mY4WXMklOkk" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΜΑΒΕΡΙΚΣ - ΝΙΚΣ 102 - 106</b>
        </u>
      </p>
      <p>Ακόμα μια εκπληκτική εμφάνιση από τον Ντόντσιτς, που όμως δεν συνοδεύτηκε από νίκη. Σε 35 λεπτά συμμετοχής είχε 38 πόντους, 14 ριμπάουντ και 10 ασίστ, συνεχίζοντας να γράφει ιστορία.</p>
      <figure>
        <iframe src="https://www.youtube.com/embed/QqJokZSDS_4" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΝΙΚΣ - ΜΑΒΕΡΙΚΣ 106 - 103</b>
        </u>
      </p>
      <p>Δεύτερη νίκη των Νικς επί των Μάβερικς, δεύτερη πολύ καλή εμφάνιση του Ντόντσιτς, εναντίον της ομάδας της Νεάς Υόρκης. Σε 36 λεπτά είχε 33 πόντους, 10 ριμπάουντ και 11 ασίστ στην ήττα και πάλι της ομάδας του.</p>
      <figure>
        <iframe src="https://www.youtube.com/embed/b-thtVp6U7U" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΜΑΒΕΡΙΚΣ - ΣΠΕΡΣ 117 - 110</b>
        </u>
      </p>
      <p>Εκεί που τρέλανε την στατιστική ο Ντόντσιτς ήταν το παιχνίδι κόντρα στους Σπερς. Η ομάδα του πήρε την νίκη και ο πιτσιρικάς έκανε... όργια. Σε 35 λεπτά συμμετοχής είχε 42 πόντους, 11 ριμπάουντ και 12 ασίστ γράφοντας μοναδική ιστορία.</p>
      <figure>
        <iframe src="https://www.youtube.com/embed/NL2JouGXhdE" width="640" height="360" data-service="Youtube" scrolling="no"/>
      </figure>
      <p>
        <u>
          <b>ΜΑΒΕΡΙΚΣ - ΟΥΟΡΙΟΡΣ 142 - 94</b>
        </u>
      </p>
      <p>Οι αποδεκατισμένοι Ουόριορς έδωσαν την ευκαιρία και πάλι στον ηγέτη του Ντάλας να κάνει τα... δικά του. Σε μόλις 26 λεπτά συμμετοχής είχε 35 πόντους, 10 ριμπάουντ και 11 ασίστ, τρελαίνοντας την ιστορία.</p>
      <figure>
        <iframe src="https://www.youtube.com/embed/zOzcDieR0jg" width="640" height="360" data-service="Youtube" scrolling="no"/>
      </figure>
      <p>Φωτογραφίες: Getty Images / Ideal Image.</p>
    </article>
  </body>
</html>