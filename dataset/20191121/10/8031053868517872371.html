<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf%cf%85%cf%81%ce%ba%ce%af%ce%b1-%ce%bf%ce%b9%ce%ba%ce%bf%ce%b3%ce%ad%ce%bd%ce%b5%ce%b9%ce%b5%cf%82-%ce%b1%cf%85%cf%84%ce%bf%ce%ba%cf%84%ce%bf%ce%bd%ce%bf%cf%8d%ce%bd-%ce%bf%ce%bc%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T10:17:28+00:00"/>
    <meta property="og:title" content="Τουρκία: Οικογένειες αυτοκτονούν ομαδικά με υδροκυάνιο – Τι συμβαίνει;"/>
    <meta property="og:description" content="Έφοδος της Αστυνομίας στη συνοικία Μπακίρκοϊ της Κωνσταντινούπολης τις πρώτες πρωινές ώρες, την περασμένη Παρασκευή."/>
  </head>
  <body>
    <article>
      <h1>Τουρκία: Οικογένειες αυτοκτονούν ομαδικά με υδροκυάνιο – Τι συμβαίνει;</h1>
      <address>
        <time datetime="2019-11-21T10:17:28+00:00">21 Nov 2019, 10:17</time>
      </address>
      <p>Έφοδος της Αστυνομίας στη συνοικία Μπακίρκοϊ της Κωνσταντινούπολης τις πρώτες πρωινές ώρες, την περασμένη Παρασκευή.</p>
      <p>Οι περίοικοι είχαν διαμαρτυρηθεί για μία ασυνήθιστη χημική οσμή σε ιδιωτική κατοικία.</p>
      <p>Οι αστυνομικοί παραβιάζουν την πόρτα και βρίσκουν τρεις νεκρούς: έναν 38χρονο κοσμηματοπώλη, τη σύζυγό του και τον εξάχρονο γιο τους.</p>
      <p>Όλοι τους είχαν δηλητηριαστεί με υδροκυάνιο.</p>
      <p>Λέγεται ότι ο άνδρας αντιμετώπιζε σοβαρά οικονομικά προβλήματα.</p>
      <p>Δύο αντίστοιχα περιστατικά είχαν σημειωθεί τις προηγούμενες μέρες: στη συνοικία Φατίχ της Κωνσταντινούπολης τέσσερα αδέρφια, δύο άδρες και δύο γυναίκες, ηλικίας 48 έως 60 ετών έδωσαν τέλος στη ζωή τους.</p>
      <p>Γείτονες βρήκαν σημείωμα στην πόρτα που έγραφε:</p>
      <p>«Προσοχή, το διαμέρισμα είναι μολυσμένο με υδροκυάνιο, μη μπαίνετε μέσα και καλέστε την Αστυνομία».</p>
      <p>Λίγες μέρες αργότερα στην Αττάλεια βρέθηκε νεκρή μία τετραμελής οικογένεια.</p>
      <p>Και σε αυτή την περίπτωση αιτία θανάτου ήταν η δηλητηρίαση με υδροκυάνιο.</p>
      <p>Η Αστυνομία βρήκε τα σώματα ενός άνδρα, μίας γυναίκας, ενός κοριτσιού εννέα ετών και ενός αγοριού μόλις πέντε ετών.</p>
      <p>Σύμφωνα με τουρκικά μέσα ενημέρωσης ο άνεργος άνδρας αντιμετώπιζε οικονομικά προβλήματα και είχε αφήσει σημείωμα στο οποίο έγραφε: «Ζητώ συγγνώμη, αλλά δεν μπορώ να κάνω κάτι άλλο».</p>
      <p>«Φταίει η οικονομική κρίση», ισχυρίζεται η αντιπολίτευση<br/>Στα τουρκικά ΜΜΕ, αλλά και στα μέσα κοινωνικής δικτύωσης, γίνεται εκτενής συζήτηση γι’ αυτή τη σειρά ομαδικών αυτοκτονιών.</p>
      <p>Δεν λείπουν και οι θεωρίες συνομωσίας.</p>
      <p>Οι απόψεις διίστανται για το κατά πόσον οι αυτοκτονίες οφείλονται στην οικονομική κρίση που μαστίζει την Τουρκία.</p>
      <p>Η αντιπολίτευση ισχυρίζεται ότι η αυξανόμενη ανεργία και η κατάρρευση της τουρκικής λίρας έχει προκαλέσει απελπισία στους απλούς πολίτες.</p>
      <p>Σε ομιλία του ο επικεφαλής του μεγαλύτερου κομμάτος της αντιπολίτευσης CHP Κεμάλ Κιλιτσντάρογλου σχολίασε ως εξής τα πρόσφατα τραγικά περιστατικά:</p>
      <p>«Γιατί συνέβησαν όλα αυτά; Εδώ βλέπουμε γυναίκες να ψάχνουν τρόφιμα στα σκουπίδια. Χρειαζόμαστε ένα κοινωνικό κράτος».</p>
      <p>Πρόκειται για μεμονωμένα περιστατικά;</p>
      <p>Η Ασέρ Φόγκο, συνεργάτης της κοινωφελούς οργάνωσης CIMEN που βοηθά τις μειονότητες και τους οικονομικά ασθενείς, πιστεύει ότι «είναι λάθος να πιστεύει κανείς ότι μία αυτοκτονία οφείλεται αποκλειστικά σε προσωπικούς λόγους ή ψυχολογικά κίνητρα.</p>
      <p>»Συνήθως προϋπάρχουν κοινωνικά αίτια, τα οποία δεν γίνονται αντιληπτά.</p>
      <p>»Αυτοί οι άνθρωποι αισθάνονται μόνοι και αβοήθητοι και το πρόβλημα επιδεινώνεται όταν αντιμετωπίζουν οικονομικά προβλήματα και δεν μπορούν να εξασφαλίσουν βασικά αγαθά όπως φαγητό, νερό ή ηλεκτρικό ρεύμα».</p>
      <p>Νομοθετική παρέμβαση θέλει η τουρκική κυβέρνηση<br/>Η τουρκική κυβέρνηση δεν βλέπει κάποιον συσχετισμό ανάμεσα στην οικονομική κρίση και στις αυτοκτονίες.</p>
      <p>Θεωρεί ότι αυτές οφείλονται μάλλον στην ευκολία με την οποία μπορεί κανείς να προμηθευτεί υδροκυάνιο, γι’ αυτό εξαγγέλλει την τροποποίηση της σχετικής νομοθεσίας επί το αυστηρότερο.</p>
      <p>Ήδη τον Ιούνιο το εθνικιστικό κόμμα MHP, που συμμετέχει στην κυβέρνηση, είχε ζητήσει να απαγορευθεί η πώληση υδροκυάνιου, αλλά μέχρι στιγμής δεν συνέβη κάτι τέτοιο.</p>
      <p>Τώρα το υπουργείο Οικογενειακών Υποθέσεων συγκαλεί ειδική επιτροπή, η οποία θα εξετάσει το ζήτημα και θα ενημερώσει την τουρκική κοινή γνώμη για τα συμπεράσματά της.</p>
      <p>Στην Τουρκία η ανεργία φτάνει το 14%, ενώ η ανεργία των νέων έχει εκτοξευθεί στο 27%.</p>
      <p>Ο πληθωρισμός έχει αυξήσει τις τιμές σε τρόφιμα, φάρμακα και καύσιμα.</p>
      <p>Η στατιστική δεν δείχνει άμεση συνάφεια ανάμεσα στην κρίση και στις αυτοκτονίες, ούτε αύξηση των αυτοκτονιών από το καλοκαίρι του 2018, όταν ξέσπασε η οικονομική κρίση στην Τουρκία.</p>
      <p>Αυτό που δείχνει, ωστόσο, είναι η αύξηση των αυτοκτονιών κατά 27% από το 2002, όταν ανήλθε στην εξουσία το κόμμα AKP.</p>
      <p>Πηγή: Deutsche Welle</p>
    </article>
  </body>
</html>