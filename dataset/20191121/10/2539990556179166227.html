<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2407487,Byla-prezes-KPS-Chemik-Police-SA-wyludzala-pieniadze-Akcja-CBA"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T10:34:00+00:00"/>
    <meta property="og:title" content="Była prezes KPS Chemik Police S.A. wyłudzała pieniądze? Akcja CBA"/>
    <meta property="og:description" content="Agenci CBA z delegatury w Szczecinie zatrzymali dwie osoby – byłą prezes KPS Chemik Police S.A. i warszawskiego doradcę ds. marketingu politycznego - informuje tvp.info. Sprawa dotyczy nieprawidłowości w umowach sponsoringu."/>
  </head>
  <body>
    <article>
      <h1>Była prezes KPS Chemik Police S.A. wyłudzała pieniądze? Akcja CBA</h1>
      <address>
        <time datetime="2019-11-21T10:34:00+00:00">21 Nov 2019, 10:34</time>
      </address>
      <p>
        <b>Agenci CBA z delegatury w Szczecinie zatrzymali dwie osoby – byłą prezes KPS Chemik Police S.A. i warszawskiego doradcę ds. marketingu politycznego - informuje tvp.info. Sprawa dotyczy nieprawidłowości w umowach sponsoringu.</b>
      </p>
      <p>Portal ustalił nieoficjalnie, że chodzi o Joannę Ż. oraz Radosława C. Mężczyzna to były dyrektor biura poselskiego europosłanki PO Danuty Hübner, w przeszłości związany z TVN24.</p>
      <related>
        <a href="https://www.polskieradio.pl/5/1222/Artykul/2406696,CBA-wkroczylo-do-UMCS-w-Lublinie-W-tle-150-mln-zl"/>
      </related>
      <p>Rzecznik CBA Temistokles Brodowski poinformował, że śledztwo, w ramach którego dokonano zatrzymań, dotyczy funkcjonowania Fundacji Grupy Azoty na rzecz rozwoju piłki siatkowej kobiet.</p>
      <p>– Badane są także nieprawidłowości w zakresie wydatkowania środków uzyskanych w wyniku umów sponsoringu zawartych w 2015 r., których stroną był Klub Piłkarski Chemik Police S.A. – przekazał Brodowski.</p>
      <p>
        <b>"Przywłaszczyli 180 tys."</b>
      </p>
      <p>Jak ustalili śledczy, wszystko wskazuje na to, że zatrzymani „przywłaszczyli ponad 180 tys. zł z Klubu Piłkarskiego Chemik Police S.A., a część z tych środków wydatkowano na zakup powierzchni reklamowych – bilbordy i plakaty związane z kampanią wyborczą”.</p>
      <p>Dodał, że agenci przeszukali także nieruchomości zatrzymanych. Teraz zostaną oni doprowadzeni do Prokuratury Regionalnej w Szczecinie, gdzie usłyszą zarzuty przywłaszczenia mienia. Do tej sprawy agenci CBA zatrzymali wcześniej 19 osób.</p>
      <related>
        <a href="https://www.polskieradio.pl/5/1222/Artykul/2403993,CBA-prowadzi-czynnosci-w-szpitalu-w-Grudziadzu-W-tle-150-mln-zl"/>
      </related>
      <p>Jak podała Prokuratura Krajowa, zatrzymani to radca prawny, która w przeszłości pełniła funkcję prezesa klubu sportowego „Chemik Police”, była też radną do Sejmiku Województwa Zachodniopomorskiego i były dziennikarz związany w przeszłości z jedną ze stacji telewizyjnych, prowadzący działalność gospodarczą.</p>
      <p>Portal tvp.info ustalił nieoficjalnie, że chodzi o Joannę Ż. oraz Radosława C. C. to były dyrektor biura poselskiego europosłanki PO Danuty Hübner, w przeszłości związany z TVN24.</p>
      <p>pkur</p>
      <related>
        <a href="https://www.polskieradio.pl/7/4400/Artykul/2396808,Senator-elekt-PiS-swiat-samorzadu-jest-narazony-na-korupcje"/>
      </related>
      <related>
        <a href="https://www.polskieradio.pl/5/1222/Artykul/2406000,CBA-zatrzymalo-trzy-osoby-ktore-probowaly-wyludzic-100-mln-zl-z-VAT"/>
      </related>
    </article>
  </body>
</html>