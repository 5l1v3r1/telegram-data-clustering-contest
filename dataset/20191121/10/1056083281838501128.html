<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019592/%D8%A8%D8%A7%D8%B2%D8%AF%DB%8C%D8%AF-%DB%B7-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%A7%D8%B2-%D9%85%D9%86%D8%A7%D8%B7%D9%82-%D8%B9%D9%85%D9%84%DB%8C%D8%A7%D8%AA%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%B7%DB%8C-%D8%B3%D8%A7%D9%84-%DA%AF%D8%B0%D8%B4%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T10:48:10+00:00"/>
    <meta property="og:title" content="بازدید ۷ میلیون نفر از مناطق عملیاتی دفاع مقدس طی سال گذشته"/>
    <meta property="og:description" content="ایسنا/آذربایجان شرقی رییس قرارگاه مرکزی راهیان نور کشور گفت: طی سال گذشته بیش از ۷ میلیون نفر از مناطق عملیاتی دفاع مقدس بازدید کرده اند و در سالجاری نیز علی رغم برخی مشکلات، شاهد حضور مضاعف زایران بودیم."/>
  </head>
  <body>
    <article>
      <h6 class="kicker">رییس قرارگاه مرکزی راهیان نور کشور مطرح کرد</h6>
      <h1>بازدید ۷ میلیون نفر از مناطق عملیاتی دفاع مقدس طی سال گذشته</h1>
      <address><time datetime="2019-11-21T10:48:10+00:00">21 Nov 2019, 10:48</time> by <a rel="author">مهری هاشم زاده</a></address>
      <p>ایسنا/آذربایجان شرقی رییس قرارگاه مرکزی راهیان نور کشور گفت: طی سال گذشته بیش از ۷ میلیون نفر از مناطق عملیاتی دفاع مقدس بازدید کرده اند و در سالجاری نیز علی رغم برخی مشکلات، شاهد حضور مضاعف زایران بودیم.</p>
      <p>سردار یعقوب سلیمانی در آیین اختتامیه اولین جشنواره استانی ره‌آورد سرزمین نور در تبریز، اظهارکرد: جشنواره ره‌آورد سرزمین نور طی ۱۶ دوره در کشور برگزار شده و امسال نیز هفدهمین دوره آن برگزار می شود.<br/><br/>وی با بیان این که سالانه صدها هزار زائر که قاطبه آن جوانان و نوجوانان هستند، در مناطق هفتگانه عملیاتی دفاع مقدس حضور می‌یابند، افزود: ایران مناطق عملیاتی، ره آورد خود از این سفر معنوی را در چهار بخش و بیش از ۲۰ رشته به دبیرخانه جشنواره ارسال می‌کنند و آثار منتخب نیز در راستای انتقال به نسل آینده جمع آوری می‌شود.<br/><br/>وی تشریح کرد: به برکت حماسه و ایثار و از خود گذشتگی رزمندگان، انقلاب اسلامی در تمامی عرصه ها پیروز میدان بوده است، گفت: آذربایجان شرقی قریب ۱۱ شهید والا مقام دارد و به برکت خون این شهدای گلگون کفن، انقلاب اسلامی نه تنها طی ۴۰ سال متوقف نبوده بلکه پیش رونده و پویا بوده است.<br/><br/>رییس قرارگاه مرکزی راهیان نور کشور با اشاره به فرارسیدن هفته بسیج نیز گفت: شکوفه های شجره طیبه "بسیج" را باید در لبنان، سوریه و عراق ببینیم و در هفته جاری نیز دیدیم که حضور بسیج، بازدارندگی دارد.<br/><br/>وی با تاکید بر این که بسیج نیز همانند انقلاب، مردمی بوده و در تمامی عرصه های زندگی گسترده است، افزود: عاشورا، انقلاب، دفاع مقدس، بسیج، راهیان نور و گروه های جهادی در هم تنیده و پیوسته هستند و چنانچه دفاع مقدس امتداد عاشوراست، بسیج و بسیجیان نیز امتداد عاشورا هستند.<br/><br/>وی با بیان این که معتقدم، تفکر بسیجی، تابلویی از عاشوراست، گفت: بسیج در دفاع مقدس آزموده شده و در جریان هشت سال جنگ تحمیلی، بیش از ۱۸۰ هزار نفر بسیجی شهید شده اند.<br/><br/>وی بیان کرد: دفاع مقدس، تجلی گاه حقانیت نظام بوده و هنوز هم دشمن از پنجره دفاع مقدس به جمهوری اسلامی ایران نگاه می کند، چراکه دفاع مقدس یک شخصیت جدید برای ملت ایران به ارمغان آورده که باید بدان توجه کنیم.<br/><br/>سردار سلیمانی با تاکید بر این که راهیان نور بستری برای انتقال فرهنگ دفاع مقدس به نسل جوان است، اظهار کرد: جشنواره ملی ره آورد سرزمین نور نیز بستری برای ترویج فرهنگ و ایثار شهادت بوده و تاکنون نیز سه کتاب مجلد شعر و خاطره در قالب این جشنواره تهیه شده و مجموعه عکس ۹ دوره نیز آماده چاپ است.<br/><br/>وی در خاتمه بیان کرد: آذربایجان شرقی از جمله استان های موفق در حوزه راهیان نور بوده است.<br/><br/>بر اساس این گزارش، آیین اختتامیه اولین جشنواره استانی ره‌آورد سرزمین نور با حضور جمعی از مسئولان، روایان و جوانان، در سالن همایش باغ موزه دفاع مقدس آذربایجان شرقی برگزار شد.<br/><br/>انتهای پیام</p>
    </article>
  </body>
</html>