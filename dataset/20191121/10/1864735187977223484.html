<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/migranti-news-1.4898336"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T10:29:04+00:00"/>
    <meta property="og:title" content="Migranti, Open Arms: &quot;Soccorsi in 73. Alcuni hanno ferite d'arma da fuoco&quot;"/>
    <meta property="og:description" content="Emergency: &quot;Sul barcone tanti minori soli&quot;. Il bilancio di Alarm phone: altri Sos, in tutto sono 290 le persone in cerca di un porto sicuro"/>
  </head>
  <body>
    <article>
      <h1>Migranti, Open Arms: "Soccorsi in 73. Alcuni hanno ferite d'arma da fuoco"</h1>
      <h2>Emergency: "Sul barcone tanti minori soli". Il bilancio di Alarm phone: altri Sos, in tutto sono 290 le persone in cerca di un porto sicuro</h2>
      <address><time datetime="2019-11-21T10:29:04+00:00">21 Nov 2019, 10:29</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4898471.1574335438!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>I migranti soccorsi da una nave di Open Arms (Dire)</figcaption>
      </figure>
      <p>Roma, 21 novembre 2019 - L'ong <b>Open Arms</b> ha fatto sapere di aver salvato <b>73 migranti</b> a bordo di "una barca alla deriva" al largo della Libia, dopo essere stata contattata ieri da Alarm Phone a cui si erano rivolti i migranti "fuggiti da Zawiya". A bordo ci sono 69 uomini, 4 donne, 2 bimbi di 4 e 3 anni e 24 minori non accompagnati. Sul proprio account <b>Twitter,</b> l'ong ha riferito di "casi di shock traumatico, ustioni di secondo e terzo grado, <b>ferite da arma da fuoco</b>, grave ipotermia, disidratazione".</p>
      <figure>
        <iframe data-src="https://twitter.com/openarms_it/status/1197441199596027904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sul barcone soccorso ci sono "tanti minori che stanno viaggiando completamente soli", è l'allarme lanciato da due volontari di Emergency, Gabriella e Ahmed, rispettivamente infermiera e mediatore culturale a bordo dell'imbarcazione dell'ong spagnola.</p>
      <h3>In tutto 290 persone cercano un porto sicuro</h3>
      <p>Ancora un sos raccolto da<b> Alarm Phone</b>, che spiega di essere stato contattato da una novantina di persone in fuga dalla Libia e in "grave pericolo". Tra di loro ci sarebbero 13 donne e diversi bambini: "hanno bisogno di essere soccorse immediatamente, dicono che un tubolare si sta sgonfiando". <br/>Alarm Phone assicura di aver avvertito tempestivamente le autorità e Open Arms, la nave della Ong spagnola che stamattina ha già soccorso i 73 migranti.<br/>Di poche ore fa è un altro salvataggio, il terzo operato in pochi giorni da Ocean Viking: i 90 soccorsi a 82 miglia nautiche dalle coste libiche mentre erano su un gommone vanno ad aggiungersi ai 125 già a bordo della stessa unità gestita da Sos Mediterranee e Medici senza frontiere. Al momento dunque i migranti salvati e bisognosi di un porto sicuro sono poco meno di 290.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>