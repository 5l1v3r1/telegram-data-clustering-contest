<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/prodotto/2019/11/21/news/audi_rs_q8_il_suv_va_di_fretta-241557902/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T10:45:00+00:00"/>
    <meta property="og:title" content="Audi RS Q8, il suv va di fretta"/>
    <meta property="og:description" content="La nuova versione, la più sportiva della gamma Q, può scattare da 0 a 100 km/h in 3,8 secondi e raggiungere i 305 km/h di velocità massima"/>
  </head>
  <body>
    <article>
      <h1>Audi RS Q8, il suv va di fretta</h1>
      <h2>La nuova versione, la più sportiva della gamma Q, può scattare da 0 a 100 km/h in 3,8 secondi e raggiungere i 305 km/h di velocità massima</h2>
      <address>
        <time datetime="2019-11-21T10:45:00+00:00">21 Nov 2019, 10:45</time>
      </address>
      <p> <br/>“Per la prima volta nei 25 anni di storia dei modelli Audi RS, abbiamo realizzato un suv coupé con il Dna di un’autentica sportiva. Grazie al V8 benzina biturbo, Audi RS Q8 è il top di gamma della famiglia Q”.<br/>Con queste parole Oliver Hoffmann, amministratore delegato di Audi Sport, ha introdotto l’“ottava meraviglia” della casa di Ingolstadt che arriverà sul mercato nel corso del primo trimestre del prossimo anno.<br/> <br/>High performance e piacere di guida vanno di pari passo con la versatilità del nuovo modello capace di scattare da 0 a 100 km/h in 3,8 secondi, che salgono a 13,7 secondi per passare a 200 km/h, mentre la velocità massima è autolimitata elettronicamente a 250 km/h e per chi non si accontenta c’è il pacchetto Dynamic plus opzionale con cui raggiungere i 305 km/h.<br/> <br/>Merito di tanta esuberanza è il collaudato propulsore V8 4.0 Tfsi biturbo con tecnologia mild-hybrid capace di una potenza di 600 Cv e 800 Nm di coppia, che lavora in abbinamento alla trazione integrale Quattro e al cambio Tiptronic a 8 rapporti con convertitore di coppia.<br/> <br/>L’efficienza del motore è invece garantita dalla tecnologia Mhev che, secondo la casa, è in grado di ridurre i consumi fino a 0,8 litri ogni 100 chilometri, un contenimento supportato inoltre dalla tradizionale tecnologia Cylinder on demand che dimezza il numero dei cilindri quando non servono tutti e otto.<br/> <br/>Della dotazione di serie fanno parte le sospensioni pneumatiche adaptive air suspension RS, con ammortizzatori regolabili dalla taratura specifica e, in base alle condizioni di guida e al programma di marcia selezionato dal conducente tramite drive select, l’assetto può essere modificato fino a un massimo di 90 mm.<br/> <br/>Da segnalare poi che il pack opzionale Dynamic plus, oltre all’incremento della velocità, offre la stabilizzazione antirollio attiva, il differenziale sportivo e l’impianto frenante con i dischi carboceramici.<br/> <br/>Il look della RS Q8 è caratterizzato dall’imponente single frame ottagonale con la specifica cornice RS (di serie nel colore grigio Manhattan), dalla griglia a nido d’ape RS in nero lucido, ampie prese d’aria laterali in nero lucido, blade in alluminio opaco, passaruota maggiorati con cornici in tinta carrozzeria, cerchi in lega a 10 razze a stella da 22 pollici (optional i 23 pollici a 5 razze).<br/> <br/>E poi ancora troviamo le pinze dei verniciate in nero (optional in rosso e quelle dei dischi carboceramici in grigio, rosso o blu), longarine sottoporta RS in grigio Manhattan, spoiler al tetto RS, l’estrattore dedicato,  terminali di scarico ovali, proiettori a Led (optional quelli a Led Matrix RS bruniti).<br/> <br/>A richiesta si possono scegliere i pacchetti look nero e look carbonio che comprendono i vari dettagli con specifiche finiture, oltre ovviamente alle personalizzazioni garantite dal programma Audi exclusive.<br/> <br/>All’interno troviamo il classico sistema Mmi touch response con due ampi touchscreen con feedback acustico e tattile (optional head-up display), sedili sportivi rivestiti in pelle Nappa e Alcantara (optional quelli in pelle Valcona traforata con impuntura a nido d’ape e funzioni ventilazione e massaggio), volante sportivo rivestito in pelle traforata appiattito nella parte inferiore con paddle RS e comandi multifunzione tra cui spicca il pulsante RS Mode con cui richiamare i nuovi programmi RS1 ed RS2 dell’Audi drive select.<br/> <br/>Anche gli interni possono essere personalizzati con i pacchetti design RS rosso e grigio o con scelta degli inserti in carbonio, in radica grigia o in alluminio.<br/>Infine, non mancano nemmeno le dotazioni tecnologiche di assistenza alla guida di ultima generazione (oltre 30 sistemi ausiliari), infotainment e connettività. (m.r.)</p>
    </article>
  </body>
</html>