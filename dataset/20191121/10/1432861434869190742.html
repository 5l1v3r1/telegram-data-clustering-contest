<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/cska/dzhareta-gledam-na-krushchich-kato-na-postoqnen-trenxor-na-cska-1408310.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="Джарета: Гледам на Крушчич като на постоянен треньор на ЦСКА"/>
    <meta property="og:description" content="Спортният директор на ЦСКА Кристиано Джарета заяви, че ръководството напълно подкрепя новия треньор Милош Крушчич и би било грешка той да бъде сменен скоро Според Джарета, сърбинът вече е започнал да променя някои неща в отбора и трябва да бъде оставен да работи"/>
  </head>
  <body>
    <article>
      <h1>Джарета: Гледам на Крушчич като на постоянен треньор на ЦСКА</h1>
      <address><time datetime="2019-11-21T10:00:00+00:00">21 Nov 2019, 10:00</time> by <a rel="author">Sportlive.bg</a></address>
      <p>Спортният директор на <b><a href="https://www.sportlive.bg/bgfootball/cska">ЦСКА</a></b> Кристиано Джарета заяви, че ръководството напълно подкрепя новия треньор Милош Крушчич и би било грешка той да бъде сменен скоро. Според Джарета, сърбинът вече е започнал да променя някои неща в отбора и трябва да бъде оставен да работи.</p>
      <p>"От моята гледна точка Милош е отличен вариант, на първо място защото е млад. Има огромно желание да учи, да се развива, да налага идеите си, гладен е за успехи. А няма нищо по-лесно от това да предаваш идеите си на играчите чрез млад и амбициозен треньор. Със сигурност смятам, че Крушчич може да бъде точният треньор за ЦСКА. Познаваме го още от края на лятото, когато дойде като асистент на Люпко Петрович. Всъщност, Люпко му даваше възможност да води тренировките и веднага забелязах, че той го прави много добре - има висок и силен глас, но най-вече добри идеи за футбола. Чрез него се опитваме да предадем манталитета и духа на победител в ЦСКА", заяви италианецът пред "Тема Спорт".</p>
      <p>"Това е голям клуб. На мен ми харесва, когато отборът играе в половината на съперника, когато атакува. Не очакваме да се защитаваме и да чакаме нещо да се случи. Милош работи много добре в тази насока. И както всички млади треньори, които пробиват, той знае, че му се предоставя уникален шанс. Посветил се е изцяло на това да успее. Мисля, че в бъдеще той може да стане чудесен треньор. Така че, аз не гледам на Кручшич като временно решение, а като постоянен треньор. Сега, какво ще стане до края на сезона, не мога да кажа, защото нямам кристална топка. Но за нас и за всички наши футболисти той е нашият треньор. И всички трябва да мислим така, а не, че ще има друг, защото ще направим голяма грешка", допълни директорът.</p>
      <p>"Уверявам ви, никак не е лесно да се промени начинът на мислене на футболистите тук, да се промени отношението им към мачовете и тренировките, да се повдигне нивото на професионализъм. Ето това искаме да постигнем. Затова проведохме сериозни разговори с футболистите и щаба. А щабът от своя страна положи още старание да уточни някои детайли с играчите и да подобри отношенията с тях. В крайна сметка, нашият успех като отбор е в краката на футболистите, така че те са най-важният елемент. Първата ни мисъл сутрин трябва да бъде състоянието на играчите, последната ни мисъл преди да си легнем трябва да бъде също състоянието на играчите. Това е бавен процес, който изисква време, но имахме волята да го започнем преди месец и половина - два. И виждам, че някои неща започват да се променят и да се случват. И не говоря за резултатите, които трябва да бъдат приятното последствие. Говоря за отношението на футболистите към тренировките и мачовете, за промяна и в тренировъчния процес", обясни Джарета. <b><i><a href="https://www.sportlive.bg/bgfootball/cska/Dzhareta-posochi-edinstveniq-problem-v-igrata-na-cSKA-1406080.html">А какъв е единственият проблем в играта на "червените" според него вижте в този материал.</a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/cska/Krushchich-Ne-iskam-da-izpusna-shansa-si-s-cSKA-otkazah-na-Levski-prez-2016-a-1408299.html"/>
        <a href="https://www.sportlive.bg/bgfootball/cska/Seriozen-interes-ot-Angliq-i-Germaniq-kym-naj-mladiq-kapitan-v-istoriqta-na-cSKA-1407943.html"/>
        <a href="https://www.sportlive.bg/bgfootball/cska/cSKA-e-sred-20-te-otbora-v-Evropa-koito-igraqt-naj-dominirasht-futbol-1407697.html"/>
        <a href="https://www.sportlive.bg/bgfootball/cska/Samo-1-predstavitel-ot-Pyrva-liga-beshe-chast-ot-prestizhna-futbolna-konferenciq-v-Madrid-1405722.html"/>
        <a href="https://www.sportlive.bg/bgfootball/cska/Otkyde-izvednyzh-v-cSKA-se-razmechtaha-za-titla-1404131.html"/>
      </related>
    </article>
  </body>
</html>