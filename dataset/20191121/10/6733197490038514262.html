<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/mercedes-amg-gls-63-oficialne-vila-na-kolech-povysila-na-612-koni-stovku-da-za-42-s"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-21T10:00:00+00:00"/>
    <meta property="og:title" content="Mercedes-AMG GLS 63 oficiálně: Vila na kolech povýšila na 612 koní, stovku dá za 4,2 s"/>
    <meta property="og:description" content="Také „esková“ limuzína na chůdách již obdržela plnohodnotnou péči od divize AMG. Pod kapotou jí pomáhá elektřina."/>
  </head>
  <body>
    <article>
      <h1>Mercedes-AMG GLS 63 oficiálně: Vila na kolech povýšila na 612 koní, stovku dá za 4,2 s</h1>
      <h2>Také „esková“ limuzína na chůdách již obdržela plnohodnotnou péči od divize AMG. Pod kapotou jí pomáhá elektřina.</h2>
      <address><time datetime="2019-11-21T10:00:00+00:00">21 Nov 2019, 10:00</time> by <a rel="author">Daniel Fuglevič</a></address>
      <p>Velké luxusní SUV od Mercedesu přijíždí ve výkonné variantě AMG GLS 63, zatímco si stále udržuje veškerý komfort a praktičnost standardního modelu, který se nám představil <a href="https://www.autorevue.cz/autosalon-new-york-2019-novy-mercedes-benz-gls-2019-motory-rozmery-foto">již letos v dubnu</a>. Sedmimístné a 5,2 metru dlouhé SUV vypadá po úpravách divize AMG mnohem zlověstněji, zde není třeba více slov. K designu jen dodáme, že novinka má kromě bodykitu také standardně lehčí 21palcová kola, ale příplatkově může jezdit až na 23palcových.</p>
      <related>
        <a href="https://www.autorevue.cz/autosalon-new-york-2019-novy-mercedes-benz-gls-2019-motory-rozmery-foto"/>
      </related>
      <p>GLS 63 je poté <a href="https://www.autorevue.cz/autosalon-zeneva-2019-mercedes-amg-gle-53-prijizdi-jako-mild-hybrid">dalším AMG</a>, které si pomáhá elektrifikovanou jednotkou pod kapotou. Známý čtyřlitrový a dvakrát přeplňovaný V8 tedy doplňuje mild-hybridní 48V systém s malým elektromotorem (16 kW/22 k), rovněž suplujícím funkci startéru/alternátoru. Ve výsledku tak nabízí SUV výkon 450 kW (612 koní) a točivý moment 850 N.m.</p>
      <p>Na místě je také devítistupňová automatická převodovka a plně variabilní pohon všech kol 4Matic+, který zvládá poslat až 100 % síly na zadní kola. Standardně nechybí ani adaptivní vzduchové odpružení s aktivními stabilizátory v rámci 48V sítě, řízení s proměnlivým účinkem posilovače a nakonec posílená brzdová soustava, používající na přední nápravě šestipístkové třmeny s odvětrávanými kotouči o průměru 400 mm.</p>
      <related>
        <a href="https://www.autorevue.cz/u-mercedesu-se-bude-propoustet-koncern-daimler-chce-usetrit-az-1-miliardu-euro"/>
      </related>
      <p>Sečteno podtrženo, přibližně 2,5tunové SUV si touto technikou pomáhá k velmi slušné akceleraci z nuly na 100 km/h za pouhých 4,2 vteřiny. Maximální rychlost je standardně limitována na 250 km/h, ale jak už to známe, při dokoupení AMG Driver’s balíčku vám bude omezovač posunut na 280 km/h.</p>
      <p>V interiéru došlo na standardní úpravy ve formě AMG sportovního volantu, AMG sedaček (samozřejmě zahrnující vyhřívání, odvětrávání a masážní funkce), jiných možností čalounění a prošívání, přičemž výbavou je i standardně vyhřívaná druhá řada sedaček nebo vrcholný infotainment MBUX s dvojicí 12,3palcových, opticky propojených displejů.</p>
      <related>
        <a href="https://www.autorevue.cz/mercedes-amg-c63-prijde-o-motor-v8-misto-nej-dostane-hybridni-benzinovy-ctyrvalec"/>
      </related>
      <p>Infotainment dostává novou grafiku a dodatečné funkce, například stopky, kdybyste náhodou zamýšleli s touto vilou na kolech vyrazit na okruh. Nicméně si GLS 63 stále ponechává i jízdní režimy Trail (šotolina) a Sand (písek) pro výlety mimo zpevněné silnice.</p>
      <p>Datum uvedení Mercedesu-AMG GLS 63 na trh zatím neznáme, stejně jako české cenovky. Určitě ale očekávejte mnohem vyšší cenovku než u nás nejdražší standardní GLS 400 d za cenu od 2,3 milionu korun.</p>
      <related>
        <h4>Určitě si přečtěte</h4>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://f1sport.auto.cz/clanek/v-unoru-do-prahy-dorazi-romain-grosjean"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/hyundai-i30-1-4i-a-i20-1-25i-kdyz-mate-limit-tri-sta-132150"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
      </related>
    </article>
  </body>
</html>