<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/cronaca/svaligiano-appartamento-caluso/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-21T10:27:24+00:00"/>
    <meta property="og:title" content="Svaligiano appartamento e fuggono su un’auto rubata, avevano già colpito a Caluso"/>
    <meta property="og:description" content="Svaligiano un appartamento e fuggono a bordo di autovettura rubata, una persona arrestata dai Carabinieri. La targa segnalata dopo un furto a Caluso."/>
  </head>
  <body>
    <article>
      <h1>Svaligiano appartamento e fuggono su un’auto rubata, avevano già colpito a Caluso</h1>
      <h2>I carabinieri hanno fermato e arrestato un uomo.</h2>
      <address>
        <time datetime="2019-11-21T10:27:24+00:00">21 Nov 2019, 10:27</time>
      </address>
      <p>Svaligiano un appartamento e fuggono a bordo di autovettura rubata, una persona arrestata dai Carabinieri. La targa era stata segnalata dopo un furto a Caluso.</p>
      <h3>Svaligiano appartamento e fuggono su un’auto rubata</h3>
      <p>I Carabinieri della Compagnia di Ivrea hanno tratto in arresto, in flagranza di reato, un giovane albanese: K.V., di anni 23, celibe, senza fissa dimora, fuggito con alcuni complici a bordo di un’autovettura rubata, dopo aver saccheggiato un appartamento. E’ accaduto la scorsa sera, nel territorio del comune di Feletto, quando i militari dell’Arma venivano allertati a seguito della consumazione di un furto all’interno di una abitazione, ove era stata segnalata la presenza di tre malviventi intenti ad allontanarsi alla guida di una autovettura di colore scuro.</p>
      <h3>Targa segnalata dopo un furto a Caluso</h3>
      <p>Prontamente attivate le pattuglie in servizio perlustrativo, poco dopo, un equipaggio del nucleo radiomobile della Compagnia di Ivrea intercettava lungo la strada statale 460, un veicolo sospetto, con a bordo tre soggetti e dopo averne riconosciuto la targa, diramata giorni addietro a seguito di un furto operato nel comune di Caluso, invertiva prontamente la marcia, ponendosi al suo inseguimento.</p>
      <h3>L’inseguimento</h3>
      <p>Nella circostanza, i fuggitivi decidevano ben presto di abbandonare il mezzo sul ciglio della strada, venendo inseguiti a piedi, nei campi, dai militari, che riuscivano ad acciuffare un malvivente, mentre i due complici facevano perdere le loro tracce.</p>
      <h3>Fermato e arrestato</h3>
      <p>Nel marsupio del fermato venivano rinvenuti attrezzi da scasso dallo stesso utilizzati per introdursi sia all’interno dell’appartamento di Feletto sia, poche ore prima, in altra abitazione attigua (non riuscendo in questo caso ad asportare nulla), mentre all’interno del veicolo abbandonato venivano recuperati numerosi capi di abbigliamento, sottratti dai malviventi all’interno dell’appartamento e restituiti al legittimo proprietario. Su disposizione della Procura di Ivrea l’uomo veniva tratto in arresto e condotto presso il carcere di Ivrea, in attesa dell’udienza di convalida. Le indagini, al momento, sono ancora in corso, sia per risalire ai complici che per accertare le responsabilità in merito ad analoghi eventi consumati nel recente periodo, nel territorio canavesano.</p>
      <p>
        <a href="https://nuovaperiferia.it/">
          <b>
            <i>LEGGI ANCHE LE ALTRE NOTIZIE DE LA NUOVA PERIFERIA</i>
          </b>
        </a>
      </p>
      <p>
        <b>RESTA AGGIORNATO SU TUTTE LE NOSTRE NOTIZIE! COME?</b>
      </p>
      <p>Iscriviti al nostro gruppo Facebook <a href="https://www.facebook.com/groups/31786643220/?ref=br_rs"><b>La Nuova Periferia</b></a></p>
      <p>E segui la nostra pagina Facebook ufficiale <b><a href="https://www.facebook.com/lanuovaperiferia/">La Nuova Periferia</a></b>: clicca “Mi piace” o “Segui” e gestisci impostazioni e notifiche in modo da non perderti più nemmeno una notizia!</p>
    </article>
  </body>
</html>