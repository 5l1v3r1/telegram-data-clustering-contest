<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822701-zakon-pro-plazi-bez-parkaniv-nabuv-cinnosti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T10:13:00+00:00"/>
    <meta property="og:title" content="Закон про “пляжі без парканів” набув чинності"/>
    <meta property="og:description" content="Закон “Про внесення змін до деяких законодавчих актів України щодо забезпечення безперешкодного доступу громадян до узбережжя водних об’єктів для загального водокористування” набув чинності."/>
  </head>
  <body>
    <article>
      <h1>Закон про “пляжі без парканів” набув чинності</h1>
      <h2>Закон “Про внесення змін до деяких законодавчих актів України щодо забезпечення безперешкодного доступу громадян до узбережжя водних об’єктів для загального водокористування” набув чинності.</h2>
      <address>
        <time datetime="2019-11-21T10:13:00+00:00">21 Nov 2019, 10:13</time>
      </address>
      <p>Він був <a href="http://www.golos.com.ua/article/324245">опублікований</a> у газеті Верховної Ради “Голос України” 20 листопада.</p>
      <p>Цей закон передбачає внесення змін до Водного і Земельного кодексів України, Кодексу про адміністративні правопорушення, законів «Про місцеве самоврядування в Україні» та «Про місцеві державні адміністрації».</p>
      <p>Зокрема, зміни до Водного кодексу передбачають доповнення ст. 47 положенням, що забороняє обмеження загального водокористування у зв’язку з наданням прибережних захисних смуг (пляжних зон) у користування юридичним або фізичним особам.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821227-zelenskij-pidpisav-zakon-pro-plazi-bez-parkaniv.html">Зеленський підписав закон про "пляжі без парканів"</a>
      </blockquote>
      <p>До ст. 88 Водного кодексу та до ст. 60 Земельного кодексу пропонується внести положення щодо гарантування громадянам безперешкодного і безоплатного доступу до узбережжя морів, морських заток, лиманів та островів у внутрішніх морських водах у межах пляжних зон, а також до узбережжя річок, водойм та островів для загального водокористування, а також про те, що перешкоджання такому доступу є підставою для припинення права користування землями прибережних захисних смуг, якщо таке право надане юридичним або фізичним особам.</p>
      <p>Крім того, ст. 61 та ст. 62 Земельного кодексу України пропонується доповнити положеннями про те, що у прибережних захисних смугах не допускається влаштування огорож або інших конструкцій, що перешкоджають доступу громадян до узбережжя водних об’єктів. Також доповнення до цих статей передбачають механізм демонтажу таких і огорож або інших конструкцій за рахунок їх власників (осіб, що їх встановили).</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821665-zakon-pro-zaboronu-sucilnih-virubok-lisiv-u-karpatah-opublikuvali.html">Закон про заборону суцільних вирубок лісів у Карпатах опублікували</a>
      </blockquote>
      <p>Зміни до ст. 110 Водного кодексу та до ст. 60 Кодексу України про адміністративні правопорушення передбачають встановлення адміністративної відповідальності за неправомірне обмеження безперешкодного і безоплатного доступу громадян до узбережжя водних об’єктів для загального водокористування.</p>
      <p>Зміни до ст. 33 <a href="https://www.ukrinform.ua/tag-zakon">Закону</a> «Про місцеве самоврядування в Україні» та до ст. 21 закону України «Про місцеві державні адміністрації» передбачають надання виконавчим органам сільських, селищних, міських рад та місцевим держаним адміністраціям повноважень із забезпечення безперешкодного і безоплатного доступу громадян до узбережжя водних об’єктів для загального водокористування.</p>
      <p>Огорожі або інші конструкції, що встановлені до набрання чинності законом та перешкоджають доступу громадян до узбережжя водних об’єктів, підлягають демонтажу протягом двох місяців з дня набрання чинності законом.</p>
      <p>Закон набув чинності наступного дня після опублікування та вводиться в дію через три місяці з дня набрання ним чинності.</p>
      <p>Як повідомлялося, законопроєкт № 0869 "Про внесення змін до деяких законодавчих актів України щодо забезпечення безперешкодного доступу громадян до узбережжя водних об'єктів для загального водокористування" <a href="https://www.ukrinform.ua/rubric-society/2808209-rada-uhvalila-zakon-akij-zaboronae-zakriti-plazi.html">був ухвалений у першому читанні Верховною Радою </a>VIII скликання ще у 2015 році. У другому читанні його ухвалила Рада ІХ скликання 29 жовтня. Президент підписав закон 19 листопада.</p>
    </article>
  </body>
</html>