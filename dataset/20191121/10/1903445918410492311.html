<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53198/megszunik-a-nyomtatott-pc-guru"/>
    <meta property="og:site_name" content="PlayDome"/>
    <meta property="article:published_time" content="2019-11-21T10:28:00+00:00"/>
    <meta property="og:title" content="Megszűnik a nyomtatott PC Guru"/>
    <meta property="og:description" content="Kizárólag online folytatja a legrégebbi hazai gamer lap."/>
  </head>
  <body>
    <article>
      <h1>Megszűnik a nyomtatott PC Guru</h1>
      <h2>Kizárólag online folytatja a legrégebbi hazai gamer lap.</h2>
      <address><time datetime="2019-11-21T10:28:00+00:00">21 Nov 2019, 10:28</time> by <a rel="author">Dino</a></address>
      <p>Hazánk leghosszabb ideje piacon lévő videojátékos magazinja a <i>PC Guru</i>, amely lemezújságos indulást követően 1992 szeptemberében jelent meg először nyomtatásban, akkor még Guru néven. A Bear, Gaborca, Masell és Shy által alapított lap az elmúlt 27 év során sok változást megélt, kiadók és szerkesztőségek váltották egymást. A legnagyobb változás azonban a jövő hónap elején következik be a magazin életében: december 5-én fog megjelenni az utolsó nyomtatott szám.</p>
      <p>Mint Böjtös Gábor főszerkesztő a <a href="https://www.pcguru.hu/hirek/temp/51714">weboldalukon közzétett hírben</a> kifejtette, az elmúlt 10 év során folyamatosan gyűltek a sötét fellegek a nyomtatott sajtó piacán. Próbáltak kitartani a végsőkig, a PC Guruval azonban most jutottak oda, hogy meg kellett hozniuk ezt a nehéz döntést. Hiába próbálkoztak például oldalszámcsökkentéssel (a lap árát nem akarták emelni), ez is csak ideiglenes megoldásnak bizonyult.</p>
      <p>Az utolsó PC Guru 2019. december 5-én fog az újságárusokhoz kerülni, benne három teljes játékkal.</p>
      <p><i>Érdekesség: Sok-sok évvel ezelőtt, az egyik kiadóváltásnál megkeresett minket az akkori főszerkesztő, hogy nem vállalnánk-e a lap online részének üzemeltetését. Csakhogy mivel ez a PC Dome megszüntetésével járt volna, elutasítottuk az ajánlatot.</i> ■</p>
      <p>
        <i>Illusztráció: PC Guru</i>
      </p>
    </article>
  </body>
</html>