<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/cultuur/1270181/coldplay-wil-alleen-nog-klimaatneutraal-toeren.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-21T10:50:43+00:00"/>
    <meta property="og:title" content="Coldplay wil alleen nog klimaatneutraal toeren"/>
    <meta property="og:description" content="LONDEN (ANP) - Coldplay-fans buiten Groot-Brittannië moeten voorlopig geduld hebben. De band is de komende tijd niet van plan op tournee te gaan vanwege de impact op het milieu, vertelde frontman Chris Martin aan de BBC."/>
  </head>
  <body>
    <article>
      <h1>Coldplay wil alleen nog klimaatneutraal toeren</h1>
      <address><time datetime="2019-11-21T10:50:43+00:00">21 Nov 2019, 10:50</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>Coldplay-fans buiten Groot-Brittannië moeten voorlopig geduld hebben. De band is de komende tijd niet van plan op tournee te gaan vanwege de impact op het milieu, vertelde frontman Chris Martin aan de BBC.</p>
      <p>In plaats daarvan bedenkt de Britse band, die vrijdag zijn nieuwe album Everyday Life uitbrengt, een klimaatneutrale tournee. De zanger vindt dat alle muzikanten moeten nadenken over de impact op het klimaat."We moeten met z'n allen kijken naar wat de beste manier is waarop we ons werk kunnen doen", zei Chris Martin. "Onze volgende tournee wordt zo milieuvriendelijk mogelijk, waarschijnlijk klimaatneutraal."</p>
      <p>Coldplay is wel in Jordanië om zijn nieuwe dubbelalbum voor het eerst live te spelen. De band heeft daarvoor de plaat in tweeën geknipt. Het eerste deel, Sunset, begint donderdag tijdens zonsondergang terwijl het tweede deel Sunrise vrijdag tijdens zonsopgang wordt gespeeld.</p>
      <p>De laatste keer dat de Britten toerden, was in 2016 en 2017 met de A Head Full of Dreams-tournee. Die bestond uit 122 shows op vier continenten.</p>
    </article>
  </body>
</html>