<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/europos-rinkoje-pirmoji-mirtina-elektronine-cigarete/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T10:36:00+00:00"/>
    <meta property="og:title" content="Europos rinkoje pirmoji mirtina elektroninė cigaretė"/>
    <meta property="og:description" content="Jungtinių Amerikos Valstijų sveikatos apsaugos pareigūnams nuolatos atnaujinant  duomenis apie neįtikėtinai dažnus sunkius plaučių ligų susirgimo ir mirčių atvejus tarp žmonių, kurie naudojo e-cigaretes, įtariama ir pirmoji mirtis nuo Europos"/>
  </head>
  <body>
    <article>
      <h1>Europos rinkoje pirmoji mirtina elektroninė cigaretė</h1>
      <address>
        <time datetime="2019-11-21T10:36:00+00:00">21 Nov 2019, 10:36</time>
      </address>
      <p>
        <i>Jungtinių Amerikos Valstijų sveikatos apsaugos pareigūnams nuolatos atnaujinant  duomenis apie neįtikėtinai dažnus sunkius plaučių ligų susirgimo ir mirčių atvejus tarp žmonių, kurie naudojo e-cigaretes, įtariama ir pirmoji mirtis nuo Europos rinkoje pardavinėjamos elektroninės cigaretės.</i>
      </p>
      <p>Naujausiais duomenimis, sunkių plaučių ligų susirgimo atvejų skaičius JAV perkopė 2 tūkstančių ribą, o mirčių nuo šių ligų proveržio padidėjo iki 42 atvejų. Europos pareigūnai, įskaitant Lietuvos, stebėdami situaciją JAV, nuolatos keičiasi ir dalinasi informacija apie šį proveržį, tačiau liūdnos naujienos pasiekė ir Senąjį kontinentą. Kaip praneša Belgijos Sveikatos, maisto saugos ir aplinkos Federalinė valstybės tarnyba, šalyje galimai užfiksuotas pirmasis mirties atvejis vartojant elektronines cigaretes.</p>
      <p>Įtariama, kad miręs pacientas, kuriam tebuvo 18 metų, mirė nuo plaučių ligų sukeltų komplikacijų vartojant elektronines cigaretes, kurių sudėtyje yra CBD. Žinoma, kad pacientas vartojo „Green monkey space cake“ skystį, kurio CBD koncentracija net 10 mg / ml, o pagal prekybininkų aprašymą ir iki 0,2 % THC. Verta paminėti, kad šis skystis parduodamas, kaip produktas, kuriame nėra nikotino. Kaip ir atvejuose JAV, pacientui pasireiškė tie patys simptomai – sunkus kvėpavimo nepakankamumas, dėl kurio reikėjo atlikti intubaciją ir ekstrakorporinę membraninę oksigenaciją. Taip pat atlikus plaučių biopsiją buvo nustatytas difuzinis alveolių pažeidimas, kuris nėra specifinis, tačiau vis dėlto suderinamas su e-cigarečių sukeltu toksiškumu plaučiams.</p>
      <p>Departamentas primena, kad kartu su Valstybinės vartotojų teisių apsaugos tarnybos pareigūnais imasi visų priežiūros priemonių, kad panašūs produktai nepatektų į <a href="http://ntakd.lrv.lt/lt/naujienos/ntakd-ir-vvtat-pareigunai-siekia-uzkirsti-kelia-mirtinai-pavojingoms-el-cigaretems-patekti-i-lietuvos-rinka">Lietuvos rinką</a><a href="http://ntakd.lrv.lt/lt/naujienos/ntakd-ir-vvtat-pareigunai-siekia-uzkirsti-kelia-mirtinai-pavojingoms-el-cigaretems-patekti-i-lietuvos-rinka">,</a> bei dar kartą nori paraginti verslo atstovus pasitikrinti, ar jų parduodami produktai atitinka jiems keliamus reikalavimus ir nėra įtraukti į Lietuvos rinkai draudžiamų pateikti el. cigarečių ir jų <a href="http://old.ntakd.lt/images/kiti/licencijos/elcigaretes.xlsx">pildyklių sąrašą.</a></p>
      <p>
        <i>NTAKD inf. </i>
      </p>
    </article>
  </body>
</html>