<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/dzhastin-tryudo-predstavi-novoto-pravitelstvo-na-kanada.html"/>
    <meta property="og:site_name" content="News.bg"/>
    <meta property="article:published_time" content="2019-11-21T01:03:23+00:00"/>
    <meta property="og:title" content="Джъстин Трюдо представи новото правителство на Канада"/>
    <meta property="og:description" content="Най-голямата промяна е новата роля на Кристия Фрийланд"/>
  </head>
  <body>
    <article>
      <h1>Джъстин Трюдо представи новото правителство на Канада</h1>
      <address>
        <time datetime="2019-11-21T01:03:23+00:00">21 Nov 2019, 01:03</time>
      </address>
      <p>Министър-председателят на Канада Джъстин Трюдо, който бе преизбран начело на правителство на малцинството след изборите на 21 октомври, представи вчера новия си кабинет, съобщи Франс прес.</p>
      <p><b>Най-голямата промяна е новата роля</b> на досегашната министърка на външните работи Кристия Фрийланд, която предоговори успешно споразумението за свободна търговия със САЩ и Мексико. Тя ще бъде вицепремиер и министър по междуправителствените въпроси.</p>
      <p>Петдесет и една годишната Фрийланд заема този ключов пост в момент, когато правителството на Трюдо е изправено пред бунт срещу данъка върху въглеродните емисии в две западни провинции, управлявани от консерватори, а борещата се за независимост на Квебек формация Квебекски блок се завърна в парламента.</p>
      <p>На мястото на Фрийланд начело на <b>канадската дипломация ще застане Франсоа-Филип Шампан</b>. Това е повишение за квебекския политик, чиито предишни постове бяха министър на инфраструктурата и министър на външната търговия.</p>
      <p>Друга важна промяна в кабинета е, че министърката на околната среда и климатичните промени <b>Катрин Маккена е заменена от Джонатан Уилкинсън.</b> Той отговаряше досега за рибното стопанство, океаните и охраната на канадското крайбрежие.</p>
      <p>В новото правителство има 36 министри, с двама повече от предходното. Мъжете и жените са равен брой.</p>
    </article>
  </body>
</html>