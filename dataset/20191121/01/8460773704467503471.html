<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kerala-20-11-2019/835839"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-21T01:16:43+00:00"/>
    <meta property="og:title" content="കേന്ദ്രം പ്രതിസന്ധി സൃഷ്ടിക്കുന്നു ; ജിഎസ്‌ടി നഷ്‌ടപരിഹാരം ഉടൻ നൽകണമെന്ന് സംയുക്ത പ്രസ്‌താവന"/>
    <meta property="og:description" content="നഷ്ടപരിഹാരം കുടിശ്ശികയായിട്ട്‌ ഒരു മാസമാകുന്നു. ആഗസ്‌ത്‌–- ..."/>
  </head>
  <body>
    <article>
      <h1>കേന്ദ്രം പ്രതിസന്ധി സൃഷ്ടിക്കുന്നു ; ജിഎസ്‌ടി നഷ്‌ടപരിഹാരം ഉടൻ നൽകണമെന്ന് സംയുക്ത പ്രസ്‌താവന</h1>
      <address><time datetime="2019-11-21T01:16:43+00:00">21 Nov 2019, 01:16</time> by <a rel="author">വെബ് ഡെസ്‌ക്‌</a></address>
      <p>സ്വന്തം ലേഖകൻ<br/>ആഗസ്‌ത്‌,- സെപ്‌തംബർ മാസങ്ങളിലെ ജിഎസ്‌ടി നഷ്ടപരിഹാര വിഹിതം കേന്ദ്രം ഉടൻ നൽകണമെന്ന്‌ അഞ്ച്‌ സംസ്ഥാന ധനമന്ത്രിമാർ സംയുക്തമായി ആവശ്യപ്പെട്ടു. കേന്ദ്രധനമന്ത്രി വ്യക്തിപരമായി ഇടപെട്ട്‌ നഷ്ടപരിഹാരം എത്രയുംവേഗം ലഭ്യമാക്കണമെന്ന്‌ കേരളം, പശ്ചിമ ബംഗാൾ, ഡൽഹി, പഞ്ചാബ്‌, രാജസ്ഥാൻ ധനമന്ത്രിമാർ ജിഎസ്‌ടി ഉന്നതാധികാര സമിതിയിൽ പങ്കെടുത്തശേഷം ഇറക്കിയ സംയുക്ത പ്രസ്‌താവനയിൽ പറഞ്ഞു.</p>
      <p>നല്ല സൗഹൃദമനോഭാവത്തോടെയാണ്‌ ഇത്രയുംനാൾ സംസ്ഥാനങ്ങൾ ജിഎസ്‌ടിയെ പിന്തുണച്ചത്‌. ഈ വിശ്വാസം തകർക്കുന്നതാണ്‌ നഷ്ടപരിഹാരം ലഭ്യമാകുന്നതിൽ നിലവിലുള്ള കാലതാമസം.</p>
      <p>നഷ്ടപരിഹാരം കുടിശ്ശികയായിട്ട്‌ ഒരു മാസമാകുന്നു. ആഗസ്‌ത്‌–- സെപ്‌തംബറിലെ നഷ്ടപരിഹാരം ഒക്ടോബറിൽ ലഭിക്കേണ്ടതായിരുന്നു. ഇതിന്‌ കേന്ദ്രം വിശദീകരണംപോലും നൽകുന്നില്ല. സംസ്ഥാനങ്ങൾ കടുത്ത സാമ്പത്തികപ്രതിസന്ധിയിലാണ്‌. സംസ്ഥാനങ്ങളുടെ നികുതിവരുമാനത്തിൽ 60 ശതമാനത്തോളം ജിഎസ്‌ടിയിൽനിന്നാണ്‌. മൊത്തം ജിഎസ്‌ടി വരുമാനത്തിൽ 50 ശതമാനംവരെ കുറവ്‌ പല സംസ്ഥാനങ്ങൾക്കും ഉണ്ടായി. ഇത്‌ സംസ്ഥാനങ്ങളുടെ പ്രവർത്തനങ്ങളെ സ്‌തംഭിപ്പിക്കും. ചില സംസ്ഥാനങ്ങൾ നിത്യനിദാന ചെലവുകൾപോലും വെട്ടിക്കുറയ്‌ക്കേണ്ട അവസ്ഥയാണ്‌.</p>
      <p>നഷ്ടപരിഹാരത്തിൽ ഉറപ്പ്‌ ലഭിച്ചതിനാലാണ്‌ ജിഎസ്‌ടിക്കുവേണ്ടി സംസ്ഥാനങ്ങളുടെ ധനപരമായ അധികാരത്തിൽ വിട്ടുവീഴ്‌ച ചെയ്‌തത്‌. നഷ്ടപരിഹാരം തടസ്സമില്ലാതെ കിട്ടുമോ എന്നതിൽ ജിഎസ്‌ടി ഉന്നതാധികാര സമിതി യോഗങ്ങളിൽ പല മന്ത്രിമാരും ആശങ്ക പ്രകടിപ്പിച്ചിരുന്നു. നഷ്ടപരിഹാരം ഉറപ്പാക്കുന്ന വ്യവസ്ഥകൾ ഭരണഘടനയിൽ ഉൾപ്പെടുത്തിയശേഷമാണ്‌ സംസ്ഥാനങ്ങൾ ജിഎസ്‌ടിയിൽ ചേരാൻ തീരുമാനിച്ചത്‌.</p>
      <p>ഈ വിഷയം ജിഎസ്‌ടി കൗൺസിലിന്റെ അടുത്ത യോഗത്തിന്റെ അജൻഡയിൽ ഉൾപ്പെടുത്തണമെന്ന്‌ മന്ത്രിമാരായ തോമസ്‌ ഐസക്‌ (കേരളം), അമിത്‌ മിത്ര (ബംഗാൾ), മനീഷ്‌ സിസോദിയ (ഡൽഹി), മൻപ്രീത്‌ സിങ്‌ ബാദൽ (പഞ്ചാബ്‌), ശാന്തികുമാർ ധാരിവാൾ (രാജസ്ഥാൻ) എന്നിവർ ആവശ്യപ്പെട്ടു. ഭാവിയിൽ നഷ്ടപരിഹാരം യഥാസമയം ലഭ്യമാക്കാൻ സംവിധാനം ഉറപ്പാക്കണമെന്നും കേന്ദ്രത്തോട്‌ സംസ്ഥാനമന്ത്രിമാർ അഭ്യർഥിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-kerala-21-11-2019/835833"/>
        <a href="https://www.deshabhimani.com/news/kerala/news-kerala-20-11-2019/835557"/>
        <a href="https://www.deshabhimani.com/news/kerala/news-kasaragodkerala-18-11-2019/835107"/>
        <a href="https://www.deshabhimani.com/news/kerala/news-kerala-17-11-2019/835019"/>
        <a href="https://www.deshabhimani.com/news/kerala/kochi-metro-gst/834227"/>
        <a href="https://www.deshabhimani.com/news/kerala/death-school-student/835892"/>
        <a href="https://www.deshabhimani.com/news/kerala/palarivattom-flyover-scam/835887"/>
        <a href="https://www.deshabhimani.com/news/kerala/kerala-assembly-session-kerala-speaker/835886"/>
        <a href="https://www.deshabhimani.com/news/kerala/news-alappuzhakerala-21-11-2019/835881"/>
        <a href="https://www.deshabhimani.com/news/kerala/news-alappuzhakerala-21-11-2019/835880"/>
      </related>
    </article>
  </body>
</html>