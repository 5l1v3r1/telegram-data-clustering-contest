<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-subiectele_zilei-23504217-subiectele-zilei-minciunile-omisiunile-jumatatile-adevar-din-discursul-vioricai-dancila-romania-abandonul-scolar-afecteaza-peste-46-000-copii-anual-peste-5-milioane-romani-fumeaza-dar-autoritatile-ofe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T01:58:00+00:00"/>
    <meta property="og:title" content="Subiectele zilei: Minciunile, omisiunile și jumătățile de adevăr din discursul Vioricăi Dăncilă; În România, abandonul școlar afectează peste 46.000 de copii anual; Peste 5 milioane de români fumează, dar autorităţile oferă tratament doar pentru 500"/>
    <meta property="og:description" content="Ce arată datele centralizate de la 86 de primării din județul Vaslui. Peste 4.000 de copii au un părinte plecat în străinătate... Cum au ajuns cei doi poliţişti din judeţul Vâlcea la un"/>
  </head>
  <body>
    <article>
      <h1>Subiectele zilei: Minciunile, omisiunile și jumătățile de adevăr din discursul Vioricăi Dăncilă; În România, abandonul școlar afectează peste 46.000 de copii anual; Peste 5 milioane de români fumează, dar autorităţile oferă tratament doar pentru 500</h1>
      <address><time datetime="2019-11-21T01:58:00+00:00">21 Nov 2019, 01:58</time> by <a rel="author">Lupu Vlad-Andrei</a></address>
      <p><b>Rasă la pătrat.</b> ”Rază la pătrat”, a suţinut, vai, Dăncilă, încercând să treacă clasa la geometria cercului după ce, disperată să scape de statutul de proverbială întrupare naţională a inepţiei şi a incompetenţei pesediste, a insistat că ar fi dat "meditaţii la mate". La mate? Pi ori rază la pătrat e aria cercului. Dăncilă n-a ştiut. ”Stai jos, iei nota doi”, i-ar fi spus, dacă era bine dispus, exigentul meu prof de matematică, Cristescu. Dacă era într-o zi rea, unu lua. Brusc, pentru ea, neagră i se făcu marţea, parcă în amintirea altor zile şi mai rele. Parcă, spre a se răzbuna pentru tot ceea ce pesedismul dezlănţuit, cu onor reprezentat de V.V., scrie <a href="https://www.dw.com/ro/ras%C4%83-la-p%C4%83trat/a-51330560">DW</a>.<br/><b><br/></b><b>Peste 5 milioane de români fumează, dar autorităţile oferă tratament doar pentru 500.</b> Peste cinci milioane de români fumează, iar acest viciu riscă să le afecteze grav sănătatea. Totuși, de la un an la altul, Ministerul Sănătății a alocat tot mai puțini bani programului Stop Fumat, prin care îi sprijină pe cei dependenți să renunțe la țigări. Din 35 de centre de consiliere și tratament au rămas doar cinci, iar bugetul total acoperă costurile medicamentelor pentru numai 500 de persoane. După mai multe tentative eșuate, Ionică Șirean a reușit să se lase de fumat abia când a ajuns la un pas de moarte. Nu a primit medicamente gratuite care să-l ajute să renunțe la țigări, pentru că banii din programul Stop Fumat s-au terminat, conform <a href="https://stirileprotv.ro/stiri/sanatate/peste-5-milioane-de-romani-fumeaza-dar-autoritatile-ofera-tratament-doar-pentru-500.html">Știrile Pro Tv</a>.<br/><br/><b>Minciunile, omisiunile și jumătățile de adevăr din discursul Vioricăi Dăncilă.</b> Viorica Dăncilă în conferința de presă de două ore și jumătate a înșirat minciuni, omisiuni și jumătăți de adevăr. A negat de mai multe ori că ar fi susținut ordonanța 13, deși tot ea recunoaște până la urmă că a apărat legea într-un mesaj către deputații din Parlamentul European. A lansat în spațiul public și acuzația că eșecul aderării la Schengen e responsabilitatea președintelui, în condițiile în care reproșurile din UE au fost mereu la adresa guvernării de la București. Apoi, declarațiile cu privire la angajarea fiului său la Curtea de Conturi și programul de guvernare al PSD „realizat în proporție de 80%”, se arată în articolul <a href="https://www.digi24.ro/stiri/actualitate/politica/minciunile-omisiunile-si-jumatatile-de-adevar-din-discursul-vioricai-dancila-1219675">Digi24</a>. <br/><b><br/></b><b>Ce arată datele centralizate de la 86 de primării din județul Vaslui.</b> Peste 4.000 de copii au un părinte plecat în străinătate Doi copii s-au sinucis anul trecut în județul Vaslui. O fată de 10 ani și un băiat de 13 ani. Ambii aveau părinții plecați la muncă peste granițe. Specialiștii spun că lipsa părinților pe termen lung are repercursiuni dintre cele mai grave asupra copiilor, care devin vulnerabili. Unii dintre ei cad victime ale unor grupuri cu vicii. Alții, se sinucid. Migrația forței de muncă lasă în urmă drame, în familiile cu copii care rămân fără unul sau chiar ambii părinți, notează <a href="https://www.libertatea.ro/stiri/ce-arata-datele-centralizate-de-la-86-de-primarii-din-judetul-vaslui-peste-4-000-de-copii-au-un-parinte-plecat-in-strainatate-2807893">Libertatea.ro</a>. <br/><b><br/></b><b>πSD, elipsa lui Dăncilă și Kaiserul Klaus.</b> PSD ar trebui să se numească de acum înainte πSD, pentru că π-ul necunoscut dnei Dăncilă va fi ținut minte de toată lumea. Dna Dăncilă a răspuns clar, de bunăvoie și nesilită de nimeni, în văzul și auzul țării întregi: „Raza la pătrat”. Aici, jurnalista care a pus întrebarea a greşit: nu trebuia să-i dea pe loc răspunsul corect, trebuia doar să-i spună „Eroare, doamnă Dăncilă”. Sau, mai rafinat, putea să-i „dezvăluie”: „Răspunsul corect este 2r²”. Cu siguranță, candidata s-ar fi repezit, cum s-a agățat și de πr² să zică, da, doi er pătrat, așa am spus și eu; după aceea putea fi făcută de rahat la pătrat, relatează <a href="https://republica.ro/sd-elipsa-lui-dancila-si-kaiserul-klaus">Republica</a>. <br/><br/><b>Cum au ajuns cei doi poliţişti din judeţul Vâlcea la un pas de a fi executaţi.</b> Circumstanţele în care cei doi poliţişti din judeţul Vâlcea au fost la un pas de a fi executaţi de membrii unui clan de romi din satul Călina prinşi la furat de porci din gospodăriile sătenilor continuă să ridice semne de întrebare, iar sindicatele poliţiştilor avansează o serie de elemente care au alimentat evenimentele. Preşedintele EUROPOL consideră că astfel de evenimente se întâmplă pe fondul lipsei de resursă umană. „Totul s-a întâmplat în timp ce poliţiştii se aflau în misiune pentru asigurarea ordinii publice în nu mai puţin de 15 sate din judeţul Vâlcea. Dar mai grav este că infractorii din Vâlcea au prins cu timpul un foarte mare tupeu după ce au văzut cum sunt soluţionate unele dosare de ultraj”, potrivit <a href="https://adevarul.ro/news/eveniment/cum-ajuns-cei-doi-politisti-judetul-valcea-pas-executati-1_5dd57d115163ec42713b77de/index.html">Adevărul.ro</a>. <br/><br/><b>În România, abandonul școlar afectează peste 46.000 de copii anual. </b>Părăsirea timpurie a şcolii afectează, în ţara noastră, peste 46.000 de copii anual, potrivit raportului "Child Rights Now" România, prezentat miercuri într-o conferinţă de presă. Conform acestuia, rata copiilor de vârstă şcolară neînscrişi la şcoală este de 6% la nivelul întregii populaţii, dar ajunge la 22% pentru copiii de etnie romă şi la 29% pentru copiii cu dizabilităţi. Copiii care provin din familii cu venituri mici sunt de asemenea supuşi riscurilor. De asemenea, raportul relevă că nu toate şcolile sunt "un mediu sigur" pentru copil. "30% dintre şcolile din România şi 62% în mediul rural au toaletele în exterior”, potrivit <a href="https://newsweek.ro/educatie/in-romania-abandonul-scolar-afecteaza-peste-46000-de-copii-anual">Newsweek.ro</a>.</p>
    </article>
  </body>
</html>