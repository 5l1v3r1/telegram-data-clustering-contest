<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3361743/policajac-koji-je-pretio-samoubistvom-saslusan-sramota-me-zbog-svega"/>
    <meta property="og:site_name" content="kurir.rs"/>
    <meta property="article:published_time" content="2019-11-21T01:14:00+00:00"/>
    <meta property="og:title" content="POLICAJAC KOJI JE PRETIO SAMOUBISTVOM SASLUŠAN: Sramota me zbog svega!"/>
    <meta property="og:description" content="Bratislav Stojiljković, koji je sedam sati pretio da će se ubiti, izjavio u tužilaštvuda je samo hteo da porazgovara sa ženom"/>
  </head>
  <body>
    <article>
      <h6 class="kicker">PRITVOR</h6>
      <h1>POLICAJAC KOJI JE PRETIO SAMOUBISTVOM SASLUŠAN: Sramota me zbog svega!</h1>
      <address>
        <time datetime="2019-11-21T01:14:00+00:00">21 Nov 2019, 01:14</time>
      </address>
      <p>
        <b>Bratislav Stojiljković, koji je sedam sati pretio da će se ubiti, izjavio u tužilaštvu<br/>da je samo hteo da porazgovara sa ženom</b>
      </p>
      <p>Kada sam s terase video policiju, shvatio sam da su oni došli zbog mene i sve je izgledalo kao neka serija! Policija ispred zgrade, zove me pregovarački tim. Za vreme talačke krize pio sam kafu sa komšinicom. Nisam hteo da pravim probleme, ali od sramote nisam policajcima hteo da otključam vrata!</p>
      <p>Ovim rečima, kako Kurir saznaje, na saslušanju u Prvom osnovnom tužilaštvu branio se policajac Bratislav Stojiljković (42), koji je u ponedeljak napravio haos u naselju Vojvode Vlahovića, kada je naoružan sedam sati odbijao da napusti stan. Posle drame, koja je imala srećan kraj, njegove kolege stavile su mu lisice i privele ga zbog sumnje da je, pre nego što se zabarikadirao, počinio nasilje u porodici prema supruzi.</p>
      <p>- Poslednjih mesec dana ne živimo zajedno zbog porodičnih problema, ali dolazim u stan kako bih viđao zajedničkog sina. Veče pre incidenta došao sam u stan da razgovaramo. Rekao sam supruzi da je bilo dosta mesec dana da odluči šta ćemo sa našim brakom, predložio sam joj da se kao ljudi razvedemo - rekao je on na saslušanju i dodao da se te večeri jesu svađali „kao muž i žena“, ali da su se posle „mazili i ljubili“.</p>
      <p>U stanu u kom su mu posle razvoda živeli supruga i sin, kako je naveo, ostao je cele noći i sledećeg jutra oko osam sati predložio je supruzi da njeni rođaci dođu po njihovog sina kako bi nastavili da razgovaraju o budućnosti. - Došao je muž njene sestre oko 10 sati, gurnuo me je bez povoda, uzeo Aleksu, a i Jelena je otišla.</p>
      <p>Nisam znao o čemu se radi! Ostao sam sam u stanu, ispred mojih vrata dežurali su njeni rođaci. Za to vreme ja sam preskočio kod komšinice i mirno pio kafu sa njom. Sa njene špijunke nadgledao sam ko dežura ispred vrata - rekao je Bratislav i dodao: - Nisam se svađao sa svojom ženom, niti sam je udario, ja nju volim, ona je posebna!</p>
      <p>
        <b>Kurir.rs/ B. T. - J. S. Foto: Tanjug/Sava Radovanović</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361375/suspendovan-policajac-sa-vozdovca-satima-bio-zakljucan-u-stanu-i-pretio-samoubistvom"/>
        <a href="https://www.kurir.rs/crna-hronika/3361113/totalno-ludilo-policajac-preskocio-balkon-i-sa-bakom-gledao-sebe-na-vestima-reakcija-starice-ce-vas-slediti"/>
        <a href="https://www.kurir.rs/crna-hronika/3361003/policajac-sve-prokockao-pa-dobio-ultimatum-pomahnitali-bratislav-zamalo-izazvao-masakr-a-izjavom-sokirao-specijalce"/>
      </related>
    </article>
  </body>
</html>