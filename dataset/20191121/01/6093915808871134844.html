<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/technology/item/489458-ksekinise-i-nea-ypiresia-streaming-binteopaignidion-tis-google"/>
    <meta property="og:site_name" content="thestival.gr"/>
    <meta property="article:published_time" content="2019-11-21T01:44:00+00:00"/>
    <meta property="og:title" content="Ξεκίνησε η νέα υπηρεσία streaming βιντεοπαιγνιδιών της Google"/>
    <meta property="og:description" content="Η μετάδοση βίντεο συνεχούς ροής (streaming) έχει ήδη αρχίσει να μεταμορφώνει τη μουσική, τον κινηματογράφο και την τηλεόραση. Τώρα έρχεται η ώρα και των βιντεοπαιγνιδιών, καθώς στις 19 Νοεμβρίου τέθηκε σε λειτουργία από τη Google η νέα πλατφόρμα game-streaming Stadia, η οποία θα βρίσκεται στο υπολογιστικό «νέφος» και θα είναι προσβάσιμη μέσω διαδικτύου από τους χρήστες."/>
  </head>
  <body>
    <article>
      <h1>Ξεκίνησε η νέα υπηρεσία streaming βιντεοπαιγνιδιών της Google</h1>
      <address><time datetime="2019-11-21T01:44:00+00:00">21 Nov 2019, 01:44</time> by <a rel="author">Thestival team</a></address>
      <p>Η μετάδοση βίντεο συνεχούς ροής (streaming) έχει ήδη αρχίσει να μεταμορφώνει τη μουσική, τον κινηματογράφο και την τηλεόραση. Τώρα έρχεται η ώρα και των βιντεοπαιγνιδιών, καθώς στις 19 Νοεμβρίου τέθηκε σε λειτουργία από τη Google η νέα πλατφόρμα game-streaming Stadia, η οποία θα βρίσκεται στο υπολογιστικό «νέφος» και θα είναι προσβάσιμη μέσω διαδικτύου από τους χρήστες.</p>
      <p>Η νέα πλατφόρμα, που βασίζεται στη μεγάλη δύναμη των υπολογιστικών κέντρων της Google για να «τρέξει» τα παιγνίδια, καθιστά περιττές τις ειδικές παιγνιδοκονσόλες. Ο χρήστης μπορεί να παίζει σε οποιαδήποτε συσκευή συνδεμένη στο διαδίκτυο (υπολογιστή, ταμπλέτα, έξυπνο κινητό, τηλεόραση κ.α.), με τη βοήθεια του Google Chromecast ή μιας ειδικής εφαρμογής Stadia για smartphones. Σε υπολογιστή ο χρήστης χρησιμοποιεί το πρόγραμμα πλοήγησης Chrome.</p>
      <p>Η Google δεν είναι η μοναδική εταιρεία τεχνολογίας που «ποντάρει» ότι το streaming θα φέρει τα πάνω-κάτω στην τεράστια διεθνή αγορά βιντεοπαιγνιδιών ύψους 150 δισεκατομμυρίων δολαρίων, σύμφωνα με τον «Εκόνομιστ». Αυτόν τον μήνα η Microsoft ανακοίνωσε νέα παιγνίδια για την πειραματική υπηρεσία της xCloud που θα ξεκινήσει επίσημα το 2020 και η οποία θα δουλεύει μαζί με την υπάρχουσα συνδρομητική υπηρεσία Xbox Game Pass, που επιτρέπει στους χρήστες να «κατεβάζουν» παιγνίδια. Κάτι ανάλογο λέγεται ότι ετοιμάζει επίσης η Amazon, ενώ η Nvidia δοκιμάζει τη δική της υπηρεσία GeForce Now και η Sony ήδη προσφέρει την υπηρεσία streaming Playstation Now που προσφέρει πάνω από 800 βιντεοπαιγνίδια.</p>
      <p>H Stadia, που απαιτεί σύνδεση διαδικτύου με ταχύτητα τουλάχιστον 10Mbps, θα αρχίσει με 22 διαθέσιμα βιντεοπαιγνίδια, μεταξύ των οποίων τα "Assasin's Creed Odyssey", "Destiny 2", "Mortal Combat 11" και "NBA 2K20". Το streaming που θα γίνεται σε ανάλυση 4Κ, θα παρέχεται μέσω της premium υπηρεσίας Stadia Pro με μηνιαία συνδρομή 9,99 δολαρίων.</p>
      <p>Πηγή: ΑΠΕ-ΜΠΕ</p>
    </article>
  </body>
</html>