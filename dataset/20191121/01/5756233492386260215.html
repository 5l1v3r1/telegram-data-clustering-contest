<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622602/%D8%AA%D8%B5%D8%A7%D8%AF%D9%81-%D9%85%D8%B1%DA%AF%D8%A8%D8%A7%D8%B1-%D8%AA%D8%B1%DB%8C%D9%84%DB%8C-%D8%A8%D8%A7-%D8%B3%D9%85%D9%86%D8%AF-%D9%88%D8%A7%D9%86%D8%AA-%D9%88-%D9%BE%D8%B1%D8%A7%DB%8C%D8%AF-%DB%B4-%D9%86%D9%81%D8%B1-%DA%A9%D8%B4%D8%AA%D9%87-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T01:59:00+00:00"/>
    <meta property="og:title" content="تصادف مرگبار تریلی با سمند، وانت و پراید/ ۴ نفر کشته شدند"/>
    <meta property="og:description" content="مسوول روابط عمومی مرکز حوادث و فوریت‌های دانشگاه علوم پزشکی گلستان از جان باختن ۴ نفر و مصدمیت ۲ تن دیگر بر اثر برخورد یک دستگاه تریلی با سه خودروی سواری در جاده آق‌قلا - بندرترکمن در غرب این استان خبر داد و گفت: حال یک مصدوم این حادثه مساعد نیست."/>
  </head>
  <body>
    <article>
      <h1>تصادف مرگبار تریلی با سمند، وانت و پراید/ ۴ نفر کشته شدند</h1>
      <address>
        <time datetime="2019-11-21T01:59:00+00:00">21 Nov 2019, 01:59</time>
      </address>
      <p>
        <i>مسوول روابط عمومی مرکز حوادث و فوریت‌های دانشگاه علوم پزشکی گلستان از جان باختن ۴ نفر و مصدمیت ۲ تن دیگر بر اثر برخورد یک دستگاه تریلی با سه خودروی سواری در جاده آق‌قلا - بندرترکمن در غرب این استان خبر داد و گفت: حال یک مصدوم این حادثه مساعد نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نوید مازندرانی شامگاه چهارشنبه اظهار داشت: در این حادثه که عصر امروز رخ داد، یک دستگاه تریلی با سه خودرو سمند، وانت و پراید برخورد کرد.</p>
      <p>وی افزود: این سانحه در حدفاصل روستاهای پنج پیکر و خواجه لر اتفاق افتاد و به جز کشته شدگان ۲ نفر نیز مصدوم شدند که حال یکی از آن ها مساعد نیست.</p>
      <figure>
        <img src="https://aftabnews.ir/files/fa/news/1398/8/30/361788_589.jpg"/>
      </figure>
      <p>به گفته مسوول روابط عمومی مرکز حوادث و فوریت‌های دانشگاه علوم پزشکی گلستان در بین کشته شدگان دو کودک ۲ و ۴ ساله قرار دارند.</p>
      <p>در همین پیوند رییس پلیس راه گلستان گفت: راننده تریلی که در جاده بندرترکمن - آق قلا از غرب به شرق در حرکت بود پس از انحراف به چپ غیرمجاز با یک دستگاه سواری سمند برخورد رخ به رخ داشت و در ادامه دو دستگاه خودرو سواری پراید و وانت بار نیز دچار سانحه شدند.</p>
      <p>سرهنگ علی عبدی اظهار داشت: علت اصلی سانحه تخلف راننده و انحراف به چپ تریلی است که سبب مرگ چهار نفر و زخمی شدن دو تن از مجموع سرنشینان سه خودرو سواری شد.</p>
      <p>وی افزود: این حادثه مقارن ساعت ۱۷ امروز چهارشنبه در حوالی روستاهای پنج پیکر و خواجه لر بندرترکمن رخ داد.</p>
      <p>گفتنی است عرض کم و نداشتن شانه خاکی مناسب در جاده بندرترکمن - آق قلا باعث وقوع سوانح زیادی می شود.</p>
      <p>طی ۶ ماهه نخست امسال حدود ۱۶۰ نفر در سوانح جاده‌ای استان گلستان جان خود را از دست داده اند که در مجموع ۱۳۱ نقطه پرخطر دارد.</p>
      <p>شهریور امسال نیز سانحه برخورد مینی‌بوس با تریلی در جاده اینچه‌برون - گنبد ۱۸ مصدوم و ۱۵ کشته داشت که جان باختگان بعلت آتش سوزی و سوختگی کامل از طریق آزمایش پیشرفته دی ان ای روی دندان شناسایی شدند.</p>
    </article>
  </body>
</html>