<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232594/"/>
    <meta property="og:site_name" content="Українська правда"/>
    <meta property="article:published_time" content="2019-11-21T01:27:33+00:00"/>
    <meta property="og:title" content="Зеленський змусив ще одного чиновника пообіцяти відремонтувати міст"/>
    <meta property="og:description" content="Президент Володимир Зеленський змусив голову Миколаївської ОДА Олександра Стадніка пообіцяти при журналістах, що Південнобузький міст Миколаєва буде відремонтований впродовж року."/>
  </head>
  <body>
    <article>
      <h1>Зеленський змусив ще одного чиновника пообіцяти відремонтувати міст</h1>
      <address>
        <time datetime="2019-11-21T01:27:33+00:00">21 Nov 2019, 01:27</time>
      </address>
      <p>Президент Володимир Зеленський змусив голову Миколаївської ОДА Олександра Стадніка пообіцяти при журналістах, що Південнобузький міст Миколаєва буде відремонтований впродовж року.</p>
      <p><b>Джерело:</b> брифінг президента в Очакові</p>
      <p><b>Пряма мова Зеленського:</b> "У нас тут у кожній області так. По-іншому не будується, у Дніпрі так було, у Станиці Луганській, у Маріуполі з дорогою. Якщо ви скажете журналістам, люди будуть вас бачити, впізнавати на вулицях і запитувати "Де міст?"."</p>
      <p>Відповідь чиновника "Будемо старатися" не влаштувала главу держави, тож він запитав "У наступному році міст буде стояти?". </p>
      <p>Після того як Зеленський декілька разів перепитав чи бере на себе зобов’язання керівник ОДА відремонтувати міст, Стаднік відповів "Буде".</p>
      <p><b>Деталі:</b> У свою чергу голова ОДА намагався ухилитись від конкретної відповіді, "щоб не було потім ситуації, коли не побудуємо". </p>
      <p>"А ви побудуйте", – сказав Зеленський. </p>
      <p>Стаднік розповів, що наразі вирішується питання проєктної документації для ремонту моста. </p>
      <p>
        <b>Нагадаємо:</b>
      </p>
      <ul>
        <li>У липні під час візиту президента України до Дніпра Володимир Зеленський і мер Дніпра Борис Філатов домовилися, що <a href="https://www.pravda.com.ua/rus/news/2019/07/12/7220727/">мер піде у відставку</a>, якщо Центральний міст не відремонтують до 14 вересня.</li>
        <li>7 вересня Борис Філатов <a href="https://www.pravda.com.ua/news/2019/09/7/7225596/">продемонстрував</a> новий міст, про який він бився об заклад з президентом.  </li>
        <li>Пізніше Зеленський <a href="https://www.pravda.com.ua/news/2019/09/14/7226296/">заявив</a>, що парі з мером Дніпра Борисом Філатовим триває. </li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/3/7230875/"/>
        <a href="https://www.pravda.com.ua/news/2019/10/26/7230138/"/>
        <a href="https://www.pravda.com.ua/news/2019/10/22/7229781/"/>
      </related>
    </article>
  </body>
</html>