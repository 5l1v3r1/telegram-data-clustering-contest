<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/sabarimala/836005"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-21T01:00:00+00:00"/>
    <meta property="og:title" content="ശബരിമലയ്‌ക്ക്‌ പ്രത്യേക ബോർഡ്‌ : 1190 ക്ഷേത്രങ്ങൾ പ്രതിസന്ധിയിലാകും"/>
    <meta property="og:description" content="ശബരിമലയ്‌ക്കുമാത്രം പ്രത്യേക ബോർഡ്‌ രൂപീകരിക്കണമെന്ന ..."/>
  </head>
  <body>
    <article>
      <h1>ശബരിമലയ്‌ക്ക്‌ പ്രത്യേക ബോർഡ്‌ : 1190 ക്ഷേത്രങ്ങൾ പ്രതിസന്ധിയിലാകും</h1>
      <address><time datetime="2019-11-21T01:00:00+00:00">21 Nov 2019, 01:00</time> by <a rel="author">വെബ് ഡെസ്‌ക്‌</a></address>
      <p>സ്വന്തം ലേഖകൻ<br/>ശബരിമലയ്‌ക്കുമാത്രം പ്രത്യേക ബോർഡ്‌ രൂപീകരിക്കണമെന്ന സുപ്രീംകോടതി നിർദേശം നടപ്പാക്കിയാൽ തിരുവിതാംകൂർ ദേവസ്വം ബോർഡിന്‌ കീഴിലെ 1190 ഓളം ക്ഷേത്രങ്ങളുടെ പ്രവർത്തനം പ്രതിസന്ധിയിലാകും. ആറായിരത്തിലേറെ ജീവനക്കാരുടെയും അയ്യായിരത്തോളം പെൻഷൻകാരുടെയും ജീവിതവും വഴിമുട്ടും. ക്ഷേത്രകലാപീഠം, കോളേജുകൾ, സ്‌കൂളുകൾ അടക്കമുള്ള സ്ഥാപനങ്ങളുടെ പ്രവർത്തനവും സ്‌തംഭിക്കും.</p>
      <p>ശബരിമല വരുമാനത്തെ ആശ്രയിച്ചാണ്‌ ബോർഡിന്‌ കീഴിലെ 1248 ക്ഷേത്രങ്ങളിൽ 1190 ഓളം ക്ഷേത്രങ്ങളിലും നിത്യനിദാന ചെലവുപോലും നടക്കുന്നത്‌. 60 ഓളം ക്ഷേത്രങ്ങൾക്കുമാത്രമാണ്‌ സാമ്പത്തിക സ്വയംപര്യാപ്‌തയുള്ളത്‌.</p>
      <p>പ്രത്യേക ബോർഡ്‌ രൂപീകരണം ഒട്ടേറെ നിയമപ്രശ്‌നങ്ങൾക്കും വഴിവയ്‌ക്കും. തിരുവിതാംകൂർ രാജാവ്‌ ഇന്ത്യൻ യൂണിയനുമായുണ്ടാക്കിയ ഉടമ്പടിയുടെ ഭാഗമായാണ്‌ ശബരിമലയും പന്തളം രാജപ്രവിശ്യയും ഉൾപ്പെടുത്തി തിരുവിതാംകൂർ ദേവസ്വം ബോർഡ്‌ രൂപീകരിച്ചത്‌. തിരുവിതാംകൂർ–- കൊച്ചി ഹിന്ദു ആരാധനാലയ നിയമപ്രകാരമാണ്‌ ശബരിമല തിരുവിതാംകൂർ ദേവസ്വം ബോർഡിന്‌ കീഴിൽ പ്രവർത്തിക്കുന്നത്‌. ഈ നിയമത്തിൽ ഭേദഗതി അനിവാര്യമാകും.</p>
      <p>ശബരിമല പ്രത്യേക മാസ്‌റ്റർപ്ലാൻ പ്രവർത്തനങ്ങൾ പുരോഗതിയിലാണ്‌. വിരമിച്ച ഹൈക്കോടതി ജഡ്‌ജി അധ്യക്ഷനായി പ്രത്യേക ഓംബുഡ്‌സ്‌മാനും നിലവിലുണ്ട്‌. <br/>ദേവസ്വം ബോർഡിന്‌ കീഴിൽ ശബരിമല വികസന അതോറിറ്റി സർക്കാരിന്റെ പരിഗണനയിലാണ്‌. ദേശീയ തീർഥാടന കേന്ദ്രം എന്ന നിലയിൽ വികസിപ്പിക്കാനുള്ള ചുമതല ഈ അതോറിറ്റിക്കാണ്‌. മറ്റ്‌ ക്ഷേത്രങ്ങളിൽ ഭരണ നിർവഹണത്തിന്‌ പ്രത്യേകസമിതി രൂപീകരിക്കാനും നിർദേശമുണ്ട്‌.</p>
      <p>തിരുവിതാംകൂർ ദേവസ്വംബോർഡിൽ നിലനിർത്തി ശബരിമലയുടെ വികസനം കൂടുതൽ വേഗത്തിലാക്കാനാണ്‌ കർമപരിപാടി. ഇക്കാര്യം കോടതിയെ ബോധ്യപ്പെടുത്തും. ശബരിമലയെ ആശ്രയിച്ച്‌ കഴിയുന്ന മറ്റ്‌ ക്ഷേത്രങ്ങളിൽ വരാനിടയുള്ള പ്രതിസന്ധിയും കോടതിയെ അറിയിക്കും.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-kerala-22-11-2019/836002"/>
        <a href="https://www.deshabhimani.com/news/kerala/news-kerala-21-11-2019/835776"/>
        <a href="https://www.deshabhimani.com/news/kerala/sabarimala-pilgrim-died/835697"/>
        <a href="https://www.deshabhimani.com/from-the-net/sabarimala-rss-attack/835639"/>
        <a href="https://www.deshabhimani.com/news/kerala/news-pathanamthittakerala-20-11-2019/835595"/>
        <a href="https://www.deshabhimani.com/news/kerala/news-kerala-19-11-2019/835578"/>
        <a href="https://www.deshabhimani.com/news/kerala/news-pathanamthittakerala-19-11-2019/835346"/>
        <a href="https://www.deshabhimani.com/news/kerala/news-kerala-18-11-2019/835213"/>
      </related>
    </article>
  </body>
</html>