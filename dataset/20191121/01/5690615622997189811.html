<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836938-povernuti-z-rosiyskogo-polonu-korabli-vidremontuyut-protyagom-trokh-misyatsiv-prezident"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T01:38:00+00:00"/>
    <meta property="og:title" content="Повернуті з російського полону кораблі відремонтують протягом трьох місяців – Президент"/>
    <meta property="og:description" content="КИЇВ. 21 листопада. УНН. Повернуті з російського полону кораблі ВМС &quot;Нікополь&quot;, &quot;Бердянськ&quot; і &quot;Яни Капу&quot; відремонтують протягом трьох місяців. Про це заявив …"/>
  </head>
  <body>
    <article>
      <h1>Повернуті з російського полону кораблі відремонтують протягом трьох місяців – Президент</h1>
      <address><time datetime="2019-11-21T01:38:00+00:00">21 Nov 2019, 01:38</time> by <a rel="author">Денис Масліков</a></address>
      <p><b>КИЇВ. 21 листопада. УНН.</b> Повернуті з російського полону кораблі ВМС "Нікополь", "Бердянськ" і "Яни Капу" відремонтують протягом трьох місяців. Про це заявив Президент України Володимир Зеленський під час робочої поїздки до Миколаївської області, повідомляє <b>УНН</b> з посиланням на Офіс Президента України.</p>
      <p>Зеленський повідомив, що на кораблях частково відсутнє обладнання та озброєння.</p>
      <p>"Те, що ми побачили: справді частково не вистачає обладнання, бракує частини озброєння. Буде розслідування. Ми побачимо всі деталі", – наголосив він.</p>
      <p>Президент відвідав базу Військово-морських сил України у м. Очакові. Глава держави оглянув кораблі ВМС "Нікополь", "Бердянськ" і "Яни Капу", які Російська Федерація повернула після захоплення у листопаді 2018 року неподалік Керченської протоки.</p>
      <p>"Я дуже радий, що наші військові катери на місці. Як і обіцяли, ми повернули і наших моряків, і катери", – сказав Президент.</p>
      <p>Крім того, Володимир Зеленський поспілкувався з екіпажем суден. Президент подякував морякам за готовність продовжувати службу.</p>
      <p>Нагадаємо, українські катери "Нікополь", "Бердянськ" та "Яни Капу" <a href="https://www.unn.com.ua/uk/news/1836919-u-vms-rozpovili-pro-stan-korabliv-yaki-rf-povernula-ukrayini">повернулись з полону в анексованому Росією Криму</a>. На рубці "Бердянська" було видно, як "залатали" пробоїну від влучання російського снаряду.</p>
      <p>18 листопада командувач ВМС ЗС України <a href="https://www.unn.com.ua/uk/exclusive/1836402-u-vms-pidtverdili-pochatok-protseduri-peredachi-ukrayini-zakhoplenikh-rosiyeyu-suden-1">Ігор Воронченко повідомив УНН</a>, що процедура передачі Україні двох катерів та буксира, які були захоплені РФ у 2018 році біля Керченської протоки, завершується, невдовзі почнеться буксирування суден до Одеси.</p>
      <p>До цього у МЗС РФ 18 листопада заявили, що <a href="https://www.unn.com.ua/uk/news/1836886-odin-iz-buksiriv-yakiy-maye-dopraviti-zakhopleni-rf-sudna-pidkhodit-do-odesi">Москва передала українській стороні кораблі.</a></p>
      <p>Нагадаємо, 25 листопада 2018 року прикордонні кораблі ФСБ РФ обстріляли і захопили три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряків заарештували в Криму, потім їх перемістили в російські СІЗО в Москві.</p>
      <p>7 вересня до Києва повернулися 35 заручників, у тому числі 24 моряки. Вони повернулися на батьківщину в межах обміну між Україною і РФ.</p>
    </article>
  </body>
</html>