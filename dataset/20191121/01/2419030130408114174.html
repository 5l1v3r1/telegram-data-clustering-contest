<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191121/bieb-leent-steeds-meer-e-books-uit/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T01:06:58+00:00"/>
    <meta property="og:title" content="Bieb leent steeds meer e-books uit"/>
    <meta property="og:description" content="DEN HAAG (ANP) - Mensen gaan steeds minder vaak naar de bibliotheek om een papieren boek of cd’s te halen. De bieb leende in 2018 wel meer e-books en luisterboeken uit, blijkt uit onderzoek door het Centraal Bureau voor de Statistiek (CBS) en de Koninklijke Bibliotheek."/>
  </head>
  <body>
    <article>
      <h1>Bieb leent steeds meer e-books uit</h1>
      <address><time datetime="2019-11-21T01:06:58+00:00">21 Nov 2019, 01:06</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Mensen gaan steeds minder vaak naar de bibliotheek om een papieren boek of cd’s te halen. De bieb leende in 2018 wel meer e-books en luisterboeken uit, blijkt uit onderzoek door het Centraal Bureau voor de Statistiek (CBS) en de Koninklijke Bibliotheek.</b>
      </p>
      <p>Bibliotheekleden leenden vorig jaar bijna 3,5 miljoen e-books, bijna 300.000 meer dan in 2017. Ook werden 1,3 miljoen luisterboeken gedownload. Verder werden ruim 63 miljoen papieren boeken uitgeleend, ruim 4 miljoen minder dan een jaar eerder.</p>
      <p>De openbare bibliotheken zagen het ledental afnemen tot 3,6 miljoen. In 2017 waren er nog 3,7 miljoen. Maar de Koninklijke Bibliotheek ziet wel meer bibliotheekbezoeken, bijvoorbeeld voor activiteiten om kinderen meer te laten lezen of cursussen taalvaardigheid voor volwassenen. De gegevens laten volgens de nationale bibliotheek zien dat de rol van de bibliotheken steeds meer verschuift van klassieke uitleenbibliotheken naar brede maatschappelijke bibliotheken.</p>
    </article>
  </body>
</html>