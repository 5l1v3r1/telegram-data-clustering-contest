<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742597"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:00:00+00:00"/>
    <meta property="og:title" content="'5ความเสี่ยงธุรกิจไทย' ที่ท้าทายเศรษฐกิจขาลงในปี63"/>
    <meta property="og:description" content="สัปดาห์นี้สะท้อนสถานการณ์อัตราเติบโตเศรษฐกิจไทยที่อยู่ในช่วงขาลง กับปัจจัยเสี่ยง 5 ข้อ สุดท้าทายในปี 63"/>
  </head>
  <body>
    <article>
      <h1>'5ความเสี่ยงธุรกิจไทย' ที่ท้าทายเศรษฐกิจขาลงในปี63</h1>
      <address>
        <time datetime="2019-11-21T01:00:00+00:00">21 Nov 2019, 01:00</time>
      </address>
      <p>
        <b>สัปดาห์นี้สะท้อนสถานการณ์อัตราเติบโตเศรษฐกิจไทยที่อยู่ในช่วงขาลง กับปัจจัยเสี่ยง 5 ข้อ สุดท้าทายในปี 63</b>
      </p>
      <p>สำนักเศรษฐกิจหลายๆ แห่งได้คาดการณ์อัตราการเติบโตเศรษฐกิจไทยปีนี้คงโตไม่เกิน 2.8% แม้แต่สภาพัฒน์ฯ ที่คอย <b>“เอ็นเตอร์เทน”</b> รัฐบาลมาทุกยุค ยังออกมายอมรับว่า <mark><b>เศรษฐกิจไทยปีนี้ไม่เกิน 2.6%</b></mark> เนื่องด้วยปัจจัยหลายอย่างทั้งเศรษฐกิจโลกหดตัว สงครามการค้าระหว่างจีนกับสหรัฐที่ยืดเยื้อมาตลอดและมีแนวโน้มว่าจะลามไปถึงปีหน้า ประกอบเศรษฐกิจไทยที่ต้องพึ่งการส่งออกและท่องเที่ยวหารายได้เข้าประเทศ จึงต้องยืมจมูกคนอื่นหายใจตลอดเวลา<br/><br/>เมื่อโลกเป็นหวัดเราก็ต้องพลอยจามไปด้วย ล่าสุด <b>นายอุตม สาวนายน</b> รัฐมนตรีคลัง ก็ออกมาส่งสัญญาณว่าในปี 2562 การขยายตัวทางเศรษฐกิจจะต่ำกว่าเป้าหมายที่ตั้งไว้ 2.8% เนื่องจากได้รับผลกระทบจากภาวะเศรษฐกิจโลกชะลอส่งผลให้การส่งออกหดตัว ในฟากบริษัทจดทะเบียนในตลาดหลักทรัพย์ก็อ่วมเพราะพิษบาทแข็ง กดดันกำไรไตรมาส 3 ดิ่งหนักหัวทิ่มหัวตำกันเป็นแถว ซึ่ง 569 บจ. รายงานงบไตรมาส 3 ร่วงกว่า 18% ด้วยปัจจัยต่างๆ ดังกล่าวข้างต้นย่อมส่งผลกระทบเศรษฐกิจไทยปีหน้าอยู่ในช่วงขาลงอย่างมิอาจปฏิเสธได้</p>
      <figure>
        <img src="https://www.dailynews.co.th/admin/upload/20191120/news_zGPFWKgyFQ114110_533.jpg?v=201911211011?v=1282"/>
      </figure>
      <p>เมื่อเร็วๆ นี้ <b>สภาเศรษฐกิจโลก (World Economic Forum) </b>ได้จัดทำรายงานเกี่ยวกับข้อมูลการจัดอันดับความเสี่ยงในการทำธุรกิจของภูมิภาคต่างๆ ทั่วโลก ซึ่งในรายงานในปี 2019 นี้ ใช้เป็นข้อมูลในการหารือของผู้บริหารทั่วโลกที่จะเข้าร่วมการประชุมประจำปีที่เมือง ดาวอส ประเทศสวิตเซอร์แลนด์ที่จะมีขึ้นในเดือน ม.ค. 2563<br/><br/>ทั้งนี้ สภาเศรษฐกิจโลก ได้จัดอันดับความเสี่ยงในการทำธุรกิจทั่วโลกปี 2562 ซึ่ง 10 อันดับแรก ความเสี่ยงในการทำธุรกิจในภูมิภาคเอเซียแปซิฟิก 10 อันดับ เช่น <b>วิกฤติทางการเงิน การโจมตีทางไซเบอร์ การว่างงาน วิกฤตราคาพลังงาน ความล้มเหลวของรัฐบาล </b>เป็นต้น<br/><br/>ที่สำคัญได้จัดอันดับความเสี่ยงในการทำธุรกิจในไทยด้วยในรายงานระบุว่า ประเทศไทยต้องเผชิญความเสี่ยง 5 อันดับแรก ได้แก่ <b>1) เศรษฐกิจฟองสบู่ 2) ความล้มเหลวของรัฐบาล 3) การโจมตีทางไซเบอร์ 4) ภัยพิบัติทางธรรมชาติและโดยมนุษย์ และ 5) ความไม่มั่นคงทางสังคม</b><br/><br/>ในปีนี้มีผู้ตอบแบบสอบถามทั่วโลก 12,000 กว่าคน เฉพาะในประเทศไทยมีผู้ตอบแบบสอบถามรวม 102 คน ว่าไปแล้วตามหลักในการทำการสำรวจจริงๆ ถือว่าจำนวนค่อนข้างน้อยอาจไม่สะท้อนความจริงในภาพรวมของสถานการณ์ปัจจุบันเท่าใดนัก ยิ่งห้วงเวลาของการสำรวจแบบสอบถามเป็นช่วงที่ประเทศไทยอยู่ระหว่างการเตรียมการเลือกตั้งใหญ่ทั่วประเทศ <b>ย่อมมีผลต่อการตอบแบบสอบถาม</b> โดยเฉพาะในเรื่องของความเชื่อมั่นของนักธุรกิจค่อนข้างมากทีเดียว</p>
      <figure>
        <img src="https://www.dailynews.co.th/admin/upload/20191120/news_OLNfKNUyBW114110_533.jpg?v=201911211011?v=6525"/>
      </figure>
      <p>แม้แบบสอบถามจะน้อยไปซักหน่อย ช่วงเวลาที่สำรวจก็ไม่ใช่เวลาปกติ ข้อมูลจึงอาจจะเบี่ยงเบนได้ แต่อย่างน้อยที่สุดก็สะท้อนให้เห็นว่านักธุรกิจไทยวิตกกังวลเรื่องอะไรมากที่สุด อันที่จริง 5 ข้อที่สภาธุรกิจโลกกลั่นจากผลสำรวจมีความใกล้เคียงกับสถานการณ์จริงของไทยเวลานี้พอสมควร อย่างกรณี <b>ความเสี่ยงว่าด้วยความล้มเหลวของรัฐบาล</b> ซึ่งในรายงานนั้นหมายถึงระบบธรรมาภิบาล การทุจริตคอร์รัปชั่น การบริหารจัดการเชิงสถาบันมากกว่าการเจาะจงไปที่การบริหารงานของรัฐบาลในภาพรวม<br/><br/><i>เรื่องนี้สำคัญมากเพราะในสายตานักลงทุน เขาถือเป็นเรื่องใหญ่ในการตัดสินใจว่าจะลงทุนหรือไม่ บางบริษัทหรือรัฐบาลบางประเทศเขาประกาศออกมาเลยว่าจะไม่ลงทุนในประเทศที่ไม่โปร่งใส หรือ มีปัญหาทุจริตคอรัปชั่น ที่ผ่านมาไทยยังมีปัญหานี้ค่อนข้างมาก เขาจึงให้เป็นหนึ่งในความเสี่ยงของประเทศในปีหน้า</i><br/><br/>อย่างความเสี่ยงจากเศรษฐกิจฟองสบู่ เขาหมายถึง <b>ฟองสบู่จากสินทรัพย์</b> โดยอาจจะดูจากราคาอสังหาริมทรัพย์ที่มีแนวโน้มสูงขึ้นเรื่อยๆ ประกอบกับดอกเบี้ยในบ้านเราต่ำอาจทำให้นักธุรกิจมีความวิตกกังวลได้ หรือในกรณีภัยธรรมชาติ ต้องยอมรับว่าในช่วงสี่ห้าปีที่ผ่านมาบ้านเราเจอกับวิกฤติจากภัยธรรมชาติค่อนข้างบ่อยและรุนแรงขึ้นเรื่อยๆ ทั้งน้ำท่วมและภัยแล้งยิ่งในช่วงปีสองปีหลังนี้ ก็เจอ<b>ปัญหาฝุ่นละออง PM 2.5</b> ซึ่งมีความรุนแรงในช่วงฤดูหนาวที่อากาศนิ่ง หรือความเสี่ยงจากการโจมตีทางไซเบอร์ ก็ล้วนแต่เป็นเรื่องที่น่าห่วงทั้งสิ้น<br/><br/><b>ความเสี่ยงทั้ง5ข้อดังกล่าวข้างต้นล้วนเป็นความท้าทายในการทำธุรกิจในปีหน้า ซึ่งคาดว่าน่าจะเป็นปีที่ยากลำบากไม่น้อยกว่าปีนี้แน่ๆ</b><br/>.................................................<br/>คอลัมน์ :<b><mark> เศรษฐศาสตร์ข้างทาง</mark></b><br/>โดย<mark><b> “ทวี มีเงิน"</b></mark></p>
    </article>
  </body>
</html>