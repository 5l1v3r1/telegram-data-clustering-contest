<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919297/%D8%AC%D8%B2%D8%A6%DB%8C%D8%A7%D8%AA-%D8%A8%D8%B1%DA%AF%D8%B2%D8%A7%D8%B1%DB%8C-%D8%A2%D8%B2%D9%85%D9%88%D9%86-%D8%A7%D8%B1%D8%B2%D8%B4%DB%8C%D8%A7%D8%A8%DB%8C-%D8%AF%D8%A7%D9%86%D8%B4-%D8%A2%D9%85%D9%88%D8%AE%D8%AA%DA%AF%D8%A7%D9%86-%D8%AF%D8%A7%D8%B1%D9%88%D8%B3%D8%A7%D8%B2%DB%8C-%D8%AE%D8%A7%D8%B1%D8%AC-%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-21T01:31:00+00:00"/>
    <meta property="og:title" content="جزئیات برگزاری آزمون ارزشیابی دانش آموختگان داروسازی خارج از کشور"/>
    <meta property="og:description" content="رییس مرکز سنجش آموزش پزشکی وزارت بهداشت با تاکید بر اینکه زمان ثبت نام برای شرکت در هجدهمین دوره آزمون ارزشیابی دانش آموختگان داروسازی خارج از کشور تا پنجم آذر ادامه دارد، گفت: این آزمون پنجم دی ماه ۹۸ برگزار می‌شود."/>
  </head>
  <body>
    <article>
      <h6 class="kicker">رییس مرکز سنجش آموزش پزشکی وزارت بهداشت تشریح کرد</h6>
      <h1>جزئیات برگزاری آزمون ارزشیابی دانش آموختگان داروسازی خارج از کشور</h1>
      <address><time datetime="2019-11-21T01:31:00+00:00">21 Nov 2019, 01:31</time> by <a rel="author">زهرا ابراهیم آبادی</a></address>
      <p>رییس مرکز سنجش آموزش پزشکی وزارت بهداشت با تاکید بر اینکه زمان ثبت نام برای شرکت در هجدهمین دوره آزمون ارزشیابی دانش آموختگان داروسازی خارج از کشور تا پنجم آذر ادامه دارد، گفت: این آزمون پنجم دی ماه ۹۸ برگزار می‌شود.</p>
      <p><b>دکتر آبتین حیدرزاده در گفت و گو با ایسنا</b> ضمن بیان این مطلب اظهار کرد: ثبت نام برای شرکت در هجدهمین دوره آزمون ارزشیابی دانش آموختگان داروسازی خارج از کشور به صورت اینترنتی از ساعت ۱۸ روز سه شنبه ۲۸ آبان ۹۸ آغاز شده است و تا ساعت ۲۴ روز سه شنبه ۵ آذر ۹۸ ادامه دارد. دانش آموختگان موظفند در زمان تعیین شده، نسبت به نام نویسی اینترنتی در سایت مرکز سنجش آموزش پزشکی به نشانی www.sanjeshp.ir اقدام کنند. </p>
      <p>وی با تاکید بر اینکه هجدهمین دوره آزمون ارزشیابی دانش آموختگان داروسازی خارج از کشور پنجم دی ماه ۹۸ برگزار می شود، اظهار کرد: داوطلبان پیش از نام نویسی اینترنتی، ابتدا باید نسبت به تشکیل پرونده در مرکز خدمات آموزشی وزارت بهداشت اقدام کنند و فقط افرادی که توسط مرکز خدمات آموزشی معرفی شده باشند، واجد شرایط نام نویسی اینترنتی و شرکت در آزمون ارزشیابی هستند.</p>
      <p>حیدرزاده در ادامه تصریح کرد: اصل و کپی مدارک تحصیلی دریافتی از دانشگاه محل تحصیل (مدرک نهایی و ریز نمرات کلیه مقاطع تحصیلی که صحت صدور و تعلق آن، به تصدیق و تأیید و مهر و امضای شعبه امور دانشجویی نمایندگی جمهوری اسلامی ایران در کشور مربوطه و تأیید وزارت امور خارجه در تهران رسیده باشد.) از جمله مدارک مورد نیاز برای تشکیل پرونده در مرکز خدمات آموزشی وزارت بهداشت است و داوطلبان برای ثبت نام باید این مدارک را در اختیار داشته باشند.</p>
      <p>رییس مرکز سنجش آموزش پزشکی وزارت بهداشت خاطر نشان کرد: در صورتی که مدرک دریافتی، فوق لیسانس و بالاتر باشد، ارائه پایان نامه تحصیلی به همراه تأییدیه و مهر دانشگاه محل تحصیل، خلاصه ای از رساله به زبان فارسی، رزومه، مقالات منتشره و کلیه فعالیت های پژوهشی الزامی است. ارائه ترجمه رسمی کلیه مدارک، چنانچه به زبانی غیر از انگلیسی باشند، الزامی است. در صورت تکمیل بودن کلیه مدارک مورد نیاز و تشکیل پرونده، دانش آموختگان باید آمادگی خود را جهت شرکت در آزمون به کارشناس ارزشیابی مرکز خدمات آموزشی اعلام کنند تا نام آنها در لیست مرکز خدمات آموزشی ثبت شود.</p>
      <p>وی در پایان در خصوص زمان توزیع کارت این آزمون نیز گفت: کارت ورود به جلسه آزمون از ساعت ۱۸ روز سه شنبه ۳ دی ماه ۹۸ از طریق سایت مرکز سنجش آموزش پزشکی در اختیار داوطلبان قرار خواهد گرفت.داوطلبان باید پرینت کارت ورود به جلسه و اصل کارت ملی خود را در روز آزمون همراه داشته باشند، در غیر این صورت از ورود آنان به سالن برگزاری آزمون جلوگیری خواهد شد.</p>
      <p>انتهای پیام</p>
    </article>
  </body>
</html>