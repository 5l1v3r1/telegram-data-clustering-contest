<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742751"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T01:18:00+00:00"/>
    <meta property="og:title" content="อิสราเอลอาจมีเลือกตั้งใหม่ หลังยังไม่มีใครตั้งรัฐบาลได้"/>
    <meta property="og:description" content="อิสราเอลเข้าใกล้ต้องมีการเลือกตั้งครั้งใหม่เป็นครั้งที่ 3 ภายในปีเดียว หลังพรรคการเมืองขนาดใหญ่ 2 พรรคไม่สามารถจับขั้วตั้งรัฐบาล 'ที่มีเสถียรภาพ' ได้"/>
  </head>
  <body>
    <article>
      <h1>อิสราเอลอาจมีเลือกตั้งใหม่ หลังยังไม่มีใครตั้งรัฐบาลได้</h1>
      <address>
        <time datetime="2019-11-21T01:18:00+00:00">21 Nov 2019, 01:18</time>
      </address>
      <p>
        <b>อิสราเอลเข้าใกล้ต้องมีการเลือกตั้งครั้งใหม่เป็นครั้งที่ 3 ภายในปีเดียว หลังพรรคการเมืองขนาดใหญ่ 2 พรรคไม่สามารถจับขั้วตั้งรัฐบาล "ที่มีเสถียรภาพ" ได้</b>
      </p>
      <p>สำนักข่าวต่างประเทศรายงานจากกรุงเทลอาวีฟ ประเทศอิสราเอล เมื่อวันที่ 21 พ.ย. ว่าพล.ท.เบนนี กันต์ซ หัวหน้าพรรคนำเงิน-ขาว ซึ่งเป็นพรรคการเมืองสายกลาง-ซ้ายของอิสราเอล แถลงเมื่อวันพุธ ยอมรับไม่ประสบความำสเร็จในการจัดตั้งรัฐบาลได้ทันตามกำหนด ด้วยการรวบรวมเสียงสนับสนุนให้ไม่ต่ำกว่า 61 จาก 120 เสียง ในสภาผู้แทนราษฎร "คเนสเซ็ท" หลังการเลือกตั้งทั่วไปเมื่อเดือนก.ย. ที่ผ่านมา ไม่มีพรรคการเมืองใดได้รับเสียสนับสนุนข้างมากอย่างเด็ดขาด โดยพรรคน้ำเงิน-ขาว ได้รับการเลือกตั้ง 34 ที่นั่ง ตามด้วยพรรคลิคุดซึ่งเป็นพรรคฝ่ายขวาของนายกรัฐมนตรีเบนจามิน เนทันยาฮู  33 ที่นั่ง<br/> </p>
      <figure>
        <iframe data-src="https://twitter.com/trtworld/status/1197020622003396608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191121/news_byPUagITAq083347_533.jpg?v=20191121187?v=9197"/>
      </figure>
      <p><b>พล.ท.เบนนี กันต์ซ<br/></b> <br/>ขณะเดียวกัน พล.ท. กันต์ซซึ่งเคยดำรงตำแหน่งประธานคณะเสนาธิการทหารร่วมของอิสราเอล ตำหนิเนทันยาฮูซึ่งยังคงรักษาการตำแหน่งผู้นำรัฐบาล ว่า "พยายามขัดขวางทุกวิถีทาง" จากการให้อิสราเอลจัดตั้ง "รัฐบาลเอกภาพแห่งชาติ" ซึ่งเป็นแนวคิดที่เขาเสนอตั้งแต่แรก จากการที่พรรคการเมืองแต่ละพรรคมีจุดยืนชัดเจนในการไม่สนับสนุนฝ่ายตรงข้ามอยู่แล้ว อย่างไรก็ตาม หลังจากนี้คเนสเซ็ทมีเวลา 21 วันเต็ม เปิดโอกาสให้ "สมาชิกคนใดและจากพรรคใดก็ได้" ซึ่งทั้งเนทันยาฮูและพล.ท. กันต์ซยังคงมีสิทธิ์ รวบรวมเสียงสนับสนุนให้ได้อย่างน้อย 21 เสียงเพื่อจัดตั้งรัฐบาล มิเช่นนั้นอิสราเอลจะต้องจัดการเลือกตั้งทั่วไปครั้งใหม่ ซึ่งจะเป็นครั้งที่ 3 แล้วภายในปีนี้</p>
      <figure>
        <img src="https://www.dailynews.co.th/admin/upload/20191121/news_BPLjXwdphY083339_533.jpg?v=20191121187?v=4504"/>
      </figure>
      <p><b>นายกรัฐมนตรีเบนจามิน เนทันยาฮู<br/></b> <br/>ด้านเนทันยาฮูซึ่งไม่ว่าจะได้ดำรงตำแหน่งนายกรัฐมนตรีต่อหรือไม่ จะต้องเผชิญกกับการสอบสวนข้อครหาคอร์รัปชั่น กล่าวว่าเขายังคงยินดี "เจรจากับทุกฝ่าย" เพื่อการจัดตั้งรัฐบาลที่มีเสถียรภาพและหลีกเลี่ยงการจัดการเลือกตั้งครั้งใหม่ ที่ผลสำรวจความคิดเห็นชาวอิสราเอลโดยสำนักโพลหลายแห่งเป็นไปในทางเดียวกันว่าไม่ต้องการ แต่มองว่าการเลือกตั้งเป็นครั้งที่ 3 ภายในปีเดียวมีแนวโน้มเกิดขึ้น "อย่างหลีกเลี่ยงไม่ได้".<br/><br/><b>เครดิตภาพ : GETTY IMAGES, AP</b></p>
    </article>
  </body>
</html>