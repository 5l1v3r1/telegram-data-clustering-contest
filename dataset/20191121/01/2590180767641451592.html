<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184652/%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4-1"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T01:57:00+00:00"/>
    <meta property="og:title" content="পরিবহন ধর্মঘট স্থগিত"/>
    <meta property="og:description" content="নতুন সড়ক পরিবহন আইন স্থগিত করে সংশোধনের দাবিতে ডাকা অনির্দিষ্টকালের ধর্মঘ"/>
  </head>
  <body>
    <article>
      <h1>পরিবহন ধর্মঘট স্থগিত</h1>
      <address><time datetime="2019-11-21T01:57:00+00:00">21 Nov 2019, 01:57</time> by <a rel="author">সময় সংবাদ</a></address>
      <p><b>নতুন সড়ক পরিবহন আইন স্থগিত করে সংশোধনের দাবিতে ডাকা অনির্দিষ্টকালের ধর্মঘট স্থগিত করা হয়েছে। বুধবার (২০ নভেম্বর) দিবাগত রাত পৌনে ১টার দিকে ধানমন্ডিতে স্বরাষ্ট্রমন্ত্রীর বাসভবনে তার সঙ্গে পরিবহন মালিক-শ্রমিকদের বৈঠকে এ সিদ্ধান্ত হয়।</b><br/><br/>বৈঠক শেষে ধর্মঘট স্থগিতের ঘোষণা দেন বাংলাদেশ ট্রাক-কাভার্ড ভ্যান ও পণ্য পরিবহন মালিক-শ্রমিক ঐক্য পরিষদের আহ্বায়ক মো. রুস্তম আলী খান।<br/><br/>সংবাদ সম্মেলনে স্বরাষ্ট্রমন্ত্রী বলেন, যে দাবিগুলো যৌক্তিক সেগুলোর জন্য আমরা সময় বেধে দিয়েছি। পাশাপাশি তাদের সঙ্গে একমত হয়েছি। ড্রাইভিং লাইসেন্স নিয়ে তাদের একটি সমস্যা ছিল। তাদের সেই দাবির প্রেক্ষিতে আমরা বলেছি, তারা এখন যেই লাইসেন্স দিয়ে গাড়ি চালাচ্ছেন, সেটি দিয়েই আগামী ৩০ জুন পর্যন্ত গাড়ি চালাবেন। আগামী ৩০ জুনের মধ্যেই তাদের এ সংক্রান্ত সব কাজ শেষ করতে হবে।<br/><br/>তিনি আরও বলেন, গাড়ির ফিটনেসের বিষয় ও আইন সংশোধনীর বিষয়ে তারা আমাদের কাছে তাদের দাবি তুলে ধরেছেন। সেগুলো আমরা যোগাযোগ মন্ত্রীর কাছে পাঠাবো। তিনি সেগুলো দেখবেন।<br/><br/>বৈঠকে নেওয়া সিদ্ধান্তে পরিবহন নেতারা সন্তুষ্ট উল্লেখ করে তিনি বলেন, আমরা মনে করি, আমাদের বৈঠকে নেওয়া সিদ্ধান্তে তারা সন্তুষ্ট হয়েছেন এবং আমাদের সঙ্গে একমত হয়েছেন। তারা আমাদের আশ্বাসও দিয়েছেন যে আগামীকাল থেকে এই কর্মবিরতি তারা প্রত্যাহার করে নেবেন।<br/><br/>বাংলাদেশ ট্রাক-কাভার্ডভ্যান পণ্য পরিবহন মালিক-শ্রমিক ঐক্য পরিষদের আহ্বায়ক রুস্তম আলী খান বলেন, আমরা বৈঠকে আমাদের দাবিগুলো তুলে ধরেছেন। তারা আমাদের দাবি গুনেছেন এবং তারা নীতিগতভাবে মেনে নিয়েছেন, মন্ত্রীর কথায় আমরা কর্মবিরতি প্রত্যাহার করছি।<br/><br/><br/>এর আগে রাত ৯টার কিছু পর স্বরাষ্ট্রমন্ত্রীর ধানমন্ডির বাসভবনে বাস ট্রাক-কাভার্ডভ্যান পণ্য পরিবহন মালিক-শ্রমিক সমিতির নেতাদের সঙ্গে বৈঠকে বসেন স্বরাষ্ট্রমন্ত্রী আসাদুজ্জামান খাঁন কামাল।</p>
    </article>
  </body>
</html>