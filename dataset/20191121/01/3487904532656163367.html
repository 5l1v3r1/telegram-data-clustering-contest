<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/super-league-ekstratia-evesthitopiisis-gia-ta-trochea-distichimata"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T01:45:00+00:00"/>
    <meta property="og:title" content="Super League: Εκστρατεία ευαισθητοποίησης για τα τροχαία δυστυχήματα"/>
    <meta property="og:description" content="Αφιερωμένη στην Ημέρα Μνήμης για τα Θύματα Τροχαίων Δυστυχημάτων η 11η αγωνιστική της Super League"/>
  </head>
  <body>
    <article>
      <h1>Super League: Εκστρατεία ευαισθητοποίησης για τα τροχαία δυστυχήματα</h1>
      <h2>Αφιερωμένη στην Ημέρα Μνήμης για τα Θύματα Τροχαίων Δυστυχημάτων η 11η αγωνιστική της Super League</h2>
      <address><time datetime="2019-11-21T01:45:00+00:00">21 Nov 2019, 01:45</time> by <a rel="author">Metrosport.gr Team</a></address>
      <p>Αφιερωμένη στην Παγκόσμια Ημέρα Μνήμης Θυμάτων Τροχαίων Δυστυχημάτων θα είναι η 11η αγωνιστική του πρωταθλήματος της Super League 1.</p>
      <p>Η διοργανώτρια αρχή αποφάσισε να συμμετέχει ενεργά στην εκστρατεία ενημέρωσης και ευαισθητοποίησης της κοινωνίας για τα τροχαία που λαμβάνου χώρα συχνά πυκνά στις ημέρες μας.</p>
      <p>Οι παίκτες των ομάδων θα μπουν στο γήπεδο με ένα πανό στα χέρια που θα αναγράφει «Οδηγώ υπεύθυνα και προσεκτικά» ενώ έγιναν και πρωταγωνιστές σε βίντεο.</p>
      <p>Η ανακοίνωση:</p>
      <p>«Η Super League, ως διοργανώτρια αρχή, αλλά και όλες οι ομάδες του Πρωταθλήματος, παίρνουν την πρωτοβουλία και προβάλλουν ενεργά την εκστρατεία ενημέρωσης και ευαισθητοποίησης της κοινωνίας, αφιερώνοντας την 11η αγωνιστική (23 και 24 Νοεμβρίου), στην Παγκόσμια Ημέρα Μνήμης Θυμάτων Τροχαίων Δυστυχημάτων.</p>
      <p>Τα τροχαία δυστυχήματα αποτελούν μια διαρκή μάστιγα που πλήττει χιλιάδες οικογένειες, οι οποίες καλούνται να ζήσουν με την ανείπωτη πίκρα της απώλειας προσφιλών τους προσώπων, με τα θύματα στους δρόμους να ανέρχονται σε εκατοντάδες κάθε χρόνο.</p>
      <p>Σύσσωμη η ποδοσφαιρική οικογένεια της Super League, όλες οι ομάδες, όλοι οι ποδοσφαιριστές, τιμούν τη μνήμη των θυμάτων, αφού και το ίδιο το ποδόσφαιρο έχει σε πολλές περιπτώσεις θρηνήσει νεκρούς, ποδοσφαιριστές και φιλάθλους, στην άσφαλτο.</p>
      <p>Με αφορμή την Παγκόσμια Ημέρα Μνήμης Θυμάτων Τροχαίων Δυστυχημάτων που τιμάται κάθε τρίτη Κυριακή του Νοεμβρίου, με πρωτοβουλία της Super League και όλων των ομάδων, και σε συνεργασία με τον Π.Σ.Α.Π. και τον πανελλαδικό σύλλογο «SOS Τροχαία Εγκλήματα», αναδεικνύεται το μεγάλο αυτό κοινωνικό πρόβλημα.</p>
      <p>Πριν από την έναρξη των αγώνων της 11ης ημέρας του Πρωταθλήματος Super League, οι ποδοσφαιριστές θα παραταχθούν κρατώντας το μήνυμα "Οδηγώ υπεύθυνα και προσεκτικά!", ενώ παράλληλα, βίντεο στο οποίο συμμετέχουν ποδοσφαιριστές από όλες τις ομάδες θα προβληθεί στους πίνακες των γηπέδων, στις επίσημες ιστοσελίδες και τα social media των ομάδων».</p>
      <figure>
        <iframe src="https://www.youtube.com/embed/DHHCGETqH_I" width="600" height="368" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/superleague-osa-prepi-na-xerete-gia-tin-vathmologia-tis-isovathmies"/>
        <a href="http://www.metrosport.gr/article/epo-den-echi-tin-epistoli-tou-olimpiakou-sta-cheria-tis"/>
        <a href="http://www.metrosport.gr/article/skandalo-megatonon-me-to-karaiskaki"/>
        <a href="http://www.metrosport.gr/article/megali-omada-paok-itan-simantiki-apousia-tou-megiado"/>
        <a href="http://www.metrosport.gr/article/avgenakis-na-echi-opadous-ton-dio-omadon-se-kathe-gipedo"/>
        <a href="http://www.metrosport.gr/article/lisandrou-theloume-tis-metakinisis-opadon"/>
      </related>
    </article>
  </body>
</html>