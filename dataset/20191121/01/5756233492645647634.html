<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622608/%DA%86%D9%85%D8%B1%D8%A7%D9%86-%D9%84%DB%8C%D8%B3%D8%AA-%D9%85%D8%B3%D8%AA%D9%82%D9%84-%D8%A8%D8%AF%D9%87%DB%8C%D8%AF-%D8%B1%D8%A7%DB%8C-%D9%86%D9%85%DB%8C%E2%80%8C%D8%A2%D9%88%D8%B1%DB%8C%D8%AF-%D8%AA%D8%B5%D9%85%DB%8C%D9%85-%DA%AF%D8%B1%D9%81%D8%AA%DB%8C%D9%85-%D8%B4%DB%8C%D8%AE%D9%88%D8%AE%DB%8C%D8%AA-%D8%B1%D8%A7-%DA%A9%D9%86%D8%A7%D8%B1-%D8%A8%DA%AF%D8%B0%D8%A7%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T01:06:00+00:00"/>
    <meta property="og:title" content="چمران: لیست مستقل بدهید رای نمی‌آورید/ تصمیم گرفتیم «شیخوخیت» را کنار بگذاریم"/>
    <meta property="og:description" content="«مهدی چمران» از فعالان سیاسی اصولگرا در همایش گام دوم انقلاب،‌ گفت: دوستان جمعیت گام دوم انقلاب که به تازگی کار خود را شروع کرده‌اند، می‌گویند لیستی ۲۹۰ نفره از جوانان را به صورت مستقل برای انتخابات ارائه خواهند داد، لیست بدهید، ولی بدانید که رای نمی‌آورید و این کار فایده‌ای هم برای شما ندارد."/>
  </head>
  <body>
    <article>
      <h1>چمران: لیست مستقل بدهید رای نمی‌آورید/ تصمیم گرفتیم «شیخوخیت» را کنار بگذاریم</h1>
      <h2>انشالله که دولت مثل دلار ۴۲۰۰ تومانی اشتباه نکرده باشد</h2>
      <address>
        <time datetime="2019-11-21T01:06:00+00:00">21 Nov 2019, 01:06</time>
      </address>
      <p>
        <i>«مهدی چمران» از فعالان سیاسی اصولگرا در همایش گام دوم انقلاب،‌ گفت: دوستان جمعیت گام دوم انقلاب که به تازگی کار خود را شروع کرده‌اند، می‌گویند لیستی ۲۹۰ نفره از جوانان را به صورت مستقل برای انتخابات ارائه خواهند داد، لیست بدهید، ولی بدانید که رای نمی‌آورید و این کار فایده‌ای هم برای شما ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مهدی چمران» عصر چهارشنبه در همایش گام دوم انقلاب که به همت جمعیت موسوم به «گام دوم انقلاب» برگزار شد، در واکنش به صحبت‌های یکی از اعضای هیات موسس این جمعیت مبنی بر اینکه اصولگرایان قدیمی باید میدان را به جوانان مستقل انقلابی بسپارند، افزود: لفظی که نسبت به اصولگرایان به کار می‌برید صحیح نیست و افرادی نسبت به این جریان توهین آمیز سخن می‌گویند که صحیح و منطقی نیست چراکه انسان باید منصف باشد.</p>
      <p>وی اظهار کرد: نمی‌دانم اولین بار چه کسی اسم ما را اصولگرا گذاشت ولی افتخار می‌کنیم که به اصول و مبانی انقلاب پایبند هستیم. من خودم هم اصراری ندارم به این نام شناخته شوم، ائتلاف جدیدی که شکل گرفته بر این مبنا بود که دو قطبی در کشور ایجاد نشود به همین دلیل اسم این ائتلاف را شورای انتخاباتی نیروهای انقلاب گذاشتیم.</p>
      <figure>
        <img src="https://aftabnews.ir/files/fa/news/1398/8/30/361794_414.jpg"/>
      </figure>
      <p>چمران با بیان اینکه از یک مقطعی نیروهای سیاسی کشور به اصولگرا و اصلاح طلب معروف شدند،گفت: اصلاح طلبان در این دوره به شکست رسیدند و هیچ یک از وعده‌هایشان عملی نشد، این عملکرد آنها باعث یاس، ترس و عدم اعتماد مردم به آنها شده و با این بی‌تدبیری‌ها نشان دادند جایگاهی در کشور ندارند، لذا برای اینکه رقیب خود را از میدان خارج کنند، شعار «نه به اصولگرا و اصلاح طلب» را خلق کردند.</p>
      <p>این فعال اصولگرا خاطرنشان کرد: اصلاح طلبان در حال غرق شدن هستند، قصد دارند ما را هم با خود به زیر بکشند و متاسفانه این ادبیات در بین مردم هم جا افتاده است. اصولگرایان حزب شاخص ندارند، من در هیچکدام از این احزاب اصولگرا نبودم و نیستم، حدود ۲۷ حزب منسوب به اصولگرایی وجود دارد که هر کدام کار خود را می‌کنند.</p>
      <p>رییس دوره چهارم شورای اسلامی شهر تهران افزود: با عده‌ای از دوستان و در راس همه حجت الاسلام رئیسی شورای ائتلاف را ایجاد کردیم و افتخار می‌کنیم که شخص رئیسی آغازگر و پایه‌گذار شورای ائتلاف نیروی‌های انقلابی بود. آقای رئیسی من را برای ایجاد این ائتلاف دعوت کرد، این ماجرا مربوط به دو هفته پس از انتخابات ریاست جمهوری ۹۶ بود و مربوط به امروز نیست.</p>
      <p>۳۰ لیست ارائه بدهیم، رای ما ۳۰ قسمت می شود</p>
      <p>چمران در ادامه گفت: کاری کنیم که فایده به دنبال داشته باشد. ما برای خودنمایی اینجا جمع نشده‌ایم، با وجود فشارهای زیادی که برای سرلیست شدن وجود دارد، کاندیدای نمایندگی مجلس شورای اسلامی نیستم، از «غلامعلی حدادعادل» هم درخواست کردیم که نامزد نشود و مقرر شده تعداد دیگری از بزرگان اصولگرا نیز نامزد نشوند تا فضا برای حضور چهره های جدید آماده شود.</p>
      <p>وی افزود: نسل‌ها باید کنار هم قرار بگیرند، نه فقط جوان‌ها و پیرها، بلکه همه باید در کنار هم باشیم، قدیمی‌ها تجربه را به جوان‌ها و جوانان نیز قدرتشان را در اختیار این تجربه قرار دهند و باهم کار کنند. اینکه با شعار و تعصب جوانگرایی بخواهیم تصمیم گیری کنیم با مشکل مواجه می‌شویم زیرا رقیب ما با وجود بی‌میلی مردم نسبت به آنها، یک دست و هماهنگ است.</p>
      <p>چمران با اشاره به اینکه تاکید رهبر معظم انقلاب بر جوانگرایی است، اضافه کرد: این به معنای نادیده گرفتن تجربه قدیمی‌ها نیست. من خواهش می‌کنم روی اسامی تعصب نداشته باشید و دیگران را طرد و به آنها توهین نکنید، اگر حرفی برای ارائه به جامعه دارید ارائه کنید و حرف خود را بزنید و خودتان را اثبات کنید. از راه تخریب، نفی و تخطئه دیگران نمی‌توانید توانایی خود را بروز دهید.</p>
      <p>تصمیم گرفتیم «شیخوخیت» را کنار بگذاریم</p>
      <p>این فعال اصولگرا در ادامه با اشاره به اینکه ما از برنامه حمایت می‌کنیم نه از حزب، خاطرنشان کرد: ما از اینکه کسی جهادی، انقلابی و با برنامه باشد باید حمایت کنیم. اکنون افرادی که دارای همه این مولفه ها هستند جمع شده‌اند و شورای ائتلاف نیروهای انقلابی را تشکیل داده‌اند که بتوانیم در انتخابات اسفند ۹۶ به پیروزی برسیم.</p>
      <p>چمران ادامه داد: اینکه ۳۰ لیست از دورن جریان نیروهای انقلاب خارج شود و رای ما به ۳۰ قسمت تقسیم شود، موفق نمی شویم. شورای ائتلاف از همان اول تصمیم گرفت که پدرسالاری و شیخوخیت را کنار بگذارد، لذا تصمیم گرفتیم در هر شهر یک مجمع بستگی به جمعیت آن شهر تشکیل دهیم و مجتمع شهرستان ها از بین کاندیداهای مطرح شده تعدادی حدود سه تا پنج برابر بیشتر از حد نیاز را انتخاب کرده و در مرحله بعد به نظرسنجی عمومی بگذارند.</p>
      <p>چمران افزود: هر کس که مردم او را برای کاندیداتوری انتخاب کردند، نامزد نهایی آن شهرستان خواهد بود. افراد اصلی شورای ائتلاف نیروهای انقلابی کسانی هستند که طی دوره های گذشته نامزد ریاست جمهوری بوده‌اند و در انتخابات ریاست جمهوری سال ۹۶ از آقای رئیسی حمایت کردند، بقیه اعضای شورا هم از بانوان و جوانان هستند.</p>
      <p>چمران در ادامه با اشاره به سخنان اخیر رهبری در درس خارج فقه، گفت: ایشان جوانمردی کردند و گفتند من کارشناس نیستم و سر رشته‌ای در مسائل اقتصادی ندارم، ولی از تصمیمات سران قوا حمایت می کنم و با این اقدام همه توطئه را در همان گام اول خنثی کردند. یکی از طلبه ها به رهبر انقلاب گفتند آقا شما چرا با افزایش قیمت بنزین موافقت کردید، رهبری پاسخ دادند که چه کاری می‌توانستیم انجام دهیم، که گریه حاضران را در پی داشت.</p>
      <p>وی با طرح این سوال که چرا نیروهای امنیتی از ۲ ماه پیش‌تر جلوی گروه‌های اغتشاشگر را نگرفتند؟ گفت: نیروهای امنیتی باید به میدان می‌آمدند و قبل از هر اقدامی اشرار را شناسایی و دستگیر می‌کردند. توطئه ها پشت سر هم چیده شده، انشالله که دولت مثل دلار ۴۲۰۰ تومانی اشتباه نکرده باشد.</p>
      <p>عضو شورای مرکزی جبهه نیروهای انقلاب اسلامی، اظهار داشت: چهل سال اول انقلاب پایان یافت و این در حالیست که دشمنان از همان روزهای نخستین وعده می‌دادند که در ماه‌ها و روزهای آینده این انقلاب پایان می‌یابد.</p>
      <p>وی با اشاره به بند اول بخش دوم بیانیه گام دوم انقلاب تصریح کرد: ما این روزها امنیت را خوب می‌فهمیم و خوب می‌توانیم درک کنیم. شهیدی که امروز تشییع شد بین مردم رفته بود که بگوید ما از گرانی ناراحتیم و مردم هم ناراحتند و قشر مستضعف تحت فشار است ولی عده‌ای بر این موج سوار می‌شوند.</p>
      <p>چمران ادامه داد: این افراد حتی شاید زمان اقدامات خود را هم به دقت تنظیم کرده بودند و به مردم هم نگفته بودند و البته پیش از آن هم تاکید کرده بودند که (افزایش قیمتن بنزین)دروغ است و چنین چیزی نخواهد شد، مردم شب عید میلاد رسول اکرم (ص) خوابیدند و صبح شنیدند که بنزین گران شده است.</p>
      <p>وی با تاکید بر اینکه این حوادث که پیش می‌آید انسان می‌فهمد امنیت یعنی چه، گفت: امنیت ما امنیتی مثال‌ زدنی در فضای کاملا ناآرام خاورمیانه است و این به برکت خون شهدا و رهبری عزیز و فرزانه به وجود آمده و باید آن را قدر بدانیم و دنبال کنیم.</p>
    </article>
  </body>
</html>