<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/2014teki-fotograf-ve-kaderi-degisen-12-belediye-baskani-15611yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T01:00:00+00:00"/>
    <meta property="og:title" content="2014'teki fotoğraf ve kaderi değişen 12 belediye başkanı"/>
    <meta property="og:description" content="Arşivimi karşıtırırken, ilginç bir fotoğraf karesiyle karşılaştım.Fotoğraf OLAY TV stüdyosunda, 2014'te çekilmişti.Ortada beni, sağımda..."/>
  </head>
  <body>
    <article>
      <h1>2014'teki fotoğraf ve kaderi değişen 12 belediye başkanı</h1>
      <address><time datetime="2019-11-21T01:00:00+00:00">21 Nov 2019, 01:00</time> by <a rel="author">Mustafa Özdal</a></address>
      <p>Arşivimi karşıtırırken, ilginç bir fotoğraf karesiyle karşılaştım.</p>
      <p>Fotoğraf OLAY TV stüdyosunda, 2014'te çekilmişti.</p>
      <p>Ortada beni, sağımda ve solumda Bursa'nın 16 çiçeği burnunda belediye başkanını görüyorsunuz.</p>
      <p>Fotoğrafın hikayesiyse şuydu:</p>
      <p>2014 yerel seçimleri öncesi, tüm belediye başkan adaylarıyla tek tek görüşerek, seçimden 1 gün sonra toplu halde televizyon programıma çıkmaları için söz almıştım.</p>
      <p>Sağolsunlar 2'si hariç sözlerini tuttular.</p>
      <p>Gelin bugün fotoğraftaki değişimi yorumlayalım.</p>
      <figure>
        <img src="https://www.olay.com.tr/d/other/ozdal-095.jpg"/>
      </figure>
      <p>***</p>
      <p>Fotoğrafın en solunda açık renk takım elbise giymiş bıyıklı belediye başkanı <b>Refik Yılmaz </b>var.</p>
      <p>AK Parti Yılmaz'ı aday göstermedi ve ilçeyi CHP'ye kaptırdı.</p>
      <p>
        <b>***</b>
      </p>
      <p>Refik Yılmaz'ın yanındaki isme dikkat.</p>
      <p>2014'te <b>İnegöl Belediye Başkanı</b>'ydı kendisi.</p>
      <p>O gün biri kulağına, <b>'5 yıl sonra Bursa Büyükşehir Belediye Başkanı olacaksın</b>' deseydi inanır mıydı?</p>
      <p>Alinur Aktaş'ın tebessümü, Büyükşehir Belediye Başkanlığı'nın bir işareti miydi acaba?</p>
      <p>***</p>
      <p>Aktaş'ın yanında dönemin <b>Yıldırım Belediye Başkanı İsmail Hakkı Edebali</b> oturuyor.</p>
      <p>Edebali, Yıldırım'ı 2 dönem yöneten Özgen Keskin'in yerine aday gösterilmişti.</p>
      <p>Ancak Edebali'ye Yıldırım'ı yönetmek sadece 1 dönem nasip oldu.</p>
      <p>Edebali'nin aday yapılması da, 5 yıl sonra aday gösterilmeyişi de sürprizdi.</p>
      <p>***</p>
      <p>Edebali'nin yanında <b>Orhaneli Belediye Başkanı İrfan Tatlıoğlu </b>oturuyor.</p>
      <p>Tatlıoğlu, 3 dönem belediye başkanlığı yaptı.</p>
      <p>2019'da Osmangazi adaylığını denedi ancak tercih edilmedi.</p>
      <p>***</p>
      <p>Fotoğraf karesinin belki de en neşeli ismi <b>Karacabey Belediye Başkanı Ali Özkan.</b></p>
      <p>Çünkü o gün belediye başkanlığının ilk günüydü.</p>
      <p>Özkan, 2019'da da aday gösterilmiş ve biraz da Millet İttifakı'nın stratejik hatalarıyla seçimi kazanmıştı.</p>
      <p>***</p>
      <p>Elleri birbirine kenetli, yeşil kravatlı isim ise dönemin <b>Büyükorhan Belediye Başkanı Hasan Taş.</b></p>
      <p>Taş'ın da belediye başkanlığında ilk günüydü.</p>
      <p>Hasan Taş, Büyükorhan Belediye bütçesinin 5 katına yakın borç yapınca aday gösterilmedi.</p>
      <p>Buna rağmen AK Parti bu ilçede seçimi rahat kazandı.</p>
      <p>***</p>
      <p>Taş'ın yanında bir başka Dağlı belediye başkanı oturuyor.</p>
      <p>Dönemin <b>Harmancık Belediye Başkanı Mustafa Çetinkaya.</b></p>
      <p>Çetinkaya 2 dönem görev yaptı, değişim onu da vurdu ve aday gösterilmedi.</p>
      <p>***</p>
      <p>Benim hemen yanımda oturan siyasetçi, renkli kişiliğiyle bilinen dönemin <b>Mustafakemalpaşa Belediye Başkanı Sadi Kurtulan'</b>dan başkası değil.</p>
      <p>Kurtulan da 2 dönem yaptığı belediye başkanlığına 2019'da veda etmek zorunda kaldı.</p>
      <p>Mustafakemalpaşa'yı bugün Mehmet Kanar isimli, AK Partili genç belediye başkanı yönetiyor.</p>
      <p>Sadi Kurtulan, vefasız siyasetçilerden değildir.</p>
      <p>Siyasetin içinde olmasa da, dostlarını arayıp sorar, dostları da onu unutmaz.</p>
      <p>***</p>
      <p>Sol yanımda oturan siyah takım elbiseli kırmızı kravatlı siyasetçi dönemin <b>İznik Belediye Başkanı Osman Sargın.</b></p>
      <p>İlçe başkanlığından belediye başkan adaylığına seçilen Sargın, sadece bir dönem koltuğunu koruyabildi.</p>
      <p>Görev süresinde ciddi bir kalp krizi geçiren Sargın, belediye başkanlığını kaybetti ama sağlığını kazandı.</p>
      <p>***</p>
      <p>Sargın'ın yanında dönemin <b>Yenişehir Belediye Başkanı Süleyman Çelik </b>var.</p>
      <p>Çelik de aday gösterilmedi ama Cumhur İttifakı Yenişehir'de MHP adayı <b>Davut Aydın</b>'ı desteklemişti.</p>
      <p>Süleyman Çelik ise seçimin ardından Büyükşehir Belediyesi'nde üst düzey göreve atandı.</p>
      <p>***</p>
      <p>Dönemin<b> Kestel Belediye Başkanı Yener Acar</b> da, son dönemini yaşayan siyasetçilerden.</p>
      <p>Tam 3 dönem belediye başkanlığı yapan Acar, 2019'da koltuğunu bir başka AK Partili isme bıraktı.</p>
      <p>***</p>
      <p>Yener'in yanında oturan siyasetçi ise Dağ'ın şirin ilçesi Keles'in belediye başkanıydı.</p>
      <p><b>Mehmet Teke,</b> göreve gelir gelmez lüks makam aracıyla gündeme geldi.</p>
      <p>Ancak daha sonra başarılı işler yaparak, makam aracı olayını unutturdu.</p>
      <p>Ne var ki partisi aday gösterimeyince, sadece 5 yıl Keles'i yönetebildi.</p>
      <p>***</p>
      <p>Teke'nin yanında oturan siyasetçi ise <b>Mudanya Belediye Başkanı Hayri Türkyılmaz.</b></p>
      <p>Türkyılmaz'ın o gün belediye başkanlığındaki ilk günüydü.</p>
      <p>2019'da ikinci kez aday gösterilince Mudanya'yı yönetmeye devam etti.</p>
      <p>***</p>
      <p>Türkyılmaz'ın yanında bir başka CHP'li, dönemin <b>Nilüfer Belediye Başkanı Mustafa Bozbey</b> oturuyor.</p>
      <p>Fotoğrafta, üzerinde en çok yorum yapılacak isimler başında geliyor Bozbey.</p>
      <p>Yine her zamanki gibi burada da tebessüm etmiş.</p>
      <p>O gün 4. dönemine merhaba demişti Bozbey.</p>
      <p>Biraz kendi isteğiyle, biraz örgüt baskısıyla, biraz da Ankara'nın talebiyle Büyükşehir Belediye'sine talip oldu.</p>
      <p>Sonuç malum...</p>
      <p>Bozbey, Nilüfer'i bıraktığına pişman mıdır bilmiyorum ama o gün biri “<b>Nilüfer'i elinden kaybedeceksin, Büyükşehir Belediyesi'ne de seçilemeyeceksin”</b> deseydi, aynı hamleleri yapmazdı hiç kuşkusuz.</p>
      <p>***</p>
      <p>Bozbey'in yanında bir başka merkez ilçe belediye başkanı oturuyor.</p>
      <p><b>Mustafa Dündar</b>, o gün de Osmangazi'yi yönetiyordu, bugün de yönetmeye devam ediyor.</p>
      <p>Dündar'ın aday olmaması gündeme geldi ancak son tahlilde Dündar, Cumhurbaşkanı'nın iradesiyle yeniden aday yapıldı.</p>
      <p>Sonuçta AK Parti, bir kez daha Osmangazi'yi kazandı.</p>
      <p>Ve Dündar'ın değeri daha fazla anlaşıldı.</p>
      <p>***</p>
      <p>Fotoğrafın en ucunda aday gösterilmeyen bir başka belediye başkanı oturuyor.</p>
      <p>Dönemin<b> Orhangazi Belediye Başkanı Neşet Çağlayan.</b></p>
      <p>Çağlayan dönemi de tıpkı Hasan Taş gibi yüksek, hem de çok yüksek borçla anılıyor.</p>
      <p>Nitekim bugün ne Büyükorhan ne Orhangazi yatırım yapamaz, yeterli hizmet üretemez noktada.</p>
      <p>AK Parti, Çağlayan'ı aday göstermemesine rağmen bu ilçeyi yeniden kazanmasını bildi.</p>
      <p>***</p>
      <p>5 yıl önce Bursa'yı yönetenlerin fotoğrafına bakınca ne görüyorsunuz?</p>
      <p>Ben, <b>'değişim</b>' görüyorum.</p>
      <p>Hem de büyük bir değişim.</p>
      <p>Öyle ki fotoğraftaki 16 belediye başkanından 12'si artık belediye başkanı değil.</p>
      <p>Bir de bu fotoğraf karesinden 2 ismin siyasi yaşamının bambaşka bir noktaya geldiğini görüyorum.</p>
      <p>Aradan geçen 5 yıl İnegöl Belediye Başkanı Alinur Aktaş'ın yıldızı parlattı ve tüm Bursa'yı yöneten güçlü bir siyasetçi konumuna getirtti.</p>
      <p>Yıllar, Nilüfer'i 20 yıl yöneten Mustafa Bozbey'e ise ilk kez seçim kaybettirdi ve hem Nilüfer, hem de kesin gözle baktığı Büyükşehir Belediye başkanlığı koltuğunu avuçlarının içinden alıverdi.</p>
      <p>***</p>
      <p>Paylaştığım fotoğraf hayat kadar gerçek.</p>
      <p>Nitekim 2014 fotoğrafıyla bugünkü tabloyu karşılaştırdığımda, <b>sevinç, hayal kırıklığı, üzüntü, öfke, başarı</b> ve <b>başarısızlık</b> duygularının tümünü birarada görüyorum.</p>
      <p>Yani insanı insan yapan tüm duygular...</p>
    </article>
  </body>
</html>