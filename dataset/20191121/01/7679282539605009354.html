<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-verdict-vhp-will-accept-ram-mandir-trust-made-by-government-2860788.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T01:47:30+00:00"/>
    <meta property="og:title" content="Ayodhya: VHP ने सरकार को दी बड़ी राहत, राम मंदिर ट्रस्ट को करेगा स्वीकार"/>
    <meta property="og:description" content="सुप्रीम कोर्ट के फैसले के तहत राम मंदिर निर्माण के लिए ट्रस्ट के गठन का प्रारूप तैयार करने में जुटी केंद्र सरकार को विश्व हिन्दू परिषद ने बड़ी राहत दे दी है। विहिप ने साफ किया है कि सरकार की ओर से..."/>
  </head>
  <body>
    <article>
      <h1>Ayodhya: VHP ने सरकार को दी बड़ी राहत, राम मंदिर ट्रस्ट को करेगा स्वीकार</h1>
      <address><time datetime="2019-11-21T01:47:30+00:00">21 Nov 2019, 01:47</time> by <a rel="author">अयोध्या, प्रमुख संवाददाता</a></address>
      <p>सुप्रीम कोर्ट के फैसले के तहत राम मंदिर निर्माण के लिए ट्रस्ट के गठन का प्रारूप तैयार करने में जुटी केंद्र सरकार को विश्व हिन्दू परिषद ने बड़ी राहत दे दी है। विहिप ने साफ किया है कि सरकार की ओर से गठित होने वाले ट्रस्ट को स्वीकार किया जाएगा। इसके लिए विहिप सरकार के समक्ष कोई शर्त भी नहीं रखेगी। </p>
      <p>विश्व हिन्दू परिषद के क्षेत्र संगठन मंत्री अम्बरीश सिंह ने 'हिन्दुस्तान' से खास बातचीत में कहा कि केंद्र की मोदी सरकार पर पूरा भरोसा है। ट्रस्ट के गठन को लेकर सभी निर्णय सरकार को करने हैं। उन्होंने उम्मीद जताई कि सर्वमान्य ट्रस्ट बनेगा और इसी के माध्यम से उच्चतम न्यायालय के फैसले के अनुरूप श्रीरामजन्मभूमि में विराजमान रामलला के मंदिर का निर्माण कराया जाएगा। उन्होंने कहा कि ट्रस्ट के गठन को लेकर सरकार पर भरोसा न करने का कोई कारण नहीं है। सरकार ट्रस्ट में जिसे चाहे उसे प्रतिनिधित्व दे सकती है। </p>
      <p>सिंह ने कहा कि विहिप की भूमिका राम मंदिर निर्माण के लिए चले आंदोलन में रही। राम मंदिर बनने के बाद विहिप का उससे कोई सरोकार नहीं रहेगा। उन्होंने साफ किया कि मंदिर बनने के बाद विहिप को न तो पूजा का अधिकार चाहिए और न ही मंदिर का प्रबंधन। उन्होंने कहा कि उच्चतम न्यायालय का फैसला आने के साथ राष्ट्रीय स्वाभिमान के पुनर्प्रतिष्ठा का महायज्ञ पूरा हुआ है। सरकार को यह ध्यान देना होगा कि मंदिर कुछ लोगों का न रह जाए। यह समूचे हिन्दू समाज का मंदिर रहेगा। उन्होंने बताया कि राम मंदिर के निर्माण से पूर्व संतों में उपजे मतभेद पर विहिप की नजर है। यह कोशिश होगी कि सभी संत एकजुट रहें।  </p>
      <p>
        <b>ये भी पढ़ें: <a href="https://www.livehindustan.com/uttar-pradesh/bareily/story-muslims-will-protest-against-muslim-personal-law-board-2859412.html">अयोध्या निर्णय: मुस्लिम पर्सनल लॉ बोर्ड के खिलाफ मुसलमान करेंगे विरोध प्रदर्शन- मौलाना तौकीर, Video</a></b>
      </p>
    </article>
  </body>
</html>