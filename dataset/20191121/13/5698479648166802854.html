<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/netblocks-says-small-return-of-internet-connectivity-tracked-in-iran-amid-protests"/>
    <meta property="og:site_name" content="euronews"/>
    <meta property="article:published_time" content="2019-11-21T13:12:27+00:00"/>
    <meta property="og:title" content="دسترسی محدود به اینترنت در ایران پس از پنج روز قطعی شبکه"/>
    <meta property="og:description" content="یک سازمان بین المللی که وظیفه نظارت بر اینترنت در کشورها را بر عهده دارد اعلام کرده است که پس از ۱۱۳ ساعت قطعی تقریبا کامل اینترنت در ایران، دسترسی عمومی به اینترنت در کشور از ۵ به ۱۰ درصد افزایش یافته است."/>
  </head>
  <body>
    <article>
      <h1>دسترسی محدود به اینترنت در ایران پس از پنج روز قطعی شبکه</h1>
      <address><time datetime="2019-11-21T13:12:27+00:00">21 Nov 2019, 13:12</time> by <a rel="author">یورونیوز فارسی </a></address>
      <p>یک سازمان بینالمللی که وظیفه نظارت بر اینترنت در کشورها را بر عهده دارد اعلام کرده است که پس از ۱۱۳ ساعت قطعی تقریبا کامل اینترنت در ایران، دسترسی عمومی به اینترنت در کشور از ۵ به ۱۰ درصد افزایش یافته است.</p>
      <p>نهاد «نت بلاکز» روز ۲۱ نوامبر/۳۰ آبان در حساب توییتری خود گزارش داد که وضعیت قطعی در اینترنت اندکی بهبود یافته با این حال اضافه کرد که مشخص نیست این اتصال مجدد ادامه داشته باشد.</p>
      <p>این در حالی است که ۹۰ درصد ایرانیان هنوز تنها به اینترنت ملی دسترسی دارند.</p>
      <p>از پنج روز پیش و در پی بروز ناآرامی‌ها در ایران در اعتراض به وضعیت اقتصادی و افزایش قیمت بنزین، مقامات جمهوری اسلامی دسترسی کاربران داخل کشور را به اینترنت جهانی مسدود کردند.</p>
      <figure>
        <iframe data-src="https://twitter.com/euronewses/status/1197464850605187072" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>داده‌های سازمان نت بلاکز قطعی ۱۱۳ ساعته اینترنت در ایران را نشان میدهد</figcaption>
      </figure>
      <p>علی ربیعی، سخنگوی دولت، پیشتر گفته بود که این تصمیم به موجب حکم شورای عالی امنیت ملی صادر شده است و در صورت بهبود شرایط طرح وصل مجدد ارتباط اینترنتی به صورت «استان به استان» در دستور کار قرار دارد.</p>
      <p>از سوی دیگر خبرگزاری ایسنا روز پنجشنبه اعلام کرد دسترسی به شبکه جهانی اینترنت در استان هرمزگان برقرار شده و شبکه‌های پیام رسان خارجی نظیر «واتس آپ» و «اینستاگرام» فعال شده‌اند.</p>
      <p>پیش از این سعید ناجی، معاون امنیتی استانداری هرمزگان، درباره وضعیت شهرهای این استان در جریان ناآرامی‌های اخیر کشوری گفته بود«شاهد مورد خاصی در اتفاقات اخیر در استان هرمزگان نبودیم.»</p>
      <p>بر طبق آمار سازمان عفو بین الملل، مقابله ماموران امنیتی با معترضان در خلال تظاهرات خیابانی اخیر در شهرهای مختلف کشور تا کنون ۱۰۶ کشته و صدها زخمی برجا گذاشته است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/19/new-technology-called-toosheh-capable-users-in-iran-to-use-satellite-internet-when-interne">چگونه در زمان قطعی اینترنت می‌توان به محتوای اینترنت دسترسی داشت؟</a>
        </li>
        <li>
          <a href="https://farsi.euronews.com/2019/11/18/3-ways-to-call-iran-cheap-and-free-from-outside-the-country-amid-internet-total-shut-down">قطع اینترنت در ایران؛ سه راه برای تماس با داخل کشور</a>
        </li>
        <li>
          <a href="https://farsi.euronews.com/2019/11/18/iran-national-information-network-and-internet-shut-down-during-protests">قطع اینترنت در ایران؛ طرح ۱۹ هزار میلیارد تومانی «اینترنت ملی» چیست؟</a>
        </li>
      </ul>
    </article>
  </body>
</html>