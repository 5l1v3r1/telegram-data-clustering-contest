<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/sayan-isaksson-oppnar-thairestaurang/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Sayan Isaksson öppnar thairestaurang"/>
    <meta property="og:description" content="Efter Esperanto: Stjärnkocken Sayan Isaksson öppnar Isaan’, en modern thaikrog."/>
  </head>
  <body>
    <article>
      <h1>Sayan Isaksson öppnar thairestaurang</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author" href="https://www.dn.se/av/elin-peters/" target="_blank">Elin Peters</a></address>
      <p>
        <b>Krognytt. Sayan Isaksson står bakom Berns nya stora restaurangsatsning Isaan’. Operakällaren gör däremot en pyttesatsning, och slår upp portarna till Nobiskällaren, en liten vinbar med anor.</b>
      </p>
      <p>Sayan Isaksson, som tidigare drivit bland annat Esperanto, Shibumi och Råkultur, öppnar ny restaurang på Berns. Denna gång hämtar han inspirationen från Thailand, och restaurangens namn Isaan’ är också namnet på den provins där Sayan Isaksson har sina rötter. </p>
      <p>Restaurangen kommer att ha 160 sittplatser och maten ska vara en egen fri tolkning av det thailändska köket och en mix av olika regioner. Maten beskrivs som ”analog”, och ska lagas ”utan avancerad teknisk utrustning”. Bland annat ska man grilla över öppen eld, och denna grill ska också bli hjärtat i verksamheten.</p>
      <p>Isaan’ öppnar i mitten av januari 2020. </p>
      <p> </p>
      <figure>
        <img src="https://cached-images.bonnier.news/cms30/UploadedImages/2019/11/21/95f7539f-54f6-4bca-93a8-c7862626e9ab/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Champage serveras på glas.<cite>Foto: Maxim Thoré</cite></figcaption>
      </figure>
      <p>
        <b>Nygammal vinbar öppnar på nytt</b>
      </p>
      <p>I de små tegelvalven under Operakällaren har det lagrats vin sedan 1895. I Nobiskällaren kunde medlemmar förvara (och dricka) sitt vin men sedan verksamheten stängde för cirka fyra år sedan är det bara Operakällarens viner, cirka 40.000 flaskor, som har förvarats här. </p>
      <p>Men nu har man öppnat för allmänheten. Sedan ett par veckor ligger här en vinbar av klassiskt snitt där man kan dricka vin på glas – eller en hel flaska om man har lust. </p>
      <p>Här hittar man ett 60-tal viner på glas varje dag, mycket från Gamla världen och framför allt Bourgogne, och det finns även möjlighet att beställa tilltugg som exempelvis ost och charkuterier.</p>
      <p>Även restaurang Arnold’s har nyligen öppnat en vinbar, med såväl klassiska som moderna viner, från små och stora producenter. </p>
    </article>
  </body>
</html>