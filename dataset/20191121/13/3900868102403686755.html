<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562535/kairos-ektakto-deltio-me-ischyres-broches-kai-kataigides-i-prognwsi-toy-saki-arnaoytogloy-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Καιρός: Εκτακτο δελτίο με ισχυρές βροχές και καταιγίδες- Η πρόγνωση του Σάκη Αρναούτογλου [vid]"/>
    <meta property="og:description" content="Βροχές και σποραδικές καταιγίδες τοπικού χαρακτήρα εκδηλώνονται από το πρωί σε αρκετές περιοχές της νοτιοδυτικής και βορειοανατολικής Ελλάδας, αλλά με τα φαινόμενα να είναι κατά κανόνα ασθενή."/>
  </head>
  <body>
    <article>
      <h1>Καιρός: Εκτακτο δελτίο με ισχυρές βροχές και καταιγίδες- Η πρόγνωση του Σάκη Αρναούτογλου [vid]</h1>
      <address>
        <time datetime="2019-11-21T13:11:00+00:00">21 Nov 2019, 13:11</time>
      </address>
      <p>
        <b>Βροχές και σποραδικές καταιγίδες τοπικού χαρακτήρα εκδηλώνονται από το πρωί σε αρκετές περιοχές της νοτιοδυτικής και βορειοανατολικής Ελλάδας, αλλά με τα φαινόμενα να είναι κατά κανόνα ασθενή.</b>
      </p>
      <p>Η κακοκαιρία από το μεσημέρι θα πλήξει και την <b>Αττική</b>, καθώς η πρόβλεψη των μετεωρολόγων κάνει λόγο σε ισχυρές βροχές και καταιγίδες, με τα φαινόμενα να είναι έντονα σε ορισμένες περιπτώσεις.</p>
      <p>Ειδικότερα, σύμφωνα με τη μετεωρολογική υπηρεσία meteo του <b>Εθνικού Αστεροσκοπείου Αθηνών</b>, μετά το μεσημέρι και από τα νότια, ο καιρός θα παρουσιάσει επιδείνωση με βροχές και καταιγίδες που τοπικά θα είναι ισχυρές.</p>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <p>Βροχές και καταιγίδες, πιθανώς κατά περιόδους έντονες, θα εκδηλωθούν μετά το μεσημέρι στο νομό Αττικής και στην πόλη της Αθήνας.</p>
      <hr/>
      <figure>
        <iframe src="https://www.youtube.com/embed/ruXpFVRKBzE" width="640" height="360" data-service="Youtube" scrolling="no"/>
      </figure>
      <hr/>
      <h4>Έκτακτο δελτίο επιδείνωσης καιρού</h4>
      <p>Νέο έκτακτο δελτίο επιδείνωσης του καιρού εξέδωσε η ΕΜΥ, προειδοποιώντας για ισχυρές βροχές και καταιγίδες που θα συνοδεύονται πρόσκαιρα από χαλαζοπτώσεις και ισχυρούς ανέμους και θα συνεχιστούν μέχρι την Παρασκευή.</p>
      <p>Συγκεκριμένα, σήμερα Πέμπτη θα επηρεαστούν κυρίως τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.</p>
      <p>Το απόγευμα θα επηρεαστεί η Πελοπόννησος, η δυτική Κρήτη και μέχρι το βράδυ οι δυτικές Κυκλάδες, η ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας.</p>
      <p>Τη νύχτα τα φαινόμενα σταδιακά θα εξασθενήσουν, αλλά την Παρασκευή τα φαινόμενα θα επηρεάσουν την ανατολική Κρήτη και τις ανατολικές Κυκλάδες. Μέχρι το μεσημέρι θα επηρεαστούν τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <figure>
        <iframe data-src="https://twitter.com/EMY_HNMS/status/1197136485507633152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <hr/>
      <p>Στους χάρτες που ακολουθούν αποτυπώνεται η γεωγραφική κατανομή των αθροιστικών βροχοπτώσεων έως και τις μεσημεριανές ώρες της Παρασκευής, όπως προβλέπονται από το περιοχικό προγνωστικό μοντέλο BOLAM, και η ένταση της ηλεκτρικής δραστηριότητας τις μεσημεριανές ώρες της Πέμπτης σύμφωνα με το προγνωστικό σύστημα TALOS-ΕΡΜΗΣ.</p>
      <hr/>
      <figure>
        <img src="https://www.nooz.gr/Multimedia/2019/11/f744a727-1b41-4b32-9127-79d0432bbadd.jpg"/>
      </figure>
      <figure>
        <img src="https://www.nooz.gr/Multimedia/2019/11/2d005d65-a589-418d-a715-e9de78248353.jpg"/>
      </figure>
      <hr/>
      <p>Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας το φαινόμενο των λασποβροχών.</p>
      <p><b>Η θερμοκρασία </b>θα κυμανθεί στη Δυτική Μακεδονία από 2 έως 15 βαθμούς, στη Βόρεια Ελλάδα από 8 έως 18, στην Ήπειρο από 8 έως 20 βαθμούς, στην Κεντρική Ελλάδα από 8 έως 19, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 10 έως 23 βαθμούς, στα νησιά του Ιονίου από 15 έως 21 βαθμούς, και στα νησιά του Αιγαίου από 12 έως 23 βαθμούς, ενώ στην Κρήτη οι μέγιστες θα φτάσουν τοπικά στους 25 με 26 βαθμούς Κελσίου.</p>
      <p><b>Οι άνεμοι </b>στο Βόρειο Αιγαίο θα πνέουν από νότιες διευθύνσεις με εντάσεις έως 5 μποφόρ, αλλά βαθμιαία στα νοτιοδυτικά πελάγη θα στραφούν σε δυτικούς βορειοδυτικούς με εντάσεις έως 6 μποφόρ, ενώ αργά το βράδυ στο Βόρειο Αιγαίο θα στραφούν σε ανατολικούς με εντάσεις έως 7 μποφόρ. Στο Ιόνιο οι άνεμοι θα πνέουν αρχικά ασθενείς και μετά το μεσημέρι βορειοδυτικοί με εντάσεις έως 4 μποφόρ.</p>
      <p>
        <b>Ο χάρτης με την προοπτική του καιρού για τις επόμενες ώρες:</b>
      </p>
      <figure>
        <img src="https://www.nooz.gr/Multimedia/2019/11/d8fba9f3-28a5-410f-961f-978611103910.jpg"/>
      </figure>
      <hr/>
      <p><b>Στην Αττική </b>αναμένονται νεφώσεις με βροχές και τοπικές καταιγίδες μετά το μεσημέρι. Τα φαινόμενα ενδέχεται να είναι κατά περιόδους έντονα. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 1 έως 21 βαθμούς.</p>
      <p><b>Στη Θεσσαλονίκη</b> αναμένονται νεφώσεις με λίγες τοπικές βροχές ή καταιγίδες, φαινόμενα που το βράδυ θα ενταθούν και θα αποκτήσουν πιο συνεχή χαρακτήρα. Οι άνεμοι θα πνέουν ασθενείς και βαθμιαία βορειοδυτικοί σχεδόν μέτριοι, 4 μποφόρ. Η θερμοκρασία στο κέντρο της πόλης θα κυμανθεί από 12 έως 17 βαθμούς.</p>
      <hr/>
      <h3>Σοβαρά προβλήματα σε πολλές περιοχές από την κακοκαιρία</h3>
      <p>Το βράδυ της Πέμπτης ήταν δύσκολο <a href="https://www.nooz.gr/greece/1562536/i-kakokairia-sarwse-ton-pyrgo-ileias-pics-"><b>στον Πύργο</b></a>, καθώς υπήρξαν πλημμυρισμένοι δρόμοι στο κέντρο της πόλης με την Πυροσβεστική Υπηρεσία να δέχεται κλήσεις για αντλήσεις υδάτων σε αρκετές περιοχές κυρίως στην ανατολική πλευρά της πόλης.</p>
      <p>Σοβαρά προβλήματα από τη σφοδρή βροχόπτωση προκλήθηκαν αργά το βράδυ της Τετάρτης<a href="https://www.nooz.gr/greece/1562537/problimata-apo-tin-kakokairia-stin-kabala-epicheirisi-metaforas-dyo-paidiwn-pic-"><b> στον Νομό Καβάλας </b></a>και ιδιαίτερα στα ηπειρωτικά του δήμου Παγγαίου, ενώ η πυροσβεστική χρειάστηκε να παρέμβει για την ασφαλή μεταφορά δύο παιδιών από το σπίτι τους.</p>
      <p>Μετά από τις πλημμύρες στα Φλογητά, χθες από την έντονη βροχόπτωση, στη περιοχή της Νέας Τριγλίας<a href="https://www.nooz.gr/greece/1562536/i-kakokairia-sarwse-ton-pyrgo-ileias-pics-"><b> στη Χαλκιδική </b></a>ένα ταξί παρασύρθηκε από τα νερά και κατέληξε στη θάλασσα! Ευτυχώς ο οδηγός του ταξί κατάφερε να βγει έγκαιρα μόνος του από το όχημα, με άνδρες του Λιμενικού να φτάνουν στο σημείο λίγο αργότερα.</p>
    </article>
  </body>
</html>