<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641168/%D8%AA%D8%AE%D9%85-%D9%85%D8%B1%D8%BA-%DA%AF%D8%B1%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="تخم مرغ گران شد"/>
    <meta property="og:description" content="نبی پور از افزایش ۲۰۰ تومانی هر کیلو تخم مرغ درب مرغداری خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641168/%D8%AA%D8%AE%D9%85-%D9%85%D8%B1%D8%BA-%DA%AF%D8%B1%D8%A7%D9%86-%D8%B4%D8%AF">تخم مرغ گران شد</a>
      </h1>
      <h2>نبی پور از افزایش ۲۰۰ تومانی هر کیلو تخم مرغ درب مرغداری خبر داد.</h2>
      <address><time datetime="2019-11-21T13:26:00+00:00">21 Nov 2019, 13:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ناصر نبی پور رئیس هیئت مدیره اتحادیه مرغ تخم گذار از افزایش ۲۰۰ تومانی نرخ تخم مرغ در بازار خبر داد و گفت: هم اکنون متوسط نرخ هر کیلو تخم مرغ درب مرغذاری ۷ هزار و ۷۰۰ تا ۷ هزار و ۸۰۰ تومان معادل شانه‌ای ۱۴ هزار و ۶۰۰ تومان است.</p>
      <p>او نوسان قیمت بنزین و مشکلات حمل و نقل ناشی از وقوع بارش برف و باران را از دلایل گرانی تخم مرغ در بازار اعلام کرد و گفت: با توجه به آنکه حمل و نقل کارتن و تخم مرغ توسط وانت‌بار‌ها انجام می‌شود از این رو با افزایش قیمت بنزین راننده‌ها قیمت حمل و نقل را بالا بردند که این امر در قیمت تمام شده و شرایط بازار تاثیر گذاشته است.</p>
      <p>نبی پور قیمت مصوب هر کیلو تخم مرغ را ۷ هزار و ۷۴۰ تومان اعلام کرد و افزود: اتحادیه به دولت اعلام کرده است که حاضر است با نرخ مصوب تخم مرغ را در اختیار دولت قرار دهد.</p>
      <p>این مقام مسئول با انتقاد از نوسان چشمگیر قیمت تخم مرغ در خرده فروشی‌ها بیان کرد: هم اکنون هر شانه ۳۰ تایی تخم مرغ با نرخ ۱۸ هزار و ۸۰۰ تومان باید در خرده‌فروشی‌ها عرضه شود که متاسفانه در برخی مغازه‌ها با قیمت‌های بالاتری به بهانه گران شدن بنزین به فروش می‌رسند که از سازمان تعزیرات انتظار می‌رود نظارت جدی بر بازار داشته باشد تا سوء استفاده گران نتوانند از شرایط فعلی بیشترین بهره را ببرند.</p>
      <p>رئیس هیئت مدیره اتحادیه مرغ تخم گذار استان تهران از کند شدن صادرات تخم مرغ طی روز‌های اخیر خبر داد و گفت: طی دو روز گذشته صادرات به عراق و افغانستان مقداری افت داشته است که دلیل آن را مسئولان امر اعلام نکرده‌اند، اما برآورد می‌شود که کاهش صادرات به بازار‌های هدف به سبب تنظیم بازار در داخل اتفاق افتاده باشد.</p>
      <p>او درباره آخرین وضعیت صادرات تخم مرغ از ابتدای سال بیان کرد: از ابتدای سال تا کنون در مجموع ۲۳ هزار تن تخم مرغ به بازار‌های هدف صادر شده در حالی که مازاد تولید بیش از این رقم است.</p>
      <p>نبی پور درباره آینده بازار تخم مرغ گفت: با افزایش قیمت سوخت و تاثیر ناخودآگاه جو روانی و همچنین حمل و نقل تخم مرغ، شانه، کارتن و ... توسط وانت بار‌ها پیش بینی می‌شود که قیمت تخم مرغ با روند افزایشی در بازار رو برو باشد چرا که قیمت کرایه‌های حمل و نقل همزمان با گرانی بنزین ۳۰ تا ۴۰ درصد رشد داشته است.</p>
      <p>رئیس هیئت مدیره اتحادیه مرغ تخم گذار استان تهران با بیان اینکه بازار نهاده‌های دامی از شرایط مساعدی برخوردار است، افزود: هم اکنون هر کیلو ذرت از ۱ هزار و ۷۵۰ تا ۱ هزار و ۸۰۰ تومان به ۱ هزار و ۶۴۰ تا ۱ هزار و ۶۵۰ تومان کاهش یافته ضمن آنکه کنجاله سویا پایین‌تر از نرخ مصوب در بازار عرضه می‌شود.</p>
      <p>این مقام مسئول درباره آخرین وضعیت آنفولانزای حاد پرندگان در واحد‌های مرغداری افزود: با توجه به عملکرد سازمان دامپزشکی خوشبختانه خبری از آنفولانزای حاد پرندگان در واحد‌های مرغداری نیست.</p>
      <p>او در پایان با اشاره به اینکه مشکلی در روند تولید وجود ندارد، تصریح کرد: روزانه ۲ هزار و ۸۰۰ تا ۲ هزار و ۹۰۰ تن تخم مرغ در کشور تولید می‌شود که با احتساب مصرف داخل ۲۰۰ تا ۳۰۰ تن از این میزان به سبب مازاد بر نیاز کشور باید به بازار‌های هدف صادر شود.</p>
    </article>
  </body>
</html>