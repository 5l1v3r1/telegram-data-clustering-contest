<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822888-pentagon-sprostuvav-cutki-pro-vivedenna-vijsk-iz-pivdennoi-korei.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:33:00+00:00"/>
    <meta property="og:title" content="Пентагон спростував чутки про виведення військ із Південної Кореї"/>
    <meta property="og:description" content="У міністерстві оборони США спростували чутки про можливе виведення американського військового контингенту з території Південної Кореї."/>
  </head>
  <body>
    <article>
      <h1>Пентагон спростував чутки про виведення військ із Південної Кореї</h1>
      <h2>У міністерстві оборони США спростували чутки про можливе виведення американського військового контингенту з території Південної Кореї.</h2>
      <address>
        <time datetime="2019-11-21T13:33:00+00:00">21 Nov 2019, 13:33</time>
      </address>
      <p>Про це інформує <a href="https://www.washingtontimes.com/news/2019/nov/21/pentagon-no-plans-withdraw-troops-south-korea/">The Washington Times</a>.</p>
      <p>"Пентагон категорично спростував повідомлення південнокорейських ЗМІ про те, що США планують вивести з Корейського півострова 4 тисячі американських військових", - йдеться у повідомленні.</p>
      <p>У згаданих повідомленнях ЗМІ йдеться про те, що адміністрація <a href="https://www.ukrinform.ua/tag-tramp">Трампа</a> серйозно розглядає можливість виведення військового контингенту, якщо Сеул не погодиться на збільшення витрат на оборону.</p>
      <p>У цьому році Південна Корея заплатить близько 900 мільйонів доларів США, щоб допомогти покрити витрати приблизно 28 500 американських військовослужбовців, розміщених у країні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2786933-seul-zaavlae-pro-gotovnist-prodovzuvati-peregovori-z-phenanom.html">Сеул заявляє про готовність продовжувати переговори з Пхеньяном</a>
      </blockquote>
      <p>Хоча чиновники США дали зрозуміти, що Південній Кореї таки слід платити за розміщення військових більше, у міністерстві оборони наголосили, що вони не планують будь-яке відведення військ, резюмує The Washington Times.</p>
      <p>Як повідомлялося, США неодноразово закликали своїх союзників в Азії - Японію та Південну Корею робити більший внесок у фінансування розміщення американських військ у регіоні. Вашингтон хоче, щоб Сеул сплачував 5 мільярдів доларів щорічно за перебування 28 500 американських військовослужбовців, розміщених у Південній Кореї, що приблизно в 5 разів більше, ніж зараз платить уряд Південної Кореї.</p>
      <p>
        <i>Фото: U.S. Marine Corps/Lance Cpl. Jose Gonzalez</i>
      </p>
    </article>
  </body>
</html>