<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/bec-explicatii-despre-decizia-conform-careia-partidele-politice-pot-face-copii-ale-listelor-electorale-suplimentare-18602291"/>
    <meta property="og:site_name" content="Gândul"/>
    <meta property="article:published_time" content="2019-11-21T13:47:00+00:00"/>
    <meta property="og:title" content="BEC, explicaţii despre decizia conform căreia partidele politice pot face copii ale listelor electorale suplimentare"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>BEC, explicaţii despre decizia conform căreia partidele politice pot face copii ale listelor electorale suplimentare</h1>
      <h2>Biroul Electoral Central a transmis, joi, explicaţii referitoare la decizia de a permite partidelor politice să facă, la cerere, copii ale listelor electorale suplimentare. Instituţia precizează că responsabilitatea prelucrării datelor cu caracter personal aparţine formaţiunilor politice.</h2>
      <address><time datetime="2019-11-21T13:47:00+00:00">21 Nov 2019, 13:47</time> by <a rel="author" href="https://www.gandul.info/autor/diana-grigore" target="_blank">Diana Grigore</a></address>
      <p>„Biroul Electoral Central a adoptat Decizia nr.84/D/04.11.2019 în vederea îndeplinirii atribuţiunii expres reglementate de dispoziţiile art VII din Ordonanţa de urgenţă a Guvernului nr.64/2019, potrivit cărora «Reprezentanţii formaţiunilor politice în birourile electorale ale secţiilor de votare pot primi, la cerere, copii ale listelor electorale suplimentare, în condiţiile stablite prin dezicie a BEC». (...) În ceea ce priveşte responsabilitatea prelucrării datelor cu caracter personal, potrivit art 4 (2) din Decizia BEC nr. 84/D/04.11.2019, aceasta aparţine formaţiunii politice, deoarece formaţiunea politică este operator de date cu caracter personal, iar nu reprezentantul formaţiunii în biroul electoral al secţiei de votare. Această prelucrare nu se poate realiza decât cu respectarea strictă a garanţiilor referitoare la informarea persoanei vizate, la garantarea transparenţei, aşa cum rezultă din art 9 alin 2 din Legea nr. 190/2018”, transmite BEC, într-un comunicat demis Mediafax.</p>
      <p>Instituţia precizează că formaţiunilor politice le revine întreaga responsabilitate pentru adoptarea tuturor măsurilor adecvate ca utilizarea listelor electorale suplimentare să se realizeze doar în scopul satisfacerii intereselor legitime ale acestora legate de procesul electoral.</p>
      <p>Totodată, Biroul Electoral Central transmite că primarii au obligaţia de a pune la dispoziţie formaţiunilor politice sau alianţelor electorale un Registru electoral, în maximum 24 de ore de la solicitare.</p>
      <p>„De asemenea, trebuie menţionat că potrivit art.49 alin (4) din Legea nr. 208/2015 privind alegerea Senatului şi a Camerei Deputaţilor, precum şi pentru organizarea şi funcţionarea AEP, «până cel mai târziu cu 10 zile înaintea datei alegerilor, dar nu mai târziu de 24 de ore de la solicitare», primarii sunt obligaţi să pună la dispoziţia partidelor politice, alianţelor politice, alianţelor electorale şi organizaţiilor cetăţenilor aparţinând minorităţilor naţionale care participă la alegeri, la cererea şi pe cheltuiala acestora, un extras din Registrul electoral, cuprinzând alegătorii din respectiva unitate administrativ-teritorială, respectiv numele, prenumele, data naşterii şi domiciliul, precum şi secţia de votare la care au fost arondaţi, pe suport electronic sau hârtie”, se mai arată în comunicatul de presă.<br/><br/>În comunicatul citat se precizează că „nu este suficientă formularea unei simple cereri, ci este necesară justificarea interesului legitim urmărit de formaţiunea politică prin realizarea copiilor listelor electorale suplimentare”.</p>
      <related>
        <h4>Citeşte şi</h4>
        <a href="https://www.gandul.info/politica/raportul-de-evaluare-al-adinei-valean-in-pe-poate-indeplini-sarcinile-incredintate-comisarului-ue-pentru-transporturi-ce-calificativ-a-primit-reprezentanta-romaniei-18602261?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/europarlamentarul-pnl-siegfried-muresan-ales-vicepresedinte-al-ppe-video-18602251?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/dancila-dupa-confirmare-lui-adrian-zuckerman-in-functie-ma-bucur-ca-sua-trimit-un-ambasador-puternic-atasat-de-romania-18601578?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>