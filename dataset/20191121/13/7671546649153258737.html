<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914660"/>
    <meta property="og:site_name" content="Dnevnik"/>
    <meta property="article:published_time" content="2019-11-21T13:23:00+00:00"/>
    <meta property="og:title" content="Junak v Cardiffu, nadloga v Madridu"/>
    <meta property="og:description" content="Valižani so se do zadnjega borili za potrditev uvrstitve na evropsko prvenstvo 2020. Wales je na odločilni tekmi premagal Madžarsko z 2:0. Gareth Bale pa si je ob veseljačenju s soigralci privoščil neumnost, ki ga bo še slabše zapisala pri navijačih in vodstvu madridskega Reala."/>
  </head>
  <body>
    <article>
      <h1>Junak v Cardiffu, nadloga v Madridu</h1>
      <address><time datetime="2019-11-21T13:23:00+00:00">21 Nov 2019, 13:23</time> by <a rel="author">Anže Lebinger</a></address>
      <p>
        <b>Valižani so se do zadnjega borili za potrditev uvrstitve na evropsko prvenstvo 2020. Wales je na odločilni tekmi premagal Madžarsko z 2:0. Gareth Bale pa si je ob veseljačenju s soigralci privoščil neumnost, ki ga bo še slabše zapisala pri navijačih in vodstvu madridskega Reala.</b>
      </p>
      <p>»Wales. Golf. Madrid. V tem vrstnem redu,« je pisalo na prirejeni zastavi Walesa, s katero so Valižani na čelu z igralcem Real Madrida <b>Garethom Balom</b> proslavili ključno zmago proti Madžarom. Sporni rekvizit so na zelenico v Cardiffu vrgli navijači. Nikakršna skrivnost sicer ni, da 30-letni vezist obožuje golf in reprezentančni dres, po drugi strani pa v dresu Reala ne blesti in je v slabih odnosih z vodstvom kluba. Predvsem v zadnjem obdobju zaradi tega naslovnice športnega časopisja polni predvsem iz nepravih razlogov.</p>
      <p>Mediji ter sedanji in nekdanji člani kluba so na primer večkrat podvomili o njegovih poškodbah, ki ga mučijo, ko je potrebno igrati za klub, izginejo pa, ko pride reprezentančni teden. Pri takšnem početju Bale resda ni osamljen primer, nekaj podobnega se je namreč dogajalo tudi recimo v primeru <b>Neymarja</b>. Je pa takšno očitno izzivanje klubskih delodajalcev nespametno in neprimerno obnašanje, ki ne pristoji profesionalcu. Navijači Walesa, ki so priskrbeli zastavo, so seveda ciljali <a href="https://en.as.com/en/2019/10/29/football/1572358520_362512.html">na nedavne besede</a> nekdanjega napadalca Reala <b>Predraga Mijatovića</b>: »Ne poznam ga osebno, ampak kolikor sem slišal, je precej specifična oseba ... On najprej razmišlja o Walesu, nato golfu in šele nato o Madridu.«</p>
      <p>Poteza bi lahko izpadla posrečeno hudomušno, o tem ni dvoma, a bi imela povsem drugačen učinek, če bi zastava ostala na tribunah. Tako pa se bodo lahko vezistovi kritiki še bolj naslajali nad povednimi besedami Mijatovića, ki je v drugem delu pogovora konce oktobra predvidel razplet dogodkov: »Nikoli se ne moreš zanesti na njega. Ne veš, ali je motiviran ali morda poškodovan. Bomo videli, kako se bo izboljšalo njegovo počutje in zdravstveno stanje, ko pride reprezentančni premor.«</p>
      <h3>V Madridu zaenkrat diplomatski</h3>
      <p>Bale je nato na igrišču res deloval kot prerojen in bil kot ničkolikorat prej v reprezentančnem dresu eden ključnih igralcev. V torek je med drugim proti Madžarom lepo podal <b>Aaronu Ramseyju </b>za uvodno vodstvo. V Španiji pa so bili po tekmi – namesto da bi se veselili, kako bo svojo formo prenesel v la ligo – do vezista upravičeno kritični. Znova so izpostavili predvsem Valižanove številne poškodbe in pomanjkanje profesionalnosti.</p>
      <p>»Ekipa vztraja z njim navkljub njegovem neprofesionalnem odnosu, navkljub številnim poškodbam in dejstvu, da se v vseh teh letih ni uspel navaditi življenja v Španiji. Za povrh mu ta ekipa letno izplačuje 17 milijonov evrov. Njegova odločitev, da se posmehuje svojim delodajalcem, torej ne govori samo o tem, kakšen je kot igralec, ampak pove veliko tudi o tem, kakšen je Bale kot oseba,« so jasno zapisali <a href="https://www.marca.com/en/football/real-madrid/2019/11/20/5dd51a9eca4741f1198b45f6.html">pri Marci</a>. Pri španskem časniku pa lahko najdete tudi že <a href="https://www.marca.com/en/football/real-madrid/2019/11/20/5dd55ef846163f96088b4581.html">prve odzive iz Madrida</a>, ki se Balu zaradi nove nepokorščine očitno ne mislijo odreči. »Ne bomo se ga znebili, on je naš najboljši igralec, ki bo klubu dal še veliko. Znova bo mož odločitve.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914606/sport/nogomet/madrid-se-zaradi-zastave-trese-od-gneva"/>
        <a href="https://www.dnevnik.si/1042911003/sport/nogomet/kako-niso-igrali-kek-od-kavcica-in-katanca-boljsi-le-v-komunikaciji"/>
      </related>
    </article>
  </body>
</html>