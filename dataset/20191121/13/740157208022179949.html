<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/oszczednosci-i-mniej-biurokracji-premier-apeluje-do-samorzadowcow,135349.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T13:44:00+00:00"/>
    <meta property="og:title" content="Oszczędności i mniej biurokracji. Premier apeluje do samorządowców"/>
    <meta property="og:description" content="Będziemy starali się utrzymać zrównoważony budżet poprzez dodatkowe programy oszczędnościowe - powiedział premier Mateusz Morawiecki, komentując w Polsat News wycofanie się rządu z projektu ustawy zakładającego zniesienie limitu 30-krotności składki ZUS. Zaapelował też do samorządowców, by wzięli pod lupę zatrudnienie w urzędach."/>
  </head>
  <body>
    <article>
      <h1>Oszczędności i mniej biurokracji. Premier apeluje do samorządowców</h1>
      <address><time datetime="2019-11-21T13:44:00+00:00">21 Nov 2019, 13:44</time> by <a rel="author">aw/pap  </a></address>
      <h4>Będziemy starali się utrzymać zrównoważony budżet poprzez dodatkowe programy oszczędnościowe - powiedział premier Mateusz Morawiecki, komentując w Polsat News wycofanie się rządu z projektu ustawy zakładającego zniesienie limitu 30-krotności składki ZUS. Zaapelował też do samorządowców, by wzięli pod lupę zatrudnienie w urzędach.</h4>
      <hr/>
      <p>Projekt zniesienia limitu 30-krotności przy składkach ZUS został przekazany do konsultacji - powiedział po czwartkowym (21 listopada) posiedzeniu rządu premier Mateusz Morawiecki.</p>
      <p>- Dobrą praktyką jest spróbować bez zbędnej eskalacji wypracować konsensus i jeśli będą nowe propozycje, bardzo chętnie będę je analizował - mówił premier. Dodał, że dochodzą do niego sygnały, "nie tylko od naszych partnerów ze Zjednoczonej Prawicy, ale również od NSZZ Solidarność i od pracodawców" o takiej potrzebie konsultacji.</p>
      <p>Pierwsze czytanie projektu PiS dotyczącego zniesienia limitu 30-krotności przy składkach ZUS Sejm miał przeprowadzić we wtorek wieczorem, ale poseł PiS Marcin Horała w imieniu swego klubu wycofał ten projekt. Wcześniej brak poparcia wobec zniesienia limitu składek zadeklarowali nie tylko przedstawiciele Koalicji Obywatelskiej, ale także koalicjant PiS ze Zjednoczonej Prawicy - Porozumienie Jarosława Gowina. Ugrupowanie to przyjęło uchwałę, która zobowiązuje posłów i senatorów Porozumienia do głosowania przeciw likwidacji tego limitu.</p>
      <p>- Szanujemy głos naszych koalicjantów - zaznaczył w środę Horała i dodał, że strona społeczna także domagała się dalszych rozmów.</p>
      <p>Ustawa ta miała zagwarantować kilka miliardów złotych przychodów do budżetu centralnego. Premier Mateusz Morawiecki w środowym programie Polsat News odpowiadał na pytania dotyczące kształtu budżetu. - Będziemy starali się utrzymać zrównoważony budżet poprzez dodatkowe programy oszczędnościowe - powiedział premier. W tym kontekście wskazał "zmniejszenie biurokracji i cięcia wydatków tam, gdzie można to zrobić bez szkody dla działania instytucji państwa".</p>
      <p>Przypomniał, że elementem finansów publicznych jest też sektor samorządowy.</p>
      <p>- Apeluję do samorządowców, żeby popatrzyli na przerosty zatrudnienia u siebie w urzędach, żeby popatrzyli też na oszczędności, które się wiążą z cyfryzacją, automatyzacją. Będziemy na pewno dokonywać takiego przeglądu w skali całego państwa, żeby utrzymać budżet na poziomie zrównoważonym - powiedział w programie Morawiecki. - Nie zakładamy takich scenariuszy, żeby deficyt był większy niż zakładane wcześniej 0,4 proc. - dodał.</p>
    </article>
  </body>
</html>