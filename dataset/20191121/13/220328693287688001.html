<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/otrova-za-grizachi-pogubila-stefan-ot-kardam-407258.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T13:46:18+00:00"/>
    <meta property="og:title" content="Отрова за гризачи погубила Стефан от Кардам"/>
    <meta property="og:description" content="Ще носи ли някой наказателна отговорност, ще"/>
  </head>
  <body>
    <article>
      <h1>Отрова за гризачи погубила Стефан от Кардам</h1>
      <address><time datetime="2019-11-21T13:46:18+00:00">21 Nov 2019, 13:46</time> by <a rel="author">Стандарт, снимка Булнюз</a></address>
      <p>Водещата версия, по която се работи по случая с починалото 9-годишно момче Стефан от добричкото село Кардам, е отравяне със силна промишлена промишлена отрова за гризачи, поставена в стена. Това стана ясно от</p>
      <p>коментар на главния прокурор Сотир Цацаров пред журналисти.</p>
      <p>Две от сестрите на малкия Стефан също бяха в болница със симптоми на тежко натравяне, но лекарите успяха да ги спасят.</p>
      <p>"Ако трябва да обясня причината, тя е резултат на 3 готови експертизи - съдебно-химическа, токсикологична и съдебно-медицинска. Няма да правя каквито и да е изводи относно евентуална наказателна отговорност, тъй като това е решение, което в близките дни ще вземат колегите от съответната прокуратура", добави Цацаров.</p>
      <p>По думите му всички са станали свидетели на "едни меко казано недобри битови условия", при които живее семейството.</p>
      <p>"Причината е свързана и с тези недобри битови условия", добави той и уточни, че при извършените детайлни огледи на помещенията са иззети от отвори в стената химически препарати с изключително силно действие, които се използват с промишлени цели за борба с вредители.</p>
      <p>"Основната версия, по която се работи е, че тези препарати в конкретния случай са били използвани за евентуалното унищожаване на гризачи в самото помещение. Те са били поставени в отвори, които са били зазидани с кал в стената и според една от водещите хипотези на експертите става дума за много силно действащи промишлени отрови в изключителна близост до леглото на детето и за настъпило в резултат на това силно отравяне и то дори от самото вдишване и непосредствената близост на отровните примамки", поясни главният прокурор.</p>
    </article>
  </body>
</html>