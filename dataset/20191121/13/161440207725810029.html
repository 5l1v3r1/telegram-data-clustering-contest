<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/21/sinnova-for-school-grande-successo-per-la-rassegna-che-guarda-al-8-955330.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T13:45:32+00:00"/>
    <meta property="og:title" content="&quot;Sinnova for school&quot;, grande successo per la rassegna che guarda al futuro"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il progetto</h6>
      <h1>"Sinnova for school", grande successo per la rassegna che guarda al futuro</h1>
      <h2>Cinque tappe e oltre mille studenti coinvolti, con nuove attività in programma per i prossimi mesi</h2>
      <address>
        <time datetime="2019-11-21T13:45:32+00:00">21 Nov 2019, 13:45</time>
      </address>
      <p>Un tour in cinque tappe in giro per la Sardegna, con oltre mille studenti coinvolti a parlare di data journalism, hacker, intelligenza artificiale, robotica, cybersecurity, social network e molto altro.</p>
      <p>Bilancio positivo per il 10Lab di Sardegna Ricerche, che con il format "Sinnova for school", ha esteso nel tempo e nello spazio il tradizionale Salone dell'Innovazione, in programma <a href="https://www.unionesarda.it/articolo/cultura/2019/10/01/sinnova-2019-il-salone-dell-innovazione-apre-le-sue-porte-8-934499.html">lo scorso ottobre</a> alla Manifattura di Cagliari.</p>
      <p>Tappe a Cagliari, Sassari, Nuoro, Oristano e Olbia, sui temi delle nuove tecnologie e dell'innovazione.</p>
      <p>Il format ha accolto approfondimenti di esperti nazionali e laboratori Thinkering in cui mettere a frutto la propria creatività e capacità di individuare le soluzioni migliori per raggiungere obiettivi semplici o complessi.</p>
      <p>Ospiti come Adrian Fartade, Valeria Cagnina, il team Abinsula, Gianluca Dotti, Enrico Bergianti e Sergio Pistoi hanno raccontato, ognuno nel proprio campo, la propria esperienza e aperto orizzonti ai ragazzi anche in termini di competenze per il lavoro del domani.</p>
      <p>"Quest'anno - ha spiegato Maria Assunta Serra di Sardegna Ricerche - abbiamo voluto allungare Sinnova dedicando una seconda parte alle nuove generazioni. Lo abbiamo fatto scegliendo di allontanarci dalla nostra base operativa, andando nelle scuole della Sardegna per portare le nostre competenze e avvicinare i ragazzi a questi temi".</p>
      <p>Proseguono ancora le visite scolastiche all'edificio 10 del Parco scientifico e tecnologico di Pula, sede del centro, mentre nei prossimi mesi riprenderà anche il tour del 10Bus, con il quale lo staff di operatori qualificati attraverserà l'Isola portando le attività nelle scuole e nelle piazze dei centri più lontani da Cagliari.</p>
      <p>(Unioneonline/v.l.)</p>
    </article>
  </body>
</html>