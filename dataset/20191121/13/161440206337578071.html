<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/21/brutale-pestaggio-a-cagliari-immigrato-picchiato-con-i-caschi-136-955328.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T13:44:12+00:00"/>
    <meta property="og:title" content="Brutale pestaggio a Cagliari, immigrato picchiato con i caschi"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">in viale Marconi</h6>
      <h1>Brutale pestaggio a Cagliari, immigrato picchiato con i caschi</h1>
      <h2>Per lui trauma cranico e due denti persi. È caccia agli aggressori, un gruppo di ragazzi</h2>
      <address>
        <time datetime="2019-11-21T13:44:12+00:00">21 Nov 2019, 13:44</time>
      </address>
      <p>Brutale aggressione ai danni di un immigrato nella tarda serata di ieri a Cagliari.</p>
      <p>Un cittadino senegalese è stato pestato da un gruppo di giovani che lo hanno colpito ripetutamente con dei caschi da motociclista.</p>
      <p>È successo intorno alle 22 in viale Marconi. La vittima è ricoverata sotto osservazione all'ospedale Santissima Trinità: non è in pericolo di vita, ma il pestaggio gli ha causato un trauma cranico e la perdita di due denti.</p>
      <p>Il senegalese si trovava nello spiazzo davanti al distributore di benzina Q8 quando tre o quattro ragazzi, tutti in scooter, lo hanno avvicinato. Sono scesi dai motorini e, senza alcun motivo scatenante, si sono scagliati contro l'immigrato, picchiandolo selvaggiamente con i caschi.</p>
      <p>Quando sul posto sono arrivati i carabinieri gli aggressori erano già fuggiti. Avviate le indagini per risalire agli autori del pestaggio.</p>
      <p>(Unioneonline/L)</p>
    </article>
  </body>
</html>