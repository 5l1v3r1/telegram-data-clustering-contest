<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/stefanchuk-poverne-groshi-yaki-derzhava-kompensuvala-jomu-za-zhytlo-arahamiya/"/>
    <meta property="og:site_name" content="Рубрика"/>
    <meta property="article:published_time" content="2019-11-21T13:00:55+00:00"/>
    <meta property="og:title" content="Стефанчук поверне гроші, які держава компенсувала йому за житло, - Арахамія"/>
    <meta property="og:description" content="Перший заступник голови Верховної Ради Руслан Стефанчук поверне із заробітної плати всі гроші, які держава виплачувала йому як компенсацію за оренду житла, повідомив голова фракції “Слуга народу” Давид Арахамія. “Руслан Стефанчук – дуже порядний, культурний, інтелігентний чоловік. Він – людина, за яку я битимуся до останнього. Він все робив законно, там є особиста історія. Але […]"/>
  </head>
  <body>
    <article>
      <h1>Стефанчук поверне гроші, які держава компенсувала йому за житло, - Арахамія</h1>
      <address><time datetime="2019-11-21T13:00:55+00:00">21 Nov 2019, 13:00</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/2019-05-22T120026Z_1595672993_RC16B1456DC0_RTRMADP_3_UKRAINE-ELECTION-860x580-c-1.jpg"/>
      </figure>
      <p>Фото Reuters<br/><b><b>Перший заступник голови Верховної Ради Руслан Стефанчук поверне із заробітної плати всі гроші, які держава виплачувала йому як компенсацію за оренду житла, повідомив голова фракції “Слуга народу” Давид Арахамія.</b></b></p>
      <p>“Руслан Стефанчук – дуже порядний, культурний, інтелігентний чоловік. Він – людина, за яку я битимуся до останнього. Він все робив законно, там є особиста історія. Але він вчора написав заяву на ім’я голови Верховної Ради – повернути за власний рахунок відшкодування з його зарплати”, – сказав <a href="https://ua.interfax.com.ua/news/political/626027.html">Арахамія</a> журналістам у четвер у Києві.</p>
      <p>На думку Арахамії, Стефанчук має повне право претендувати на відшкодування коштів за оренду житла зі сторони держави, оскільки своєї нерухомості у столиці у віце-спікера немає, а наживати її корупційним шляхом для першого заступника голови Верховної Ради – неприпустимо.</p>
      <p>“Він не такий, як я заможний чоловік, який займався бізнесом. Не треба з цього робити історію. Він орендував, він завжди платив. Нині бере відшкодування. Він міг би жити у готелі “Київ”, це було б дорожче. Він зробив, як за законом і як було насправді. А наразі його намагаються покарати за те, що він правду написав. Це неправильно з точки зору етики, я вважаю”, – додав голова фракції.</p>
      <p>Раніше низка ЗМІ розповсюдили інформацію про те, що Стефанчук живе у квартирі тещі в Києві та отримує компенсацію за житло.</p>
      <p>Арахамія заявив: <a href="https://rubryka.com/2019/11/21/arahamiya-feodalna-krayina-de-mistsevi-knyazky-kazhut-my-v-kyyevi-domovylys-tsogo-vzhe-ne-bude/">Феодальна країна, де місцеві князьки кажуть, що ми в Києві домовились, занесли – цього вже не буде.</a></p>
    </article>
  </body>
</html>