<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548987.html/%D8%AD%D9%85%D8%A7%DB%8C%D8%AA-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A7%D8%B2-%D8%A7%D8%B4%D8%B1%D8%A7%D8%B1-%D9%88-%D8%A2%D8%B4%D9%88%D8%A8-%D8%A2%D9%81%D8%B1%DB%8C%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T13:54:00+00:00"/>
    <meta property="og:title" content="حمایت اتحادیه اروپا از اشرار و آشوب آفرینی در ایران"/>
    <meta property="og:description" content="سخنگوی مسئول سیاست خارجی اتحادیه اروپا با صدور بیانیه‌ای ضمن دخالت در امور داخلی ایران، خواستار عدم برخورد با اغتشاشگران و آزادی اینترنت شد."/>
  </head>
  <body>
    <article>
      <h1>حمایت اتحادیه اروپا از اشرار و آشوب آفرینی در ایران</h1>
      <h2>در ادامه اقدامات خصمانه قاره سبز علیه کشورمان صورت گرفت؛</h2>
      <address>
        <time datetime="2019-11-21T13:54:00+00:00">21 Nov 2019, 13:54</time>
      </address>
      <p>سخنگوی مسئول سیاست خارجی اتحادیه اروپا با صدور بیانیه‌ای ضمن دخالت در امور داخلی ایران، خواستار عدم برخورد با اغتشاشگران و آزادی اینترنت شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  در ادامه دخالت برخی کشورهای غربی در امور داخلی ایران و حمایت از اغتشاشاتی که منجر به آسیب رسیدن به جان و مال مردم شد، اتحادیه اروپا امروز (پنجشنبه) <a href="https://eeas.europa.eu/headquarters/headquarters-homepage_en/70754/Statement%20by%20the%20Spokesperson%20on%20the%20developments%20in%20Iran">بیانیه‌ای </a>در این باره صادر کرد.</p>
      <p>«ماریا کوجیانچیچ» سخنگوی مسئول سیاست خارجی اتحادیه اروپا در این بیانیه ضمن تلاش برای بزرگنمایی تعداد جان باختگان در جریان اغتشاشات اخیر ایران، مدعی شد: «طبق گزارش‌ها اعتراضات در چندین شهر ایران طی روزهای قبل، منجر به تعداد قابل توجهی کشته و زخمی شدن بسیاری از مردم شده است».</p>
      <p>کوجیانچیچ ضمن حمایت از اغتشاشات در ایران، با خانواده جان باختگان در این آشوب‌ها همدردی کرد.</p>
      <p>وی بدون در نظر گرفتن مشت آهنینی که پلیس فرانسه به معترضان ضد نظام سرمایه‌داری نشان داده، به مسئولان ایرانی توصیه کرد: «چالش‌های اجتماعی-اقتصادی را باید از طریق گفت‌وگوهای فراگیر حل کرد و نه از طریق خشونت».</p>
      <p>به گزارش فارس، سخنگوی مسئول سیاست خارجی اتحادیه اروپا با دخالت آشکار در امور داخلی و امنیتی ایران، افزود: «ما از نیروهای امنیتی ایران انتظار داریم بیشترین خویشتن‌داری را تعامل با اعتراضات از خود نشان دهند تا معترضان به شکل مسالمت‌آمیز اعتراض کنند. هرنوع خشونتی غیرقابل قبول است».</p>
      <p>وی با گرفتن ژست حامی حقوق آزادی، گفت: «ما از مقامات ایرانی می‌خواهیم که آزادی جریان اطلاعات و دسترسی به اینترنت را تامین کنند».</p>
      <p>پیش از این نیز مقامات آمریکایی با دخالت در امور داخلی ایران، از اغتشاشات حمایت کرده بودند. «برایان هوک» نماینده ویژه رئیس‌جمهور آمریکا و رئیس «گروه اقدام ایران» در وزارت خارجه ایالات متحده بامداد سه‌شنبه گفته بود واشنگتن قویاً از اغتشاشات و آشوب‌ها در این کشور حمایت می‌کند.</p>
      <p>«لن کودوروسکی» مشاور ارشد امور عمومی وزارت خارجه آمریکا نیز در دخالتی آشکار در امور داخلی ایران، از آشوبگران خواست فیلم‌هایی را از ناآرامی‌های اخیر در ایران از طریق اینترنت برای وی ارسال کنند.</p>
      <p>انتهای پیام/</p>
    </article>
  </body>
</html>