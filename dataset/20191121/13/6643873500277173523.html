<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/qL8nEg/disse-kan-bli-aarets-spiller-i-eliteserien"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T13:14:05+00:00"/>
    <meta property="og:title" content="Floppet i Brann. Nå kan han bli årets spiller."/>
    <meta property="og:description" content="Bodø/Glimt-vingen Håkon Evjen kniver mot toppscorer Torgeir Børven (Odd) og midtbaneeleganten Magnus Wolff Eikrem (Molde) om å bli årets spiller i Eliteserien."/>
  </head>
  <body>
    <article>
      <h1>Floppet i Brann. Nå kan han bli årets spiller.</h1>
      <h2>Bodø/Glimt-vingen Håkon Evjen kniver mot toppscorer Torgeir Børven (Odd) og midtbaneeleganten Magnus Wolff Eikrem (Molde) om å bli årets spiller i Eliteserien.</h2>
      <address><time datetime="2019-11-21T13:14:05+00:00">21 Nov 2019, 13:14</time> by <a rel="author">NTB</a></address>
      <p>Fortsatt gjenstår det to runder av Eliteserien, og prisen skal først deles ut under gallaen Fotballfesten 2. desember, men nå er nominasjonene klare.</p>
      <p>
        <b>I den gjeve kategorien «Årets spiller» er det naturlig nok tre av ligaens mest fremtredende skikkelser som kan vinne.</b>
      </p>
      <p>Evjen har slått igjennom på toppnivå i 2019 og bidratt sterkt til at Glimt styrer mot medalje i serien. 19-åringen, som allerede er solgt til nederlandske AZ, har blant annet notert seg for tolv mål og fire målgivende pasninger på 27 kamper.</p>
      <h3>Nøkkelspillere</h3>
      <p>Odd-spissen Børven (27) er på sin side overlegen toppscorer i ligaen med 20 fulltreffere. Han har vært helt sentral for et Odd-lag som jager to poeng bak sølvplasserte Glimt når to runder gjenstår.</p>
      <p>Molde er allerede ligamester, og Eikrem (29) har spilt en nøkkelrolle fra sin midtbaneposisjon. Han har dominert flere kamper og notert 18 målpoeng (10 mål/8 assists) på de 23 kampene han har spilt.</p>
      <p>I fjor ble Rosenborg-keeper André Hansen kåret til årets spiller.</p>
      <h3>Seriemesteren utelatt</h3>
      <p>I kvinnenes Toppserie er det noe overraskende ingen nominerte fra seriemester og cupfinalist LSK Kvinner. I stedet har juryen landet på en Vålerenga-profil og ligaens to største målscorere.</p>
      <figure>
        <img src="https://images.sacdn.no/v2/images/fd6b69b9-47f5-48b2-bdb2-553b9fe053dd?fit=crop&amp;h=1267&amp;w=1900&amp;s=4c3b3ace6af51efd505fcc1adb11864dae01c3e7"/>
        <figcaption>Kennya Cordner kan bli årets spiller.<cite>Marius Simensen / Bildbyrån</cite></figcaption>
      </figure>
      <p>Sandvikens Kennya Cordner troner øverst på toppscorerlisten med 17 mål, mens Røas Synne Jensen har scoret 16. De er nominert til årets spiller sammen med Sherida Spitse fra VIF.</p>
      <p>I 1. divisjon er det ingen overraskelse at Aalesunds midtbanemann Niklas Castro er nominert. Han må sies å være favoritt til å vinne prisen. De øvrige nominerte er Enric Vallès (Sandefjord) og Aron Sigurdarson (Start).</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/okonomi/i/QoXpWA/sjoeboden-raatner-eieren-er-klar-til-aa-restaurere-men-staten-tillater"/>
        <a href="https://www.bt.no/sport/i/QoWldJ/foelg-aasanes-kvalikfinale-og-chat-med-vaar-reporter"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/innenriks/i/P9L3J5/fryktet-efta-domstolen-ville-stoppe-trygderetten"/>
      </related>
      <ol>
        <li>
          <a href="https://www.bt.no/tag/Magnus_Wolff_Eikrem">Magnus Wolff Eikrem</a>
        </li>
        <li>
          <a href="https://www.bt.no/tag/H%C3%A5kon_Evjen">Håkon Evjen</a>
        </li>
      </ol>
    </article>
  </body>
</html>