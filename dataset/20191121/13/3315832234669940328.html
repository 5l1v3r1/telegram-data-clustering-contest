<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/370b002d8c0468fe/greta-thunberg-a-fost-recompensata-cu-premiul-international-pentru-pace-al-copiilor-pe-2019.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T13:22:19+00:00"/>
    <meta property="og:title" content="Greta Thunberg a fost recompensată cu Premiul Internaţional pentru Pace al Copiilor pe 2019"/>
    <meta property="og:description" content="Tânăra militantă ecologistă suedeză Greta Thunberg a fost recompensată miercuri cu Premiul Internaţional pentru Pace al Copiilor pe 2019 pentru activitatea sa în favoarea climei care a avut ecou în rândul a mii de adolescenţi din întreaga lume."/>
  </head>
  <body>
    <article>
      <h1>Greta Thunberg a fost recompensată cu Premiul Internaţional pentru Pace al Copiilor pe 2019</h1>
      <address><time datetime="2019-11-21T13:22:19+00:00">21 Nov 2019, 13:22</time> by <a rel="author">Jurnal.md</a></address>
      <p>
        <b>Tânăra militantă ecologistă suedeză Greta Thunberg a fost recompensată miercuri cu Premiul Internaţional pentru Pace al Copiilor pe 2019 pentru activitatea sa în favoarea climei care a avut ecou în rândul a mii de adolescenţi din întreaga lume.</b>
      </p>
      <p>Divina Maloum, o militantă cameruneză pentru pace în vârstă de 15 ani, a fost de asemenea recompensată cu acest premiu decernat de fundaţia olandeză KidsRights, care oferă această distincţie în fiecare an unui minor pentru angajamentul său în favoarea drepturilor copiilor.</p>
      <p>Într-un scurt mesaj scris, Greta Thunberg, care se afla în prezent în mijlocul Oceanului Atlantic la bordul unui catamaran, s-a declarat "incredibil de recunoscătoare şi onorată" de acest premiu şi că regretă că nu a putut să asiste la ceremonia de decernare desfăşurată la Haga, relatează Agerpres.ro.</p>
      <p>Tânăra suedeză în vârstă de 16 ani a plecat la mijlocul lunii noiembrie din Statele Unite la bordul unui catamaran, având ca obiectiv să participe la reuniunea asupra climei a ONU COP25 care va avea loc la Madrid la începutul lunii decembrie.</p>
      <p>Greta Thunberg a căpătat recunoaştere mondială, după ce a lansat în august 2018 "greve în şcoală pentru climă", o iniţiativă urmată rapid de zeci de mii de tineri de pe întreg globul.</p>
      <p>"Criza climatică este miza păcii în epoca noastră", a declarat Luisa-Marie Neubauer, militantă germană a mişcării Fridays For Future, care a primit premiul în numele Gretei Thunberg.</p>
      <p>Salutând "recunoaşterea" adusă de acest premiu activităţii tinerei suedeze, Luisa-Marie Neubauer a deplâns lipsa de acţiune a liderilor mondiali privind problemele climatice.</p>
      <p>La rândul său, Divina Maloum, recompensată pentru "lupta sa paşnică" împotriva grupului jihadist Boko Haram, a pledat pentru ca "copiii din întreaga lume să-şi facă auzite glasurile".</p>
      <p>Premiul Internaţional pentru Pace al Copiilor este însoţit de un cec de 100.000 de euro care sunt investiţi în proiecte legate de cauza susţinută de laureaţi</p>
    </article>
  </body>
</html>