<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/bolgesel/salih-cora-dan-iyi-partililere-ayvazoglu-tepkisi-h698245.html"/>
    <meta property="og:site_name" content="61 SAAT"/>
    <meta property="article:published_time" content="2019-11-21T13:36:52+00:00"/>
    <meta property="og:title" content="Salih Cora'dan İYİ Partililere Ayvazoğlu tepkisi"/>
    <meta property="og:description" content="AK Parti Trabzon Milletvekili Av. Salih Cora, Bahar Ayvazoğlu'na destek verdi, Ayvazoğlu hakkında hakarete varan açıklamalarda bulunan İYİ Partililere tepki gösterdi"/>
  </head>
  <body>
    <article>
      <h1>Salih Cora'dan İYİ Partililere Ayvazoğlu tepkisi</h1>
      <h2>AK Parti Trabzon Milletvekili Av. Salih Cora, Bahar Ayvazoğlu'na destek verdi, Ayvazoğlu hakkında hakarete varan açıklamalarda bulunan İYİ Partililere tepki gösterdi </h2>
      <address>
        <time datetime="2019-11-21T13:36:52+00:00">21 Nov 2019, 13:36</time>
      </address>
      <p>AK Parti Trabzon Milletvekili Av. Salih Cora, geçtiğimiz günlerde Cumhurbaşkanı Recep Tayyip Erdoğan'a yönelik hakaretleri nedeniyle İYİ Parti Genel Başkan Yardımcısı Koray Aydın'a tepki gösteren Milletvekili Bahar Ayvazoğlu'na destek verdi.</p>
      <p><b>KÖTÜ, EDEP DIŞI, SEVİYESİZ, HADSİZ VE HAKSIZ AÇIKLAMALARI KINIYORUM</b><br/>Cora açıklamasında, "Trabzon milletvekilimiz Sayın Bahar Ayvazoğlu Hanımefendiye yönelik İYİ Partililer tarafından oldukça kötü, edep dışı, seviyesiz, haksız ve hadsiz açıklamalarda bulunanları kınıyorum. İddia ve isnatları sahiplerine iade ediyoruz. Zira üslub-u beyan ayniyle insandır" dedi.</p>
      <p><b>SİYASET NEZAKETLE YÜRÜTÜLMELİ</b><br/>Siyasetin nezaketle yürütülmesi icap eden erdemli bir vazife olduğunu vurgulayan Cora, "Bu sebeple siyasetle iştigal edenler iki düşünmeli bir söylemelidir; bilinmedir ki fırlatılan ok gibi söylenen söz de geri dönmemektedir. İYİ Parti Genel Başkan Yardımcısı Sayın Koray Aydın Bey’in liderimiz ve Cumhurbaşkanımız hakkında söylediği 'kabadayı' ifadesi ile başlatılan tartışmaya sessiz mi kalacaktık. Bize ve genel başkanımıza her türlü hakaret yapılacak ancak cevap vermemizi de başka bir kabahat olarak nitelendireceksiniz. Yok böyle birşey! Ne söylerseniz cevabını aynen alacaksınız" diye konuştu.</p>
      <p><b>ZORLARINA GİDEN BAŞÖRTÜLÜLERİN MİLLETVEKİLİ OLMASIDIR</b><br/>Siyasetin, eylem ve söylemlerle birlikte nezaket ve zerafet temelli yapılması gerektiğinin de altını çizen Cora şöyle devam etti: "Şahsiyetle uğraşmak ise büyük bir nezaketsizliktir. Bir milletvekiline 'Yandan çarklı' demek ne demektir? Böyle birşey olabilir mi? Elbette fikir ayrılıkları siyasette kaçınılmazdır ancak farklı fikirlerin savunulması edebe mugayir söylem hakkı doğurmaz. Sayın vekilimizin müktesebatı, eğitimi ve donanımı ona sataşanlara zekat diye dağıtılır. Ama sizin derdinizin özeti şudur. Hangi eğitimi alırsa alsın, hangi merhaleleri kat ederse etsin önemli değil. Başörtülü birisi nasıl milletvekili olur. Zorunuza giden budur. Bunu açıkça söyleyemeyip lafı dolandırmanıza gerek yoktur. Milletin kendi oylarıyla seçip vekil tayin ettiği bir kimseye söylenecek sözler aynı zamanda milletin iradesine de büyük bir saygısızlıktır. Derhal özür dilenmelidir. Teşkilatlarımızın her kademesinde görev almış, eğitimiyle, duruşuyla, hitabıyla, şehrimizin temsilinde önemli bir görev üstlenen ve tevazu, gayret ve samimiyetin tecessümü olan vekilimizin yanında olduğumuzu belirtirim."</p>
    </article>
  </body>
</html>