<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/592673/%E0%A6%87%E0%A6%B0%E0%A6%BE%E0%A6%95%E0%A7%87-%E0%A6%87%E0%A6%99%E0%A7%8D%E0%A6%97%E0%A7%8B-%E0%A6%AE%E0%A6%BE%E0%A6%B0%E0%A7%8D%E0%A6%95%E0%A6%BF%E0%A6%A8-%E0%A6%AC%E0%A6%BE%E0%A6%B9%E0%A6%BF%E0%A6%A8%E0%A7%80%E0%A6%B0-%E0%A6%A6%E0%A7%81%E0%A6%87-%E0%A6%97%E0%A7%8B%E0%A6%AA%E0%A6%A8-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T13:02:00+00:00"/>
    <meta property="og:title" content="ইরাকে ইঙ্গো-মার্কিন বাহিনীর দুই গোপন কারাগারের সন্ধান"/>
    <meta property="og:description" content="২০০৩ সালে ইরাকে আগ্রাসন শুরুর পর যুক্তরাজ্য ও যুক্তরাষ্ট্রের সেনাবাহিনী অন্তত দুটি গোপন কারাগার পরিচালনা করেছে। আন্তর্জাতিক দাতব্য সংস্থা রেড ক্রসের কাছেও বিষয়টি গোপন রাখা হয়। মধ্যপ্রাচ্য-বিষয়ক ব্রিটিশ সংবাদমাধ্যম মিডল ইস্ট আই জানিয়েছে, কারাগারের অস্তিত্ব সম্পর্কে জানার পর সে সময় ইরাকে..."/>
  </head>
  <body>
    <article>
      <h1>ইরাকে ইঙ্গো-মার্কিন বাহিনীর দুই গোপন কারাগারের সন্ধান</h1>
      <address><time datetime="2019-11-21T13:02:00+00:00">21 Nov 2019, 13:02</time> by <a rel="author">বিদেশ ডেস্ক</a></address>
      <p>
        <b>২০০৩ সালে ইরাকে আগ্রাসন শুরুর পর যুক্তরাজ্য ও যুক্তরাষ্ট্রের সেনাবাহিনী অন্তত দুটি গোপন কারাগার পরিচালনা করেছে। আন্তর্জাতিক দাতব্য সংস্থা রেড ক্রসের কাছেও বিষয়টি গোপন রাখা হয়। মধ্যপ্রাচ্য-বিষয়ক ব্রিটিশ সংবাদমাধ্যম মিডল ইস্ট আই জানিয়েছে, কারাগারের অস্তিত্ব সম্পর্কে জানার পর সে সময় ইরাকে নিযুক্ত ব্রিটিশ সেনাবাহিনীর সিনিয়র লিগ্যাল অ্যাডভাইজার পুলিশের কাছে অভিযোগ দায়ের করেন।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/1b23c87633fdb6e852a7e669a6e8ffe0-5dd68aaf1d7ed.jpg"/>
      </figure>
      <p>সম্প্রতি বিবিসি ও সানডে টাইমসের যৌথ অনুসন্ধানে ব্রিটিশ সরকার ও সেনাবাহিনীর সিনিয়র কমান্ডারদের বিরুদ্ধে ইরাক ও আফগানিস্তানে হত্যা ও নিপীড়ন গোপন করার অভিযোগ উঠে এসেছে। যুদ্ধাপরাধ তদন্তে নিয়োজিত ১১জন বেসামরিক পুলিশ কর্মকর্তার সাক্ষাৎকারের ভিত্তিতে সংবাদমাধ্যম দুটি জানিয়েছে, সেনাবাহিনীর সুনাম রক্ষায় ওই সময়ে কোনও বিচারিক প্রক্রিয়ার কথাই প্রকাশ না করতে দৃঢ়প্রতিজ্ঞ ছিলো ব্রিটিশ প্রতিরক্ষা মন্ত্রণালয়। তাদের অনুসন্ধানেই দুই গোপন কারাগারের অস্তিত্বের কথা জানা গেছে।</p>
      <p>দুটি কারাগারের একটি ছিলো দেশটির পশ্চিমাঞ্চলীয় মরুভূমির একটি বিমানঘাটি ও তেল পাইপলাইন পাম্পিং স্টেশনের পাশে। এইচ-১ নামে পরিচিত যুক্তরাষ্ট্র ও যুক্তরাজ্যের যৌথ ঘাঁটি ছিলো সেখানে। ওই কারাগার নিয়ে অভিযোগ উত্থাপন করেছিলেন ব্রিটিশ সেনাবাহিনীর আইনজীবী।  আর দ্বিতীয় কারাগারটি ছিলো সিরীয় সীমান্তবর্তী আল-কায়িম শহরের বাইরে। এটি যৌথ বাহিনীর স্টেশন ২২ নামে পরিচিত ছিলো।</p>
      <p>এইচ-১ স্থাপনায় কারাগারের অস্তিত্ব সামনে আসে ২০০৩ সালের জুন মাসে। ওই সময়ে ব্রিটিশ রয়্যাল এয়ার ফোর্স (আরএএফ) একটি বেনামি ফোন কল পায়। ফোনকলে অভিযোগ করা হয়, কারাগারে নেওয়ার সময় এক ইরাকি বন্দিকে পিটিয়ে মেরে ফেলা হয়েছে। আরএএফ পুলিশ এই ঘটনা তদন্ত করতে গিয়ে ধারাবাহিকভাবে বাধার মুখে পড়ে। মিডল ইস্ট আই  তাদের অনুসন্ধান সূত্রে জানিয়েছে, এক সময়ে এই মামলার ফাইল আরএএফ আইনজীবীর কার্যালয় থেকে হারিয়ে যায়। এ বছর প্রকাশ পাওয়া এক বিচারকের নেতৃত্বাধীন তদন্ত রিপোর্টে ওই বন্দি হত্যার বিষয়টি নিশ্চিত করা হয়। প্রতিবেদনে নিহত ইরাকিকে তারিক সাবরি মাহমুদ বলে উল্লেখ করা হয়েছে।</p>
      <footer>/জেজে/বিএ/</footer>
    </article>
  </body>
</html>