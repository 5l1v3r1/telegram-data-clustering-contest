<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/tisenkrup-u-gubitku-od-304-mln-evra-gasi-6-000-radnih-mest/"/>
    <meta property="og:site_name" content="Krstarica"/>
    <meta property="article:published_time" content="2019-11-21T13:48:00+00:00"/>
    <meta property="og:title" content="Tisenkrup u gubitku od 304 mln evra, gasi 6.000 radnih mest"/>
    <meta property="og:description" content="ESEN - Nemački Tisenkrup je saopštio danas da u 2019. neće isplatiti dividendu akcionarima jer se gubitak upetostručio u odnosu na prošlu godinu,"/>
  </head>
  <body>
    <article>
      <h1>Tisenkrup u gubitku od 304 mln evra, gasi 6.000 radnih mest</h1>
      <address><time datetime="2019-11-21T13:48:00+00:00">21 Nov 2019, 13:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520803-750x430.jpg"/>
        <figcaption>Foto: Tanjug/Freeimages, ilustracija</figcaption>
      </figure>
      <p>ESEN – Nemački Tisenkrup je saopštio danas da u 2019. neće isplatiti dividendu akcionarima jer se gubitak upetostručio u odnosu na prošlu godinu, upozorivši da se u perspektivi očekuje još veći minus, smanjenje radne snage i proces restrukturiranja koji može da potraje i do tri godine.</p>
      <p>Akcije nemačkog konglomerata su se stropoštale za 11,7 procenata, nakon tog upozorenja nove glavne izvršne direktorke Martine Merc, izveštava Rojters.</p>
      <p>Neto gubitak nemačke kompanije u poslovnoj godini završenoj 30. septembra porastao je na 304 miliona evra sa prošlogodišnjih 62 miliona evra. U finansijskom izveštaju se navodi da kompanija očekuje da će gubitak u tekućoj fiskalnoj godini biti produbljen.</p>
      <p>Prilagođena dobit pre kamata i poreza (EBIT) pala je za 44 odsto na 802 miliona evra, a kompanija predviđa sličan nivo i za poslovnu 2019/20.</p>
      <p>Prema finansijskom izveštaju, u 2018/19. godini registrovan je negativan slobodan tok gotovine od 1,1 milijardi evra (pre spajanja i akvizicija), a očekuje se da će taj iznos ove godine biti povećan.</p>
      <p>Tisenkrup namerava da zatvori 6.000 radnih mesta i da proda svoje preduzeće za proizvodnju liftova, što je, prema oceni Rojtersa, krajni pokušaj da zaustavi gomilanje gubitaka.</p>
      <p>Sve nade za ublažavanje pritiska na bilans, kompanija sada polaže u prodaju svog biznisa sa liftovima, koji bi mogao da dostigne cifru do 17 milijardi evra, dodaje britanska agencija. Iz Tisenkrupa su naveli da očekuje obavezujuće ponude za to preduzeće sledeće godine.</p>
      <p>(Tanjug)</p>
    </article>
  </body>
</html>