<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/experts/2019/11/21/7103264/"/>
    <meta property="og:site_name" content="Европейская правда"/>
    <meta property="article:published_time" content="2019-11-21T13:14:18+00:00"/>
    <meta property="og:title" content="6 лет свободной торговли с ЕС: какой должна быть новая стратегия Украины"/>
    <meta property="og:description" content="Дальнейшая эволюция DCFTA должна обеспечить не только развитие двусторонней торговли. Мы уже готовы для внедрения системной экономической интеграции с европейским сообществом (укр.)"/>
  </head>
  <body>
    <article>
      <h1>6 лет свободной торговли с ЕС: какой должна быть новая стратегия Украины</h1>
      <address><time datetime="2019-11-21T13:14:18+00:00">21 Nov 2019, 13:14</time> by <a rel="author" href="https://www.eurointegration.com.ua/rus/authors/trofimceva/" target="_blank">Ольга Трофимцева</a></address>
      <p>Що можна вважати початком нових економічних відносин між Україною та ЄС?</p>
      <p>Тимчасове застосування Розділу IV Угоди про асоціацію між Україною та ЄС в частині Поглибленої та всеохоплюючої зони вільної торгівлі запрацювало із 1 січня 2016 року. А вже з 1 вересня 2017 року Угода про асоціацію між Україною та ЄС набрала чинності в повному обсязі.</p>
      <p>Тим не менш "нульовою" точку відліку нової торговельної парадигми для України можна вважати 2013 рік – останній рік "старої" торгівлі. Адже з 3 квітня 2014 року запрацював режим автономних торговельних преференцій ЄС для України, який діяв до початку застосування Розділу IV УА.</p>
      <aside>Виходить, вже майже шість років Україна живе в умовах вільної торгівлі з ЄС.</aside>
      <p>Що змінилося за цей час, в першу чергу – в аграрній сфері? Перша за все, на 13% зріс аграрний товарообіг з ЄС – з $7,6 млрд у 2013 році до $8,5 млрд у минулому.</p>
      <p>Загалом за ці роки країни ЄС тільки посилили свої позиції у рейтингу найбільших споживачів української агарної продукції. Їхня частка у загальних поставках збільшилась з 26 до 33%. При цьому наші експортні поставки в ЄС за цей період збільшилися більш ніж на третину – з $4,5 млрд до $6,1 млрд.</p>
      <p>Серед основних позитивних факторів дії ЗВТ слід виділити:</p>
      <p>- Диверсифікація ринків збуту;</p>
      <p>- Розширення кола експортерів та товарної номенклатури;</p>
      <p>- Адаптація до європейських стандартів та вимог до якості харчових товарів;</p>
      <p>- Репутаційні надбання.</p>
      <p>Базою українського експорту до ЄС традиційно є велика четвірка товарів сировинного характеру та неповного виробничого циклу: зернові та олійні культури, рослинні олії, шроти. Нині ситуація зберігається, сукупні експортні поставки за цими товарними групами збільшились на $1,1 млрд та досягали позначки у $5,1 млрд.</p>
      <aside>Водночас якщо у 2013 році частка сировинного агроекспорту займала 89% загального обсягу, то у 2018 році – 82%.</aside>
      <p>Це свідчить про зростаючий попит і на інші українські товари, причому обсяги їхніх поставок ростуть швидше. Серед яскравих прикладів варто виділити такі:</p>
      <p>- М'ясо птиці – $233,2 млн (2018 рік) проти $1,1 млн (2013 рік);</p>
      <p>- Цукор та вироби з нього – $68,9 млн проти $29,2 млн;</p>
      <p>- Шоколадні вироби – $47,1 млн проти $19,5 млн;</p>
      <p>- Мед – $78,3 млн проти $41,8 млн;</p>
      <p>- Вершкове масло – $17,1 млн проти $0,01 млн;</p>
      <p>- Овочева група – $92,3 млн проти $22,8 млн;</p>
      <p>- Фруктова група – $152,9 млн проти $82,5 млн;</p>
      <p>- Яйця – $12,4 проти $0,001 млн.</p>
      <p>Це далеко не повний перелік, але він дає уявлення про масштаб тренду та підтверджує тезу: "Лідируючі позиції на ринках сировини – підґрунтя для просування готової продукції!". Українська продукція уже сьогодні присутня на європейському ринку "в кожному чорничному пирозі" та "в кожній запеченій курці" на рівні інгредієнтної або фуражної складових.</p>
      <p>Затребуваність окремих товарів підкреслюється швидкістю вибирання європейських квот по меду, яблучному соку, цукру, томатній пасті. Вони закінчуються вже в перші місяці року.</p>
      <p>Водночас існує ціла група товарних позицій, які через певні причини, в тому числі через незавершеність процедур погодження ветеринарних сертифікатів тощо, зовсім не використовуються. Включення їх до переліку преференційних торговельних позицій справляє враження незбалансованості переговорної позиції при укладанні базової угоди.</p>
      <p>При перегляді це має бути обов’язково враховано, підходи повинні бути зваженими та прагматичними. І це питання заслуговує на детальний розгляд, що планую зробити у наступних публікаціях.</p>
      <aside>Що ж стосується поставки агарної продукції з країн ЄС до України, то за період з 2013 по 2018 роки маємо зниження з $3,1 млрд до $2,4 млрд.</aside>
      <p>Серед причин можна назвати як зниження рівня життя та купівельної спроможності в Україні, так і процеси імпортозаміщення. Проте якщо подивитися на статистику за останні чотири роки, з 2015 по 2018-й, то варто відзначити тенденцію збільшення імпорту з $1,5 млрд до $2,4 млрд.</p>
      <p>У будь-якому разі, дана ситуація потребує ширшого погляду. Україна – вагомий виробник сільськогосподарської продукції у світі, при цьому з низькою базою матеріально-технічного забезпечення вітчизняного виробництва. В більшості випадків техніка, добрива, засоби захисту рослин – імпортні.</p>
      <p>Водночас ЄС – потужний виробник та експортер технологій, обладнання та продукції хімічної промисловості. Зовнішні поставки даних видів продукції в Україну з ЄС за вказаний період збільшились на близько $600 млн. Тобто зберігається певний торговельний паритет.</p>
      <p>Разом із тим на фоні збільшення обсягів експорту аграрної продукції Україна, на жаль, <b>не відчула значних інвестицій з боку європейських партнерів</b>. Навіть протягом 2018 року європейські інвестиції у сільське господарство України скоротились на $17 млн.</p>
      <p>Справа не лише у складному інвестиційному кліматі всередині країни, але й у перспективності діяльності. Наразі відсутні приклади європейського бізнесу в Україні, який працює з дотриманням відповідності європейським вимогам і який постачає власну продукцію на європейський ринок.</p>
      <aside>Кожна європейська компанія, виробляючи продукцію в Україні, стикається зі складнощами в реалізації власної продукції на ринку ЄС.</aside>
      <p>Найбільш яскравими є приклади молочної продукції та насіння.</p>
      <p>Тому, знову повертаючись до питання перегляду Угоди у 2021 році, Україні варто більше уваги приділити забезпеченню поглиблення економічної інтеграції та взаємодії, що дало б змогу європейським інвестиціям в агропродовольчий сектор повноцінно втілити принцип <b>"європейські технології + українська продукція = нові ринки та обопільна вигода</b>".</p>
      <p>Подальша еволюція DCFTA має забезпечити не тільки розвиток двосторонньої торгівлі. Ми вже знаходимося на тому рівні, коли готові для впровадження системної економічної інтеграції з європейським співтовариством. Наші українські компанії мають отримати такі ж права і обов'язки, як і європейські компанії на європейському ринку.</p>
      <p>Наразі з обов’язками все більш-менш зрозуміло, а от з правами та відповідним захистом прав – тут Україна як держава мала би ще докласти зусиль.</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p><pic src="https://img.eurointegration.com.ua/images/doc/8/0/80d8093-160.jpg"/><br/><a href="https://www.eurointegration.com.ua/rus/authors/trofimceva/">Ольга Трофимцева<br/></a>бывший заместитель министра аграрной политики и продовольствия по вопросам евроинтеграции (2016-2016 гг.)</p>
    </article>
  </body>
</html>