<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914659"/>
    <meta property="og:site_name" content="Dnevnik"/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Na kongresu EPP v Zagrebu Janša pozval k pridružitvi Hrvaške schengnu"/>
    <meta property="og:description" content="Predsednik SDS Janez Janša je danes v Zagrebu v govoru na kongresu Evropske ljudske stranke dejal, da je treba izpolniti obljube ter začeti pogajanja o članstvu Severne Makedonije v EU, v schengensko območje pa sprejeti Bolgarijo, Romunijo in Hrvaško. Novi predsednik EPP Donald Tusk je dejal, da bo stranka januarja odločala o usodi stranke Fidesz."/>
  </head>
  <body>
    <article>
      <h1>Na kongresu EPP v Zagrebu Janša pozval k pridružitvi Hrvaške schengnu</h1>
      <address><time datetime="2019-11-21T13:11:00+00:00">21 Nov 2019, 13:11</time> by <a rel="author">STA</a></address>
      <p>
        <b>Predsednik SDS Janez Janša je danes v Zagrebu v govoru na <a href="https://www.dnevnik.si/1042914582">kongresu Evropske ljudske stranke</a> dejal, da je treba izpolniti obljube ter začeti pogajanja o članstvu Severne Makedonije v EU, v schengensko območje pa sprejeti Bolgarijo, Romunijo in Hrvaško. Novi predsednik EPP Donald Tusk je dejal, da bo stranka januarja odločala o usodi stranke Fidesz.</b>
      </p>
      <p>Predsednik največje slovenske opozicijske stranke <b>Janša</b>, ki je nastopil drugi dan kongresa največje evropske politične družine, je poudaril, da se je treba izogniti dvojnim standardom ter izpolniti obljube, posebej tiste, za katere je potrebna zgolj politična volja.</p>
      <p>»Izpolnimo naše obljube in odprimo pogajanja s Severno Makedonijo. Bolgarija, Romunija in Hrvaška so izpolnile kriterije za članstvo v schengenskem območju. Spustimo jih v območje, varnost celotne EU se bo okrepila,« je dejal Janša, ki je govoril v angleškem jeziku.</p>
      <p>Predsednik SDS je zaželel srečo in uspeh hrvaški vladi in premierju <b>Andreju Plenkoviću</b> pri vodenju Sveta EU v prvi polovici prihodnjega leta.</p>
      <p>Dejal je, da se EU sooča z enimi najresnejših izzivov v svoji zgodovini ter da potrebuje močne in stabilne države članice. Spomnil je, da ima skoraj polovica članic manjšinske ali tehnične vlade. V nekaterih državah so na oblasti koalicije volilnih poražencev, v drugih pa razpadajo velike koalicije, je dejal in opozoril, da so za upravljanje z novo politično realnostjo nujni nova politična orodja in koncepti.</p>
      <p>Izrekel je podporo novemu predsedniku EPP <b>Donaldu Tusku</b> in novi predsednici Evropske komisije <b>Ursuli von der Leyen</b> pri izvajanju načrtovanih strateških programov za reševanje izzivov, kot sta demografija in digitalna Evropa. Menil je, da je ohranitev evropskega načina življenja predpogoj za vse ostalo.</p>
    </article>
  </body>
</html>