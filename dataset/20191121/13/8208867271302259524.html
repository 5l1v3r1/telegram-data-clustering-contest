<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/21/news/spagna_robert_moreno_non_ci_sta_non_so_cos_e_successo_chiedete_a_luis_enrique_-241569812/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T13:22:00+00:00"/>
    <meta property="og:title" content="Spagna, Moreno: &quot;Non so cos'è successo, chiedete a Luis Enrique&quot;"/>
    <meta property="og:description" content="L'ex ct delle Furie Rosse, scaricato per far posto al ritorno in panchina dell'asturiano, preferisce evitare polemiche. &quot;Parlare potrebbe non"/>
  </head>
  <body>
    <article>
      <h1>Spagna, Moreno: "Non so cos'è successo, chiedete a Luis Enrique"</h1>
      <h2>L'ex ct delle Furie Rosse, scaricato per far posto al ritorno in panchina dell'asturiano, preferisce evitare polemiche. "Parlare potrebbe non essere un bene per me e credo che per entrambi la cosa migliore sia che tutto resti tra di noi, ma se l'altra parte coinvolta vuole, parli pure"</h2>
      <address>
        <time datetime="2019-11-21T13:22:00+00:00">21 Nov 2019, 13:22</time>
      </address>
      <p><b>MADRID</b> - Robert Moreno, ex ct della Spagna scaricato dalla Federcalcio all'indomani della qualificazione agli Europei 2020 per far posto al <a href="https://www.repubblica.it/sport/calcio/esteri/2019/11/19/news/spagna_e_il_giorno_di_luis_enrique_torna_in_panchina_dopo_la_morte_della_figlia-241408531/">ritorno di Luis Enrique</a>, non l'ha presa bene. O quanto meno non ha gradito le tempistiche della decisione del presidente Rubiales, così come la stampa che ha fortemente criticato le scelte della RFEF. "Non so cosa sia successo, chiedete a Luis Enrique", dice stizzito alle testate iberiche a conferma del rapporto ormai logorato con l'ex tecnico di Roma e Barcellona.</p>
      <h3>"Se vuole parli Luis Enrique"</h3>
      <p>"Parlare potrebbe non essere un bene per me e credo che per entrambi la cosa migliore sia che tutto resti tra di noi, ma se l'altra parte coinvolta vuole, parli pure - ribadisce riferendosi all'ex tecnico di Roma e Barcellona -. Io non ho nulla da dire, in primis proprio perché non credo che sarebbe un bene per me parlare e in questo momento, se permettete, preferisco pensare a me stesso".<br/>La stampa spagnola ricorda che nel contratto di Moreno c'è una clausola di riservatezza. Intanto mercoledì prossimo è in programma la presentazione di Luis Enrique che dall'1 gennaio sarà di nuovo ct delle Furie Rosse.</p>
    </article>
  </body>
</html>