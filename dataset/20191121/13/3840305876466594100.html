<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/prestatorii-de-servicii-pentru-deratizare-dezinfectie-si-dezinsectie-vor-fi-controlati-dupa-tragedia-de-la-timisoara-anuntul-ministerului-sanatatii-306561.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T13:32:22+00:00"/>
    <meta property="og:title" content="Prestatorii de servicii pentru deratizare, dezinfecție și dezinsecție vor fi controlați, după TRAGEDIA de la Timișoara. Anunțul Ministerului Sănătății"/>
    <meta property="og:description" content="Ministerul Sănătății, Ministerul Administrației și Internelor și Autoritatea Națională Sanitară Veterinară și pentru Siguranța Alimentelor au semnat astăzi, 21 noiembrie 2019, un Protocol de colaborare pent..."/>
  </head>
  <body>
    <article>
      <h1>Prestatorii de servicii pentru deratizare, dezinfecție și dezinsecție vor fi controlați, după TRAGEDIA de la Timișoara. Anunțul Ministerului Sănătății</h1>
      <address><time datetime="2019-11-21T13:32:22+00:00">21 Nov 2019, 13:32</time> by <a rel="author">B1.ro</a></address>
      <p>Ministerul Sănătății, Ministerul Administrației și Internelor și Autoritatea Națională Sanitară Veterinară și pentru Siguranța Alimentelor au semnat astăzi, 21 noiembrie 2019, un Protocol de colaborare pentru desfășurarea unei acțiuni de control la prestatorii de servicii pentru deratizare, dezinfecție și dezinsecție, dar și la distribuitorii de produse utilizate pentru realizarea unei astfel de acțiuni.</p>
      <p>Acțiunea de control va demara mâine, 22 noiembrie și se va desfășura până în data de 31 decembrie 2019.</p>
      <p>Echipe mixte formate din reprezentanți ai direcțiilor de sănătate publică, inspectori ai direcțiilor sanitar-veterinare și pentru siguranța alimentului, dar și personal al Poliției Române vor verifica documentele privind înființarea și funcționarea prestatorilor de servicii, documentele privind instituirea și atestarea personalului care își desfășoară activitatea în aceste societăți comerciale.</p>
      <p>De asemenea, se va verifica conformitatea produselor folosite în cadrul operațiunilor, conformitatea produselor deținute la data controlului, precum și orice alte documente sau aspecte relevante în timpul controlului.</p>
      <p>„Am cerut ca reprezentanții direcțiilor de sănătate publică să fie pregătiți ca mâine să se alăture echipelor de control pentru această acțiune. Lucrăm acum la ordinele comune de control care prevad metodologia de control. Este nevoie de astfel de acțiuni în scopul protejării sănătății publice, pentru ca tragedii precum cea de la Timișoara să fie prevenite”, a spus ministrul Sănătății, Victor Costache.</p>
    </article>
  </body>
</html>