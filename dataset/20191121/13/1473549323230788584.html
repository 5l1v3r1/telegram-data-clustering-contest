<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/tuvalu-odrzuca-chinska-pomoc-i-wspiera-tajwan,987126.html"/>
    <meta property="og:site_name" content="TVN24"/>
    <meta property="article:published_time" content="2019-11-21T13:44:00+00:00"/>
    <meta property="og:title" content="Tuvalu odrzuca chińską ofertę i wspiera Tajwan. &quot;Wierzymy w potęgę łączenia się&quot;"/>
    <meta property="og:description" content="Tuvalu odrzuciło ofertę chińskich firm, które chciały wesprzeć budowę sztucznych wysp – przekazał w czwartek szef MSZ Tuvalu Simon Kofe, chwaląc przy tym relacje swojego kraju z Tajwanem. Sztuczne ..."/>
  </head>
  <body>
    <article>
      <h1>Tuvalu odrzuca chińską ofertę i wspiera Tajwan. "Wierzymy w potęgę łączenia się"</h1>
      <address><time datetime="2019-11-21T13:44:00+00:00">21 Nov 2019, 13:44</time> by <a rel="author">mart</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/2b5fe46e-0681-4844-b3e7-8634de3f756f-480p.mp4" autoplay="" loop=""/>
        <figcaption>Sztuczne wyspy mają pomóc Tuvalu uporać się z podnoszącym się poziomem morza<cite>Foto: Shutterstock | Video: Google Maps</cite></figcaption>
      </figure>
      <h3>Tuvalu odrzuciło ofertę chińskich firm, które chciały wesprzeć budowę sztucznych wysp – przekazał w czwartek szef MSZ Tuvalu Simon Kofe, chwaląc przy tym relacje swojego kraju z Tajwanem. Sztuczne wyspy mają pomóc Tuvalu uporać się z podnoszącym się poziomem morza.</h3>
      <p>- Stosunki dyplomatyczne Tuvalu z Tajwanem są silniejsze niż kiedykolwiek - powiedział szef MSZ Tuvalu Simon Kofe w rozmowie z agencją Reutera w Tajpej.</p>
      <related>
        <a href="https://www.tvn24.pl/wiadomosci-ze-swiata,2/wyjatkowo-niespokojny-poczatek-forum-wysp-pacyfiku,866220.html"/>
      </related>
      <h3>"Przeciwstawić się wpływowi kontynentalnych Chin"</h3>
      <p>Komunistyczne władze Chińskiej Republiki Ludowej uznają rządzony demokratycznie Tajwan za zbuntowaną prowincję "jednych Chin" i twierdzą, że wyspa nie ma prawa utrzymywać z innymi krajami relacji na szczeblu państwowym. Pekin żąda od wszystkich stolic, z którymi nawiązuje stosunki, by nie utrzymywały ich z Tajpej.</p>
      <p>- Wierzymy w potęgę łączenia się w grupę i współpracy. Razem z naszymi partnerami jesteśmy w stanie przeciwstawić się wpływowi kontynentalnych Chin - powiedział Kofe. Odniósł się w ten sposób do Wysp Marshalla, Palau i Nauru, które, podobnie jak Tuvalu, są sojusznikami Tajwanu.</p>
      <p>Publiczne wsparcie ze strony władz Tuvalu może się przydać prezydent Tajwanu Caj Ing-wen przed wyborami zaplanowanymi na styczeń 2020 roku. Caj i jej rządząca, proniepodległościowa Demokratyczna Partia Postępowa (DPP) zmierzą się z opozycyjną Partią Nacjonalistyczną (Kuomintang – KMT), która opowiada się za zbliżeniem z Pekinem.</p>
      <related>
        <a href="https://www.tvn24.pl/wiadomosci-ze-swiata,2/ofensywa-dyplomatyczna-zachodu-na-pacyfiku-odpowiedz-na-dzialania-chin,864661.html"/>
      </related>
      <p>We wrześniu dwa inne wyspiarskie państwa Pacyfiku, Kiribati i Wyspy Salomona, zdecydowały o zerwaniu relacji z Tajpej i nawiązały je z Pekinem. Odkąd w 2016 roku prezydentem została Caj, Tajwan utracił łącznie siedmiu sojuszników dyplomatycznych i obecnie na całym świecie pozostało mu ich tylko 15.</p>
      <h3>Odmowa wsparcia</h3>
      <p>Władze w Tajpej oskarżają Pekin o prowadzenie "dyplomacji czekowej", czyli przekupywanie małych krajów pomocą finansową czy inwestycjami. Według tajwańskiego rządu w zamian za nawiązanie formalnych stosunków Chiny obiecały Kiribati nowe samoloty i promy, a Wyspom Salomona pomoc rozwojową w wysokości 500 mln dolarów.</p>
      <p>Szef dyplomacji Tuvalu powiedział, że chińskie firmy zwróciły się niedawno do lokalnych społeczności w jego kraju z propozycją wsparcia wycenianego na 400 mln dolarów rządowego planu budowy sztucznych wysp. Jego zdaniem firmy były wspierane przez chiński rząd.</p>
      <p>- Odmówiliśmy - oświadczył Kofe. – Dociera do nas wiele informacji o zadłużeniu, Chinach kupujących nasze wyspy i starających się rozmieszczać bazy wojskowe w naszej części świata. To są sprawy, które są dla nas niepokojące - dodał.</p>
      <p>Chiny powiększają w ostatnich latach swoje wpływy gospodarcze i polityczne na Pacyfiku, co niepokoi Stany Zjednoczone i ich sojuszników, którzy dominowali w tym regionie od drugiej wojny światowej.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/f3144cefe89a60d6a1afaf7859c5076b/a6326103-a88c-4621-85f7-e17b5e852ba3.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Tuvalu to państwo położone na Oceanie Spokojnym w zachodniej Polinezji</figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/niepodleglosc-tajwanu-to-slepy-zaulek-pekin-przestrzega-przed-katastrofa,987180.html"/>
        <a href="https://www.tvn24.pl/wiadomosci-ze-swiata,2/pekin-grozi-stany-zjednoczone-beda-musialy-poniesc-konsekwencje,987038.html"/>
        <a href="https://www.tvn24.pl/wiadomosci-ze-swiata,2/gdy-sie-poruszyl-musial-spiewac-chinski-hymn-opowiedzial-o-torturach-w-chinach,986869.html"/>
        <a href="https://www.tvn24.pl/wiadomosci-ze-swiata,2/senat-usa-odpowiedzial-na-apele-hongkonczykow-przyjal-ustawe-pekin-potepil,986790.html"/>
        <a href="https://www.tvn24.pl/wiadomosci-ze-swiata,2/stek-bzdur-opublikowany-z-wrogich-pobudek-reakcja-z-chin-na-doniesienia-nyt,986553.html"/>
      </related>
    </article>
  </body>
</html>