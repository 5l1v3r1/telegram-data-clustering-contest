<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10730--jastremska-v-honbe-za-uspechy-najala-hvezdneho-kouce"/>
    <meta property="og:site_name" content="Tenisový svět"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Jastremská v honbě za úspěchy. Najala hvězdného kouče"/>
    <meta property="og:description" content="Ukrajinská tenistka Dajana Jastremská oznámila přes sociální sítě, že v sezoně 2020 bude spolupracovat s hvězdným trenérem Saschou Bajinem. Světová dvaadvacítka angažovala Bajina poté, co německý trenér kontroverzně ukončil spolupráci s Kristinou Mladenovicovou."/>
  </head>
  <body>
    <article>
      <h1>Jastremská v honbě za úspěchy. Najala hvězdného kouče</h1>
      <address>
        <time datetime="2019-11-21T13:00:00+00:00">21 Nov 2019, 13:00</time>
      </address>
      <p>
        <b>Ukrajinská tenistka Dajana Jastremská oznámila přes sociální sítě, že v sezoně 2020 bude spolupracovat s hvězdným trenérem Saschou Bajinem. Světová dvaadvacítka angažovala Bajina poté, co německý trenér kontroverzně ukončil spolupráci s Kristinou Mladenovicovou.</b>
      </p>
      <p>„Jsem neskutečně šťastná, a velmi se těším na začátek naší spolupráce,“ napsala Jastremská na sociálních sítích k angažování Bajina do svého týmu. „Věřím, že mi pomůže dosáhnout ambicí, které mám. Nemohu se dočkat, až začne naše předsezónní příprava a věřím, že vše bude fungovat.“</p>
      <p>Jastremská, jež v uplynulé sezoně vyhrála dva tituly a rok zakončila na 22. místě světa, touží po průniku do elitní světové desítky. Za tím účelem najala Bajina, který má punc jednoho z nejlepších trenérů na okruhu. Největší úspěchy slavil s Naomi Ósakaovou, které pomohl ke dvěma grandslamovým titulům a postu světové jedničky.</p>
      <p>Bajin naposledy spolupracoval s Kristinou Mladenovicovou, s níž ovšem ukončil pracovní poměr za trochu podivných okolností. Francouzka označila jeho jednání za zradu a i zpětně potvrdila, že neměla žádné informace o tom, že by Bajin chtěl s jejím trénováním skončit.</p>
      <p>Devatenáctiletá Jastremská, jež bude od nové sezony novou Bajinovou svěřenkyní, se v uplynulé sezoně posunula z 60. místa ve světovém žebříčku na své aktuální maximum. Své kvality prokázala také výhrami nad Karolínou Plíškovou, Johannou Kontaovou, Caroline Wozniackou, Garbine Muguruzaovou či Arynou Sabalenkovou.</p>
      <p>V říjnu ukončila Ukrajinka spolupráci s trenérem Olivierem Jeunehommem.</p>
      <footer>Jan Vojkůvka, foto: Twitter: WTA</footer>
    </article>
  </body>
</html>