<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vitner-mot-trump-narkohandel/71846258"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T13:57:41+00:00"/>
    <meta property="og:title" content="Vitner mot Trump: «Narkohandel»"/>
    <meta property="og:description" content="Russland-eksperten fra Nord-England skal vitne om det hennes tidligere sjef beskrev som en «narkohandel»."/>
  </head>
  <body>
    <article>
      <h1>Vitner mot Trump: «Narkohandel»</h1>
      <h2>Russland-eksperten fra Nord-England skal vitne om det hennes tidligere sjef beskrev som en «narkohandel».</h2>
      <address><time datetime="2019-11-21T13:57:41+00:00">21 Nov 2019, 13:57</time> by <a rel="author">Jesper Nordahl Finsveen</a></address>
      <p>Dagen etter at USAs EU-ambassadør impliserte president Donald Trump i den angivelige utpressingen av Ukraina, skal datteren av en gruvearbeider vitne mot presidenten.</p>
      <p>
        <b>Britisk-amerikanske Fiona Hill var Det hvite hus' Russland-ekspert, og satt inntil i sommer i det nasjonale sikkerhetsrådet til USAs president Trump.</b>
      </p>
      <p>Nå ventes det at Hill vil gi det glatte lag til Trumps håndtering av utenrikspolitikken, særlig hvordan presidenten fikk sin personlige advokat - Rudy Giuliani - til å koordinere utenrikspolitisk skyggediplomati bak kulissene, <a href="https://www.theguardian.com/us-news/2019/nov/20/who-is-fiona-hill-impeachment-testimony">skriver The Guardian</a>.</p>
      <p>Hill har allerede forklart seg til riksrettshøringene i Kongressen, men da bak lukkede dører. Derfor vet man allerede nå hva Hill kan tenkes å si.</p>
      <h3>Jobbet for Bolton</h3>
      <p>Men for å forstå hva hun kan og ikke kan si noe om, må man først vite litt mer om Hill.</p>
      <p>Hun ble født i County Durham nordøst i England, og giftet seg med en amerikaner etter studietida ved prestisjeuniversitetet Harvard. Hill er Russland-ekspert, og har skrevet flere bøker om landet og om Russlands president Vladimir Putin.</p>
      <p>På grunn av sin ekspertise ble hun hentet inn til USAs nasjonale sikkerhetsråd av daværende nasjonal sikkerhetsrådgiver H.R. McMaster.</p>
      <p>Hun forble i stillingen tross McMasters avgang, og jobbet også under John Bolton, som tidligere i år fikk sparken eller valgte å si opp, avhengig av om du spør Bolton eller Trump.</p>
      <p>Bolton har valgt å ikke adlyde stevningen, og vil ikke vitne. Derfor er Hills vitnemål viktig. Bolton var nemlig sikkerhetsrådgiver mens Trumps angivelige utpressing av Ukraina skal ha foregått.</p>
      <h3>«Narkohandel»</h3>
      <p>Hill har allerede forklart under ed at hennes tidligere sjef Bolton beskrev Trumps tilnærming og håndtering av Ukraina som en «narkohandel».</p>
      <p>Hun har også tidligere forklart at Bolton ba henne varsle sjefadvokaten ved det nasjonale sikkerhetsrådet om hvordan USAs EU-ambassadør Gordon Sondland, Trump-advokat Giuliani og Det hvite hus' stabssjef Mick Mulvaney håndterte Ukraina-saken.</p>
      <p>«Jeg er ikke del av denne narkohandelen Sondland og Mulvaney koker i hop», sa Bolton til Hill, ifølge hennes vitnemål, som <a href="https://www.nytimes.com/2019/10/14/us/politics/bolton-giuliani-fiona-hill-testimony.html">New York Times rapporterte i oktober</a>.</p>
      <p>Det skal ikke ha vært den eneste ufordelaktige vurderingen Bolton ga innsatsen til Giuliani og co., ifølge Hills vitnemål.</p>
      <p>
        <b>Bolton skal nemlig ha beskrevet Giuliani som en «håndgranat som kommer til å sprenge alle».</b>
      </p>
      <p>Hill gikk av bare dager før den nå infamøse samtalen mellom Trump og Ukrainas president Volodomyr Zelenskyj, hvor Trump ba Zelenskyj om å etterforske Biden-familiens forretninger og opptreden i Ukraina.</p>
      <p>Joe Biden er tidligere visepresident og favoritt til å bli Demokratenes presidentkandidat.</p>
      <h3>Anklaget for korrupsjon</h3>
      <p>Demokratene i Kongressen mener Trump har misbrukt presidentembetet til personlig politisk vinning. De mener han holdt tilbake om lag 3,6 milliarder kroner i militærstøtte til Ukraina for å få den ukrainske presidenten til å etterforske Biden-familien i Ukraina.</p>
      <p>Sønnen til Joe Biden, Hunter Biden, hadde over lengre tid et styreverv i det ukrainske gasselskapet Burisma Holdings, som er blitt anklaget for korrupsjon. Det er likevel ikke dokumentert at verken Hunter Biden gjorde noe galt mens han satt i styret til gasselskapet.</p>
      <p>I går nådde høringene et foreløpig klimaks da USAs ambassadør til EU, Gordon Sondland, forklarte seg til Kongressen.</p>
      <p>Han er av den oppfatning at Trump holdt tilbake militærhjelp til Ukraina for å presse fram en etterforskning av Biden-familien, og at viktige personer i Trumps administrasjon visste hva presidenten gjorde.</p>
      <p>
        <b>- De visste hva vi gjorde og hvorfor. Alle var innforstått med opplegget, sa ambassadøren.</b>
      </p>
      <h3>To vitner</h3>
      <p>Den andre som skal forklare seg i dag, er David Holmes. Han er politisk rådgiver ved den amerikanske ambassaden i Kiev.</p>
      <p>Holmes har i en lukket høring tidligere forklart at han under en lunsj med EU-ambassadør Gordon Sondland i sommer hørte USAs president Donald Trump i en telefonsamtale spørre ambassadøren om etterforskningen han ønsket fra Ukrainas president.</p>
      <p>Ifølge Holmes svarte Sondland: «Ukrainas president Volodymyr Zelenskyj vil gjøre alt du ber ham om».</p>
      <p>- Samtalen var så oppsiktsvekkende at jeg husker den godt, har Holmes uttalt.</p>
      <h3>- Ulikt noe annet</h3>
      <p>Holmes er den øverste politiske rådgiveren ved USAs ambassade i Ukraina. Han er ikke politisk utnevnt, og har helt siden endte studier vært i utenrikstjenesten til det amerikanske utenriksdepartementet.</p>
      <p>Han gikk hardt ut mot hvordan Trumps personlige advokat Rudy Giuliani har gjennomført en form for skyggediplomati overfor Ukraina, for å få ukrainske myndigheter til å etterforske Biden-familien.</p>
      <p>
        <b>Som et ledd i dette knyttet Holmes Giulianis kontroversielle utenriksvirksomhet til de mange angrepene på USAs daværende ambassadør til Ukraina Marie Yovanovitch.</b>
      </p>
      <p>Yovanovitch ble kalt tilbake til USA tidligere i år etter en rekke anklager ble rettet mot henne i amerikansk og utenlandsk presse. Disse anklagene var «helt grunnløse», sa Holmes, og antydet at de til dels var orkestrert av Giuliani.</p>
      <p>Også amerikansk UD har gått ut og sagt anklagene mot henne ikke har rot i virkeligheten.</p>
      <p>- Yovanovitch ble bombardert av grunnløse anklager. Det er ulikt noe annet jeg har sett i løpet av min karriere, sa Holmes i sitt innledningsforedrag.</p>
    </article>
  </body>
</html>