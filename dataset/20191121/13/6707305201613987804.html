<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/vip/chi-e-andrea-scanzi/658171/"/>
    <meta property="og:site_name" content="DiLei"/>
    <meta property="article:published_time" content="2019-11-21T13:39:24+00:00"/>
    <meta property="og:title" content="Chi è Andrea Scanzi"/>
    <meta property="og:description" content="Nato ad Arezzo nel 1974, Andrea Scanzi è un famoso giornalista ma anche uno scrittore e un uomo di teatro. Scopriamo qualcosa di più su di lui."/>
  </head>
  <body>
    <article>
      <h1>Chi è Andrea Scanzi</h1>
      <h2>Nato ad Arezzo nel 1974, Andrea Scanzi è giornalista, scrittore, conduttore e drammaturgo</h2>
      <address>
        <time datetime="2019-11-21T13:39:24+00:00">21 Nov 2019, 13:39</time>
      </address>
      <p><b>Andrea Scanzi</b>, uno dei più celebri nomi del giornalismo italiano, <b>nasce ad Arezzo il 6 maggio 1974</b>. Inizia la sua carriera di giornalista nel 1997 scrivendo per la <b>fanzine </b><i><b>Zonedombra</b>. </i>Tre anni dopo si laurea in <b>lettere moderne presso l’Università degli Studi di Siena</b>, dissertando una tesi sul cantautorato dal titolo a dir poco evocativo e azzeccato, ossia <i>Amici Fragili</i>.</p>
      <p>L’anno successivo arriva la collaborazione ai testi di <i>Una Porta del Cielo – un’Autobiografia</i>, libro che racconta la vita di un indimenticabile simbolo del calcio come <a href="https://dilei.it/salute/anche-i-personaggi-famosi-si-dedicano-alla-meditazione-per-ritrovare-il-loro-equilibrio/426684/">Roberto Baggio</a>. Nel corso della sua carriera, Scanzi <b>ha scritto per testate come <i>L’Espresso, Grazia, Donna Moderna, Micro Mega</i></b>. Nel <b>2011</b> è cominciata la sua <b>collaborazione con <i>Il Fatto Quotidiano</i></b>, giornale per il quale scrive di diverse tematiche, tra le quali è possibile ricordare la politica e lo sport.</p>
      <p>Tornando invece ai libri, ricordiamo <b><i>Il Piccolo Aviatore – Vita e Voli di Gilles Villenueve</i></b>, volume pubblicato nel 2002 per i tipi di Limina. Nel 2003 Andrea Scanzi ha pubblicato <b><i>C’è Tempo – Ritratti a Scomparsa</i></b>, libro edito da PeQuod e caratterizzato dalla prefazione di Daniele Luttazzi. Il suo ultimo lavoro editoriale è <i>Il Cazzaro Verde – Ritratto Scorretto di Matteo Salvini</i>, libro pubblicato per i tipi di Paper First.</p>
      <p>Andrea Scanzi, che ha scritto pure per il quotidiano torinese <b><i>La Stampa</i></b>, è stato<b> conduttore della trasmissione <i>Reputescion</i>,</b> programma di La3 incentrato sulla reputazione web di diversi vip (davanti a lui sono passati <a href="https://dilei.it/vip/debora-pelamatti-moglie-max-pezzali/602186/">cantanti</a>, conduttori, giornalisti e sportivi). Molto amante degli animali – ha due labrador – in un’intervista <b>ha dichiarato di aver vissuto due parentesi vegetariane nel 2001 e nel 2008</b>.</p>
      <p>Parlare della carriera del giornalista toscano – ospite di <a href="https://dilei.it/vip/adrian-celentano-chiama-altro-cantante-dopo-rifiuto-al-bano-carrisi/658084/"><i>Adrian Live</i> </a>durante la puntata del 21 novembre 2019 – vuol dire chiamare in causa anche il suo percorso di <b>drammaturgo</b> e spettacoli come <i>Shine On – l’Inaudita Bellezza dei Pink Floyd </i>e <i>Fuochi Sulla Collina, </i>retrospettiva dedicata al cantautore Ivan Graziani. Scanzi ha portato sui palchi di tanti teatri in Italia anche lo spettacolo <b><i>Gaber se Fosse Gaber</i></b>, che lo ha tenuto impegnato con un tour durato più di due anni e mezzo.</p>
      <p><b>Molto attivo sui social</b>, ha una<b> pagina Facebook che conta quasi 500mila fan.</b> Concludiamo ricordando che nel corso della sua carriera pluridecennale è stato insignito di diversi premi, tra i quali è possibile citare quello di Miglior Giornalista Italiano su Twitter (2013).</p>
      <figure>
        <img src="https://dileidemosite.files.wordpress.com/2019/11/andrea-scanzi.jpg?w=2560&amp;strip=all&amp;quality=100"/>
        <figcaption>Andrea Scanzi – fonte: Getty Images</figcaption>
      </figure>
      <related>
        <h4>Leggi anche</h4>
        <a href="https://dilei.it/lifestyle/un-profilo-di-andrea-scanzivolto-dei-palinsesti-la7/459568/"/>
        <a href="https://dilei.it/vip/adrian-celentano-chiama-altro-cantante-dopo-rifiuto-al-bano-carrisi/658084/"/>
        <a href="https://dilei.it/vip/adrian-celentano-conquista-pubblico-con-musica/658341/"/>
        <a href="https://dilei.it/vip/nina-verdelli-compagna-alessio-boni/651365/"/>
        <a href="https://dilei.it/vip/andrea-camilleri-moglie-figli-carriera/612970/"/>
      </related>
    </article>
  </body>
</html>