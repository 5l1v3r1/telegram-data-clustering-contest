<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/huzurevi-sakinlerinden-barinak-ziyareti-215817h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T13:47:39+00:00"/>
    <meta property="og:title" content="Huzurevi sakinlerinden barınak ziyareti"/>
    <meta property="og:description" content="İnegöl Belediyesi Huzurevi sakinleri Veteriner İşleri Müdürlüğü bünyesindeki Sahipsiz Hayvanlar Bakım ve Tedavi Merkezini ziyaret etti."/>
  </head>
  <body>
    <article>
      <h1>Huzurevi sakinlerinden barınak ziyareti</h1>
      <h2>İnegöl Belediyesi Huzurevi sakinleri Veteriner İşleri Müdürlüğü bünyesindeki Sahipsiz Hayvanlar Bakım ve Tedavi Merkezini ziyaret etti.</h2>
      <address>
        <time datetime="2019-11-21T13:47:39+00:00">21 Nov 2019, 13:47</time>
      </address>
      <p>Huzurevi Müdürlüğü sakinleri geçtiğimiz gün gerçekleştirilen faaliyet dahilinde İnegöl Belediyesi Veteriner İşleri Müdürlüğü'nün Sahipsiz Hayvanlar Bakım ve Tedavi Merkezine ziyarete giderek küçük dostlarımızla zaman geçirdiler. Canlıya merhametin insanlığın gereği olduğunu, korumaya muhtaç olunanın himaye edilmesi gerektiğini yoğun olarak hissetmeye ihtiyacımızın olduğu bir dönemde gerçekleştirilen etkinlik, yaşlıları da mutlu etmeye yetti.</p>
      <figure>
        <img src="https://www.olay.com.tr/d/other/8304_31574324862.jpeg"/>
      </figure>
      <p><b>TOPLUMSAL HAYATIN İÇİNDE YER BULMAK</b><br/><br/>İnegöl Belediyesi Huzurevi Müdürlüğü sakinleri için düzenlenen etkinlikler tüm hızıyla devam ediyor. Müdürlükte 31'i erkek, 6'sı kadın olmak üzere toplam 37 kişi kalıyor. Onların yaşamın içerisinde daha etkin yer almaları için, kendilerini aile ortamında hissetmeleri, aynı zamanda daha evvel deneyimleme şanslarının olmadığı birçok faaliyeti gerçekleştirme imkanları da sunuluyor. Sosyal sorumluluk projeleri kapsamında devam eden bir dizi etkinlikle, kendilerine güzel anılar biriktirebildikleri küçük seyahatler dahi düzenleniyor. Sağlık ve hava koşullarıda göz önünde bulundurularak yapılan etkinliklerde, kendilerini evlerinde ve mutlu hissetmeleri sağlanıyor. Böylece toplumsal hayatın içinde yer buluyor, rahat ve konforlu vakit geçirme olanağına sahip oluyorlar.</p>
      <figure>
        <img src="https://www.olay.com.tr/d/other/8304_41574324863.jpeg"/>
      </figure>
      <p><b>BAKIM VE TEDAVİ MERKEZİ</b><br/><br/>İnegöl Belediyesi Veteriner İşleri Müdürlüğü'nün çalışmaları da özveri ile devam ediyor. Kurulduğu günden bu yana etkin çalışmalar yürüten Bakım ve Tedavi Merkezi'nde; Hayvan Hastanesi, Köpek Tedavi Ünitesi, Kedi Evi, Yavrulu Hayvan Tedavi Ünitesi gibi birçok alan faaliyet gösteriyor. Merkezde çevre ve hayvan sağlığının korunması, sokak hayvanlarının rehabilitasyonu, aşılama, tedavi, sahipli ve sahipsiz hayvanların kayıt altına alınması gibi birçok alanda hizmet veriliyor.</p>
    </article>
  </body>
</html>