<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tv-2-nav-orienterte-ikke-riksadvokaten-da-han-spurte/71845572"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T13:01:41+00:00"/>
    <meta property="og:title" content="TV 2: Nav orienterte ikke riksadvokaten da han spurte"/>
    <meta property="og:description" content="Etter at departementet og Nav hadde konkludert med at den norske praksisen brøt med EØS, informerte ikke Nav om dette til riksadvokaten på direkte spørsmål, melder TV 2."/>
  </head>
  <body>
    <article>
      <h1>TV 2: Nav orienterte ikke riksadvokaten da han spurte</h1>
      <h2>Etter at departementet og Nav hadde konkludert med at den norske praksisen brøt med EØS, informerte ikke Nav om dette til riksadvokaten på direkte spørsmål, melder TV 2.</h2>
      <address><time datetime="2019-11-21T13:01:41+00:00">21 Nov 2019, 13:01</time> by <a rel="author">Torun Støbakk</a></address>
      <p>I et møte 26. september i det sentrale samarbeidsforum bestående av riksadvokaten, politidirektøren, sjefen for Økokrim, skattedirektøren, tolldirektøren, arbeidstilsynsdirektøren og Nav-direktøren tok daværende riksadvokat Tor-Aksel Busch ordet, skriver <a href="https://www.tv2.no/nyheter/11007755/">TV 2</a>.</p>
      <p>
        <b>Busch ba om en oppdatering fra etatslederne om det var noe «vesentlig nytt» siden forrige møte 20. mars.</b>
      </p>
      <p>I brevet TV 2 har fått tilgang til står det at Busch inviterte til en kort runde rundt bordet med oppdatering av vesentlig nytt siden forrige møte fra de enkelte etatsledere.</p>
      <p>Direktør for ytelser Kjersti Monland i Nav informerte da ikke Busch om utviklingen i forståelsen av EØS-reglementet, som har ført til at om lag 50 personer er uskyldig dømt.</p>
      <p>
        <b>Møtet 26. september fant sted etter at politidistriktene var bedt om å sette saker i bero og var informert om at en skandale var under oppseiling.</b>
      </p>
      <p>- Foreløpig virker det som at rIksadvokaten er svært kritisk, av god grunn. Det er alvorlig at dette kommer fram nå, og ikke er blitt informert om før. Det er noe som skurrer, sier stortingsrepresentant Freddy Andre Øvstegård (SV) til Dagbladet.</p>
      <p>Dagbladet har tidligere spurt både Riksadvokatembetet og setteriksadvokat Henry John Mæland om hva som skjedde 26.september, uten å få svar.</p>
      <p>Hauglie sa i sin redegjørelse fra Stortingets talerstol at Nav var i kontakt med Riksadvokatembetet allerede mellom 17. og 19. september.</p>
      <p>- 26.september var etter det jeg har fått opplyst uformell kontakt mellom Nav Kontroll og Riksadvokatembetet om saken, sa Hauglie i Stortinget.</p>
      <p>Ifølge brevet <a href="https://www.tv2.no/nyheter/11007755/">TV 2</a> har fått tilgang til ble Nav-skandalen tema etter møtet 26. september, omtalt ovenfor.</p>
      <p>
        <i>«Etter møtet treffer en av deltagerne fra Nav, en av statsadvokatene ved Riksadvokatembetet på gangen. (De er tidligere kolleger fra Politiets utlendingsenhet.) Vedkommende fortalte om brevene til politiet, og statsadvokaten ved Riksadvokatembetet uttrykket forbauselse over at disse ikke var hitsendt og rådet vedkommende til å gjøre dette så snart som mulig.»</i>
      </p>
      <p>
        <i>Dagbladet oppdaterer saken.</i>
      </p>
    </article>
  </body>
</html>