<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321747/Soap-rond-omstreden-Polen-boerderij-Geesteren-begint-aan-nieuw-hoofdstuk"/>
    <meta property="og:site_name" content="RTV Oost"/>
    <meta property="article:published_time" content="2019-11-21T13:15:45+00:00"/>
    <meta property="og:title" content="Soap rond omstreden 'Polen-boerderij' Geesteren begint aan nieuw hoofdstuk"/>
    <meta property="og:description" content="De soap rond de omstreden 'Polen-boerderij' in het buitengebied van Geesteren begint aan een nieuw hoofdstuk. Nadat de gemeente een dwangsom tegen de boer had opgelegd, waarbij hem was gesommeerd een einde te maken aan de illegale bewoning, vocht hij dit besluit aan. De gemeentelijke commissie heeft zijn bezwaren echter van de hand gewezen. De omwonenden, die hadden geklaagd over overlast door de Polen, wachten nu in spanning af of de boer de dwangsom zal moeten betalen, nadat hij een eerste keer nog de dans ontsprong."/>
  </head>
  <body>
    <article>
      <h1>Soap rond omstreden 'Polen-boerderij' Geesteren begint aan nieuw hoofdstuk</h1>
      <address>
        <time datetime="2019-11-21T13:15:45+00:00">21 Nov 2019, 13:15</time>
      </address>
      <slideshow>
        <figure>
          <img src="https://imgo.rgcdn.nl/a3ac72b9b2114e2eba3598e37dfd5fd4/opener/De-Ossendijk-in-Geesteren-vormt-het-toneel-voor-een-soap-rond-een-veelbesproken-Polen-boerderij-Foto-Google-Streetview.jpg?v=XpGurWNcz3kynTIOZrQZCA2"/>
        </figure>
        <figure>
          <img src="https://imgo.rgcdn.nl/a3ac72b9b2114e2eba3598e37dfd5fd4/opener/De-Ossendijk-in-Geesteren-vormt-het-toneel-voor-een-soap-rond-een-veelbesproken-Polen-boerderij-Foto-Google-Streetview.jpg?v=XpGurWNcz3kynTIOZrQZCA2"/>
        </figure>
        <figcaption>De Ossendijk in Geesteren vormt het toneel voor een soap rond een veelbesproken 'Polen-boerderij' (Foto: Google Streetview)</figcaption>
      </slideshow>
      <p>De soap rond de omstreden 'Polen-boerderij' in het buitengebied van Geesteren begint aan een nieuw hoofdstuk. Nadat de gemeente een dwangsom tegen de boer had opgelegd, waarbij hem was gesommeerd een einde te maken aan de illegale bewoning, vocht hij dit besluit aan. De gemeentelijke commissie heeft zijn bezwaren echter van de hand gewezen. De omwonenden, die hadden geklaagd over overlast door de Polen, wachten nu in spanning af of de boer de dwangsom zal moeten betalen, nadat hij een eerste keer nog de dans ontsprong.</p>
      <p>De 'Polen-boerderij' in het buitengebied van Geesteren houdt de gemoederen intussen al een kleine twee jaar bezig. Omwonenden luidden bij de gemeente de noodklok over de overlast die de arbeidsmigranten zouden veroorzaken.</p>
      <p>
        <b>Illegale situatie</b>
      </p>
      <p>Na onderzoek kwam de gemeente Tubbergen tot de conclusie dat de werklieden clandestien in de boerderij aan de Ossendijk verblijven. Juridische crux is dat het pand dusdanig is verbouwd dat er meerdere personen kunnen worden ondergebracht, terwijl er volgens het bestemmingsplan slechts één huishouden mag wonen.</p>
      <p>
        <b>Dwangsom</b>
      </p>
      <p>Er werd vervolgens een dwangsom van 20.000 euro aangekondigd, maar de boer vocht dit met succes aan aangezien de bewoning niet in strijd was met het toen geldende bestemmingsplan. Omdat de gemeente echter bang was voor een precedent werd de regelgeving vervolgens aangescherpt.</p>
      <p>Daarop werd een tweede procedure opgestart, waarbij andermaal een dwangsom werd opgelegd. Deze keer van 25.000 euro.</p>
      <p>
        <b>Nieuw ultimatum</b>
      </p>
      <p>Nadat de boer een ultimatum tot 1 oktober had gekregen, bleek echter dat er nog steeds Polen wonen. Een week later vocht de boer tijdens een hoorzitting de opgelegde dwangsom aan.</p>
      <p>De gemeentelijke commissie bezwaarschriften komt echter andermaal "tot het oordeel dat het huisvesten van arbeidsmigranten in de woning als strijdig gebruik is aan te merken".</p>
      <p>De verwachting is dat het college van burgemeester en wethouders deze beslissing zal overnemen. Ook moet dan worden bekeken of er eventueel een incassoprocedure tegen de boer moet worden opgestart.</p>
      <p>
        <b>Slag om de arm</b>
      </p>
      <p>De omwonenden zijn blij met de beslissing van de bezwarencommissie, maar houden wel een slag om de arm. "Met het oog op de duizenden euro's die er maandelijks aan huurpenningen binnenkomen, is een dwangsom van 20.000 euro niet genoeg. Die financiële prikkel moet dan ook omhoog", laat een woordvoerster namens de omwonenden weten.</p>
      <p>Volgens de zegsvrouw is er in de tussentijd niets veranderd. "Er staan nog steeds auto's met Pools kenteken bij de boerderij."</p>
      <p>
        <b>Desnoods hogere dwangsom</b>
      </p>
      <p>Overigens heeft het gemeentebestuur van Tubbergen eerder de boer al te kennen gegeven dat het betalen van een dwangsom niet volstaat. De boerderij zal op termijn moeten voldoen aan de regelgeving, anders zal er een hogere dwangsom worden opgelegd.</p>
      <p>Eerder al liet de boer tegenover RTV Oost weten dat hij op nog meer locaties Polen heeft ondergebracht. Onduidelijk is hoe het nu verder gaat met deze locaties.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Soap+rond+omstreden+%27Polen-boerderij%27+Geesteren+begint+aan+nieuw+hoofdstuk">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/319195/Ultimatum-verloopt-voor-omstreden-Polen-boerderij-in-Geesteren"/>
        <a href="https://www.rtvoost.nl/nieuws/310060/Gemeente-dreigt-opnieuw-met-dwangsom-voor-veelbesproken-8216-Polen-boerderij-8217-in-Geesteren"/>
        <a href="https://www.rtvoost.nl/nieuws/287465/Ultimatum-omstreden-woonboerderij-Geesteren-buitenlandse-arbeiders-moeten-weg-op-straffe-dwangsom"/>
        <a href="https://www.rtvoost.nl/nieuws/284675/Brandbrief-om-op-te-treden-tegen-buitenlandse-arbeiders-in-Geesteren"/>
      </related>
    </article>
  </body>
</html>