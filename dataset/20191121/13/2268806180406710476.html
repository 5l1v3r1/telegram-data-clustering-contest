<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/bfs/bfs-s-izyavlenie-za-razhodvaneto-na-sredstva-po-savmestni-programi-s-mms.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-21T13:24:01+00:00"/>
    <meta property="og:title" content="БФС с изявление за разходването на средства по съвместни програми с ММС"/>
    <meta property="og:description" content="Вижте какво казва от Съюза"/>
  </head>
  <body>
    <article>
      <h1>БФС с изявление за разходването на средства по съвместни програми с ММС</h1>
      <address>
        <time datetime="2019-11-21T13:24:01+00:00">21 Nov 2019, 13:24</time>
      </address>
      <p>От БФС пуснаха изявление до медиите във връзка с разследване на БТВ относно разходването на средства по съвместни проглами с ММС.</p>
      <p><b>ТОПСПОРТ</b> го публикува без редакторска намеса:</p>
      <p>"Изявление на Българския футболен съюз</p>
      <p>Във връзка и в коректен отговор на поредицата излъчени репортажи в централните новини по БТВ относно разходването на средства по съвместни програми между Българския футболен съюз и Министерството на младежта и спорта, ръководството на БФС държи да подчертае следното:</p>
      <p>1. Следвайки принципите на прозрачност и отчетност, които са залегнали в политиката на БФС, репортер на БТВ бе поканен да дискутира въпроси, свързани със съвместната работа на БФС и ММС. В разговор, продължил повече от 60 минути, и в присъствието на представители на отдел "Маркетинг и комуникации" на БФС, заместник изпълнителният директор г-н Антон Попов отговори на всички запитвания, аргументирайки всяко решение и действие, взето от централата, и изтъквайки факта, че ежегодните отчети на БФС към ММС са били одобрени без забележки от страна на държавните власти.</p>
      <p>2. В досега излъчените репортажи ръководството на БФС с разочарование констатира явни опити за манипулиране на общественото мнение посредством услужлив монтаж и тенденциозни внушения за сенчести действия и нерегламентирани сделки от страна на БФС.</p>
      <p>3. В официално писмо до директора на "Новини, актуални предавания и спорт" на БТВ Медиа Груп от 20 ноември т.г. БФС изиска пълния запис на интервюто с г-н Антон Попов и ще вземе всички мерки, за да защити репутацията си.</p>
      <p>4. Още веднъж подчертаваме, че БФС категорично не е извършвал действия в ущърб на българския данъкоплатец, на развитието на детско-юношеския футбол или на изпълнителната власт в лицето на ММС. Всички активности и практики, свързани с Програмата за развитие на детско-юношеския футбол, с организацията на Евро 2015 за юноши до 17 г., както и с други съвместни инициативи с ММС, са надлежно проведени по установените правила, документирани, комуникирани с ММС и са само и единствено в името на възможно най-качественото изпълнение на всеки един проект - с мисъл за доброто на българския футбол. Можем да обявим следните факти: през 2015, 2016 и 2017 г. са проведени общо 174 турнира по споменатата програма. В тях са взели участие 32 412 млади футболисти (момчета и момичета). С получените от ММС средства за същия период са закупени 33 600 екипа и 5376 топки, които са раздадени на участващите общо 1717 отбора, включително и като индивидуални награди.</p>
      <p>5. Доказателство за прозрачността в действията на БФС са отличните оценки от редовните проверки, извършвани от независими одитори по изискване на УЕФА и ФИФА, от положителните оценки на ММС за съвместната работа между двете институциии, както и най-вече от задоволството на клубове, академии и млади футболисти от организираните лагери, тестове, програми и от материалната помощ от държавата, получена със съдействието на БФС.</p>
      <p>Макар да адмирираме опитите за разследваща журналистика в България, сме категорични, че внушенията и обвиненията спрямо БФС са напълно безпочвени и ги считаме за манипулативни действия с цел създаване на напрежение и уронване на имиджа на българския футбол пред спортната публика и българската общественост като цяло".</p>
    </article>
  </body>
</html>