<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/vaticano/2019/11/21/news/bangkok_il_papa_i_bambini_esposti_alla_prostituzione_sono_sfigurati_nella_loro_dignita_-241570329/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T13:28:00+00:00"/>
    <meta property="og:title" content="Bangkok, il Papa: &quot;I bambini esposti alla prostituzione sono sfigurati nella loro dignità&quot;"/>
    <meta property="og:description" content="Così Bergoglio nell'omelia della messa allo Stadio nazionale della capitale thailandese"/>
  </head>
  <body>
    <article>
      <h1>Bangkok, il Papa: "I bambini esposti alla prostituzione sono sfigurati nella loro dignità"</h1>
      <h2>Così Bergoglio nell'omelia della messa allo Stadio nazionale della capitale thailandese</h2>
      <address><time datetime="2019-11-21T13:28:00+00:00">21 Nov 2019, 13:28</time> by <a rel="author">PAOLO RODARI</a></address>
      <p>BANGKOK - Il secondo affondo nello stesso giorno. Dopo le parole di stamattina davanti alle autorità della Thailandia, papa Francesco torna una seconda volta a parlare della piaga della prostituzione, anche minorile, legata al turismo sessuale.<br/><br/>Lo fa durante una Messa a cui partecipano circa 60mila fedeli allo Stadio nazionale di Bangkok, la città meta di molti “turisti del sesso” che nonostante la condanna di esponenti della Chiesa cattolica, di leader di altre religioni e di associazioni umanitarie continuano ad arrivare non soltanto dall’Europa (Italia compresa), ma anche dai Paesi asiatici relativamente vicini, fra questi la Corea e il Giappone.<br/><br/>Dice il Papa: “Penso in particolar modo a quei bambini, bambine e donne esposti alla prostituzione e alla tratta, sfigurati nella loro dignità più autentica; a quei giovani schiavi della droga e del non-senso che finisce per oscurare il loro sguardo e bruciare i loro sogni; penso ai migranti spogliati delle loro case e delle loro famiglie, come pure tanti altri che, come loro, possono sentirsi dimenticati, orfani, abbandonati, senza la forza, la luce e la consolazione dell'amicizia con Gesù Cristo, senza una comunità di fede che li accolga, senza un orizzonte di senso e di vita”.<br/><br/>Secondo i dati forniti dalla Commissione nazionale per le donne (la Thai National Commission for Women) il numero totale di prostitute al di sotto dei 18 anni di età in Thailandia è stimabile fra le 30mila e le 35mila unità. Contro questa piaga i buddisti in Thailandia si stanno muovendo assieme alla piccola comunità cattolica, ma è evidente che senza la volontà di chi guida il Pese poco si può fare.<br/><br/><br/> </p>
    </article>
  </body>
</html>