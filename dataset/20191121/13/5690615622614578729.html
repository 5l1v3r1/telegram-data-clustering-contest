<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837035-ksu-viznav-nekonstitutsiynim-zakonoproekt-zelenskogo-pro-upovnovazhenikh-vr"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:47:00+00:00"/>
    <meta property="og:title" content="КСУ визнав неконституційним законопроект Зеленського про уповноважених ВР"/>
    <meta property="og:description" content="КИЇВ. 21 листопада. УНН. Конституційний Суд України визнав таким, що не відповідає вимогам частини першої статті 157 Конституції України законопроект щодо …"/>
  </head>
  <body>
    <article>
      <h1>КСУ визнав неконституційним законопроект Зеленського про уповноважених ВР</h1>
      <address><time datetime="2019-11-21T13:47:00+00:00">21 Nov 2019, 13:47</time> by <a rel="author">Тетяна Юдіна</a></address>
      <p><b>КИЇВ. 21 листопада. УНН.</b> Конституційний Суд України визнав таким, що не відповідає вимогам частини першої статті 157 Конституції України законопроект щодо уповноважених Верховної Ради України. Про це <b>УНН</b> повідомляє з посиланням на повідомлення пресслужби суду.</p>
      <p>“Конституційний Суд України надав Висновок у справі за конституційним зверненням Верховної Ради України про надання висновку щодо відповідності законопроекту про внесення змін до статей 85 та 101 Конституції України (щодо уповноважених Верховної Ради України) (реєстр. № 1016) вимогам статей 157 і 158 Конституції України.</p>
      <p>Цим Висновком Конституційний Суд України визнав законопроект про внесення змін до статей 85 та 101 Конституції України (щодо уповноважених Верховної Ради України) (реєстр. № 1016) (далі—Законопроект) таким, що не відповідає вимогам частини першої статті 157 Конституції України та відповідає вимогам частини другої статті 157, статті 158 Конституції України”, — йдеться у повідомленні.</p>
      <p>У Висновку Суду вказується, що запропоновані Законопроектом зміни до статей 85 та 101 Конституції України передбачають запровадження нового виду парламентського контролю, який може вийти за межі контролю за додержанням конституційних прав і свобод людини і громадянина та потенційно може становити ризик надмірного втручання парламенту через уповноважених за додержанням Конституції України і законів у різні сфери суспільних відносин без дотримання балансу приватних і публічних інтересів, зокрема у підприємницьку діяльність, у діяльність інститутів громадянського суспільства, органів державної влади та органів місцевого самоврядування, а отже, може призвести до порушення та обмеження прав і свобод людини і громадянина.</p>
      <p>“Конституційний Суд України застерігає від запровадження такого контролю за додержанням Конституції України, який суперечитиме Конституції України та може спричинити юридичну невизначеність, оскільки це є несумісним із принципом верховенства права — однією з основоположних гарантій дотримання прав і свобод людини і громадянина. Для людини і громадянина така невизначеність є загрозою сваволі з боку органів публічної влади та їх посадових осіб”, — йдеться у Висновку Конституційного Суду України.</p>
      <p>Висновок Конституційного Суду України є обов’язковим, остаточним та таким, що не може бути оскаржено.</p>
      <p>Нагадаємо, <a href="https://www.unn.com.ua/uk/news/1832615-sogodni-ksu-rozglyane-proekt-zmin-do-konstitutsiyi-pro-parlamentskiy-kontrol-cherez-upovnovazhenikh-u-riznikh-sferakh">законопроект № 1016</a> з конституційними змінами ініціював Президент України Володимир Зеленський 29 серпня.<br/>Ініціатива передбачає доповнення ст. 101 Основного закону про парламентський контроль абзацом, згідно з яким для здійснення парламентського контролю над дотриманням Конституції України і законів в окремих сферах Верховна Рада може призначати своїх уповноважених, правовий статус яких визначається окремими законами.</p>
      <p>Відповідно перелік повноважень парламенту, викладений у ст. 85 Основного закону, мав бути доповнений пунктом про те, що Верховна Рада призначає і звільняє таких уповноважених, а також заслуховує їхні щорічні звіти.</p>
      <p>Наразі законодавство передбачає наявність лише уповноваженого Верховної Ради з прав людини.</p>
    </article>
  </body>
</html>