<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33288-karma-koncepts-100-km-h-sasniedz-1-9-sekundes-foto"/>
    <meta property="og:site_name" content="iAuto"/>
    <meta property="article:published_time" content="2019-11-21T13:02:00+00:00"/>
    <meta property="og:title" content="Karma koncepts 100 km/h sasniedz 1,9 sekundēs (+ FOTO)"/>
    <meta property="og:description" content="Uz Losandželosas motoršovu Kalifornijas kompānija Karma Automotive atvedusi 1100 Zs jaudīgu elektriskās piedziņas konceptu SC2, kas 100 km/h var sasniegt 1,9 sekundēs."/>
  </head>
  <body>
    <article>
      <h1>Karma koncepts 100 km/h sasniedz 1,9 sekundēs (+ FOTO)</h1>
      <address><time datetime="2019-11-21T13:02:00+00:00">21 Nov 2019, 13:02</time> by <a rel="author">iAuto</a></address>
      <p>Uz Losandželosas motoršovu Kalifornijas kompānija Karma Automotive atvedusi 1100 Zs jaudīgu elektriskās piedziņas konceptu SC2, kas 100 km/h var sasniegt 1,9 sekundēs.</p>
      <p>Karma SC2 aprīkots ar diviem elektromotoriem, kas divdurvju pilnpiedziņas kupeju līdz simtam aizrauj nepilnās divās sekundēs, bet strāvas krājumi tiek uzglabāti 120 kilovatstundu akumulatorā, kas nodrošina gaitas rezervi 563 km.</p>
      <p>Konceptā īstenotas vairākas tehnoloģijas, kuras izstrādājuši Karma inženieri. Tajā skaitā būs pirkstu nospiedumu skeneris un sejas atpazīšanas sistēma, audio sistēma ar 3D efektu un skaņas sadalījumu atsevišķās zonās, kā arī biometriski sēdekļi un stūre.</p>
      <p>Vēl viens jaunievedums ir iespēja atsaukt atmiņā pēdējo braucienu ar automašīnu. Tas iespējams, pateicoties augstas izšķirtspējas kamerām un lidariem, kas nodrošina brauciena ierakstu 360 grādu leņķī. Vienlaicīgi mākslīgā intelekta sistēma reālā laika režīmā uztver visus brauciena aspektus, sākot no paātrinājumiem un pagriezieniem līdz skaņām, gaisa temperatūrai un mūzikas ierakstam attiecīgajā brīdī.</p>
      <figure>
        <img src="https://iauto.lv/_mm/i/20191121/33288_165b1f4df67.jpg"/>
        <figcaption>Karma SC</figcaption>
      </figure>
      <p>Pēc brauciena vadītājs to visu var noskatīties viedtālrunī, ko novieto salona atpakaļskata spoguļa vietā, turklāt brauciena ieraksts tiek parādīts no šī skatu punkta, bet adaptīvais lāzera projektors visu apkārtējo telpu pārvērš par īstu sacīkšu simulatoru. Karma kupejas īpašnieki varēs dalīties ar ierakstiem savā starpā, kā arī savā automašīnā atskaņot citu autovadītāju maršrutus no jebkuras vietas pasaulē.</p>
      <p>Kad tieši tiks uzsākta šāda automobiļa sērijveida ražošana, uzņēmums vēl neatklāj.</p>
      <p>Pagaidām vienīgais Karma modelis, ko var iegādāties, ir Revero hibrīda sedans, kura jaudīgā modifikācija GTS skatāma līdzās augstāk aprakstītajam SC2 konceptam . 542 Zs jaudīgais Revero GTS pārdošanā tiek solīts jau 2020.gada pirmajā ceturksnī, bet cena sāksies no atzīmes 150 000 dolāru.</p>
      <figure>
        <img src="https://iauto.lv/_mm/i/20191121/33288_24ac75ee1af.jpg"/>
        <figcaption>Karma Revero GTS</figcaption>
      </figure>
    </article>
  </body>
</html>