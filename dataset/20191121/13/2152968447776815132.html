<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/21/hyrvatski-piloti-zadyrjani-za-kontrabanda-na-oryjie.430349"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T13:49:00+00:00"/>
    <meta property="og:title" content="Хърватски пилоти задържани за контрабанда на оръжие"/>
    <meta property="og:description" content="Задържани са трима, претърсени са домовете им | Dnes.bg"/>
  </head>
  <body>
    <article>
      <h1>Хърватски пилоти задържани за контрабанда на оръжие</h1>
      <h2>Задържани са трима, претърсени са домовете им</h2>
      <address><time datetime="2019-11-21T13:49:00+00:00">21 Nov 2019, 13:49</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Трима пилоти от ВВС на Хърватия са разследвани за контрабанда на оръжие, съобщава електронното издание на загребския ежедневник Jutarnji List.</p>
      <p>Съгласно разпространената информация преди около два месеца пилотите на хеликоптер, които са били разположени във военна база край град Задар, са превозили цивилно лице, свързано с незаконна продажба на оръжие.</p>
      <p>Към настоящия момент е известно, че и четиримата са на възраст 40, 41 и 42 г. Цивилното лице е на 36 г. Командирът на хърватските ВВС бригаден генерал Мато Микич потвърди за случая, пише "Фокус".</p>
      <p>Уточнява се, че цивилният е допуснат във военната база, облечен в униформа на военен пилот. Тя му е била предоставена от тримата пилоти.</p>
      <p>След това четиримата са се качили на военен хеликоптер и са потеглили на планиран учебен полет. Засега не е известно дали са кацнали някъде.</p>
      <p>След като е установено нарушението, разследването е поето от криминалната и военната полиция на страната.Претърсени са жилищата, автомобилите и кабинетите на заподозрените.</p>
      <p>При обиските в района на Задар и околностите, членове на гражданската полиция и Отдел „Организирана престъпност“ на полицейското управление в Задар са открили 7948 единици военни боеприпаси. Предполага се, че са продавани на черния пазар.</p>
      <p>Според изявление на полицията в Задар са намерени 6593 куршума с размери 5,56х45 мм, 908 куршума „Калашников", 31 боеприпаси с калибър 7,7-мм, както и боеприпаси, използвани за превозните средства на хърватската армия MRAP и Humvee. Установени са и други нарушения.</p>
      <p> </p>
    </article>
  </body>
</html>