<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Puigdemont-Comin-demanar-president-Eurocambra_0_2348165304.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T13:35:00+00:00"/>
    <meta property="og:title" content="Puigdemont i Comín tornen a demanar al president de l'Eurocambra que els deixi ocupar l'escó"/>
    <meta property="og:description" content="Però Sassoli per ara no es mou a l'espera d'una sentència del TJUE que assegura que complirà"/>
  </head>
  <body>
    <article>
      <h1>Puigdemont i Comín tornen a demanar al president de l'Eurocambra que els deixi ocupar l'escó</h1>
      <h2>Però Sassoli per ara no es mou a l'espera d'una sentència del TJUE que assegura que complirà</h2>
      <address>
        <time datetime="2019-11-21T13:35:00+00:00">21 Nov 2019, 13:35</time>
      </address>
      <p>Les conclusions de l'advocat general del TJUE en què defensava que <a href="https://www.ara.cat/politica/junqueras-TJUE-immunitat_0_2342165948.html">Oriol Junqueras hauria d'haver estat reconegut com a eurodiputat</a> han servit de base perquè els advocats de Carles Puigdemont i Toni Comín hagin presentat una nova petició al president de l'Eurocambra, David Maria Sassoli, perquè els permeti prendre possessió com a eurodiputats de manera provisional fins que es resolgui definitivament el seu cas. La <a href="https://www.ara.cat/ARAFIL20191121_0001">missiva s'afegeix</a> als moviments que ja han fet a l'Eurocambra i al cas que tenen obert davant la justícia europea sobre la qüestió. Els advocats dels exiliats reivindiquen la seva condició com a eurodiputats basant-se en les conclusions de l'advocat general, que va considerar que una persona és eurodiputada en funció dels vots dels ciutadans europeus i no d'haver complert requisits formals com ara jurar la Constitució espanyola.</p>
      <p>
        <a href="https://www.ara.cat/2019/11/21/Third_letter_re_credentials_November_2019_-1.pdf?hash=0ff54de97f3e7972c77b47d8fd5650363ab89302">La reclamació de Puigdemont i Comín a Sassoli</a>
      </p>
      <p>I, per ara, l'Eurocambra no es mou a l'espera d'una sentència. Fins ara s'havia mantingut al marge argumentant que és cosa dels estats deicidir qui és o no eurodiputat, però preguntat per la qüestió aquest dijous, el seu president David Maria Sassoli, ha assegurat que no estava al cas de la carta, però s'ha mostrat obert a canviar el posicionament de la institució comunitària si així ho requereixen els tribunals europeus. Cal recordar que les conclusions de l'advocat general del TJUE no són vinculants, sinó que són un pas previ a la sentència definitiva. Sassoli s'ha compromès a "complir la llei" i a actuar d'acord amb la sentència del TJUE quan aquesta sigui ferma. </p>
      <p>En la missiva de l'equip legal dels dos polítics independentistes exiliats s'insisteix que Puigdemont i Comín "tenen dret a prendre possessió de l'escó de manera provisional fins que les seves credencials siguin verificades i s'hagi produït una sentència". Per això, demanen tant a Sassoli com a la Comissió d'Afers Legals i Jurídics del Parlament Europeu que "prenguin les mesures necessàries" per permetre que Carles Puigdemont i Toni Comín puguin exercir com a eurodiputats. </p>
      <p>Aquesta és una nova ofensiva legal dels eurodiputats electes de JxCat. Ja havien <a href="https://www.ara.cat/politica/Puigdemont-Comin-Eurocambra-responsabilitats-contestar_0_2259374266.html">enviat diverses cartes a l'expresident de l'Eurocambra, Antonio Tajani,</a> en què denunciaven irregularitats per part de l'estat espanyol a l'hora de determinar si són o no eurodiputats. Aquestes missives no van rebre resposta, un silenci davant el qual Puigdemont i Comín ja van acusar l'Eurocambra de "defugir" les seves responsabilitats. En la mateixa línia ha anat la defensa del líder d'ERC, Oriol Junqueras, que també ha presentat un recurs davant el TJUE perquè Sassoli no ha actuat a l'hora de "defensar la seva immunitat". </p>
    </article>
  </body>
</html>