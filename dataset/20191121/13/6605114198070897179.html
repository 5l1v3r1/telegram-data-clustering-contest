<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/nehez-meccs-var-sallaiekra-2044551/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Nehéz meccs vár Sallaiékra"/>
    <meta property="og:description" content="A negyedik helyen álló Freiburg komoly feladat előtt áll, mivel szombaton a hetedik Bayer Leverkusen otthonában lép pályára a német labdarúgó-bajnokság 12. fordulójában."/>
  </head>
  <body>
    <article>
      <h6 class="kicker">BUNDESLIGA</h6>
      <h1>Nehéz meccs vár Sallaiékra</h1>
      <address>
        <time datetime="2019-11-21T13:00:00+00:00">21 Nov 2019, 13:00</time>
      </address>
      <h4>A negyedik helyen álló Freiburg komoly feladat előtt áll, mivel szombaton a hetedik Bayer Leverkusen otthonában lép pályára a német labdarúgó-bajnokság 12. fordulójában.</h4>
      <p>A magyar válogatott szélső – aki a nemzeti együttes walesi kudarcát követően nem lehet a legjobb hangulatban – az utóbbi időszakra visszaküzdötte magát a Freiburg kezdőcsapatába, a legutóbbi két fordulóban egyaránt kezdőként léphetett pályára, így minden bizonnyal edzője ismét számít majd rá.</p>
      <p>A leverkuseni találkozón nagy csatára van kilátás, a két gárdát ugyanis mindössze két pont választja el egymástól a tabellán, így hazai győzelem esetén a rivális elé ugrana a Leverkusen, vereséggel viszont öt pontra kerülne tőle.</p>
      <h3>A listavezető</h3>
      <p>A listavezető Borussia Mönchengladbach az újonc Union Berlinhez látogat, mely a 11. helyen áll a tabellán, s 13 pontjából kilencet hazai pályán szerzett. Ennek ellenére a vendégek számára kötelező a győzelem, s a Mönchengladbach sikerét ígéri imponáló idegenbeli mérlege, a mostani kiírásban ugyanis vendégként öt meccséből négyet megnyert, csak a Borussia Dortmundtól kapott ki 1-0-ra.</p>
      <h3>Az élmezőny</h3>
      <p>A Gulácsi Pétert és – a sérült – Willi Orbánt foglalkoztató, második Leipzig, illetve a harmadik, címvédő Bayern München 21 ponttal áll, csakúgy mint a Freiburg, és négy ponttal követi az éllovas Möncghengladbachot. Szintén közös két előbbi együttesben, hogy a hétvégi fordulóban a papírforma alapján toronymagas esélyesként lép majd pályára: a lipcseiek az utolsó előtti 1. FC Kölnt fogadják, míg a bajorok a 13. Fortuna Düsseldorfhoz látogatnak.</p>
      <p>Szalai Ádám 16. helyen álló csapata, a Mainz a válogatott csatár korábbi együtteséhez, az ötödik Hoffenheimhez látogat, és már az is bravúrnak számítana, ha döntetlent tudna elérni. A Mainznál ezen a mérkőzésen mutatkozik be a kispadon az új vezetőedző, Achim Beierlorzer.</p>
      <p>
        <i>
          <b>Bundesliga, 12. forduló:</b>
        </i>
      </p>
      <p><i>péntek:</i><br/>Borussia Dortmund-Paderborn 20.30</p>
      <p><i>szombat:</i><br/>Bayer Leverkusen-Freiburg 15.30<br/>Eintracht Frankfurt-Wolfsburg 15.30<br/>Werder Bremen-Schalke 04 15.30<br/>Fortuna Düsseldorf-Bayern München 15.30<br/>Union Berlin-Borussia Mönchengladbach 15.30<br/>RB Leipzig-1. FC Köln 18.30</p>
      <p><i>vasárnap:</i><br/>Augsburg-Hertha BSC 15.30<br/>Hoffenheim-Mainz 05 18.00</p>
      <hr/>
      <p><i><b>Tabella:</b></i><br/>1. Borussia Mönchengladbach 11 24-11 25 pont<br/>2. RB Leipzig 11 29-12 21<br/>3. Bayern München 11 29-16 21<br/>4. SC Freiburg 11 20-12 21<br/>5. 1899 Hoffenheim 11 16-14 20<br/>6. Borussia Dortmund 11 23-15 19<br/>7. Schalke 04 11 20-14 19<br/>8. Bayer Leverkusen 11 17-15 18<br/>9. Eintracht Frankfurt 11 21-16 17<br/>10. VfL Wolfsburg 11 11-10 17<br/>11. Union Berlin 11 13-17 13<br/>12. Hertha BSC Berlin 11 17-21 11<br/>13. Fortuna Düsseldorf 11 15-19 11<br/>14. Werder Bremen 11 18-24 11<br/>15. FC Augsburg 11 13-24 10<br/>16. FSV Mainz 05 11 12-30 9<br/>17. 1. FC Köln 11 10-23 7<br/>18. SC Paderborn 11 11-26 4</p>
      <hr/>
      <p>Forrás: MTI</p>
    </article>
  </body>
</html>