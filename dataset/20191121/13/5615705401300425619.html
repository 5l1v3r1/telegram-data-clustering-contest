<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204732-kmda-zaperechila-vidachu-dozvolu-na-budivnictvo-trc-petrivka"/>
    <meta property="og:site_name" content="Mind UA"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="КМДА заперечила видачу дозволу на будівництво ТРЦ «Петрівка»"/>
    <meta property="og:description" content="Містобудівні умови і обмеження – це виключно вихідні дані для проєктування, які не є дозволом на будівництво"/>
  </head>
  <body>
    <article>
      <h1>КМДА заперечила видачу дозволу на будівництво ТРЦ «Петрівка»</h1>
      <h2>Містобудівні умови і обмеження – це виключно вихідні дані для проєктування, які не є дозволом на будівництво</h2>
      <address>
        <time datetime="2019-11-21T13:10:00+00:00">21 Nov 2019, 13:10</time>
      </address>
      <p>Київська міська державна адміністрація (КМДА) не видавала дозвіл на будівництво ТРЦ «Петрівка». Про це повідомляє прес-служба КМДА. </p>
      <p>За словами першого заступник голови КМДА Миколи Поворозника, замовнику ТОВ «Б.В.» надані містобудівні умови та обмеження (МУО) для проєктування об’єкта будівництва на вул. Вербовій, 21, 23 в Оболонському районі від 3 жовтня 2019 року для будівництва торговельно-громадського центру «Петрівка».</p>
      <p>«Поясню: містобудівні умови і обмеження – це виключно вихідні дані для проєктування, які не є дозволом на будівництво. Документом визначено граничну висоту проектування 25 метрів. Остаточна ж висота буде визначена проектною документацією з урахуванням рішень детального плану територій (ДПТ). Проєктними ж пропозиціями відповідного ДПТ в межах вул. Вербова, Куренівська, Богатирська, Московський просп. Набережно-Рибальська, залізнична колія техніко-економічні показники ТЦ «Петрівка» на вул. Вербовій, 21, 23 визначають поверховість у 2, 3, 5 поверхів», – зазначив Микола Поворозник.</p>
      <p>Він підтвердив, що ця ділянка у 2004 році рішенням Київради передана в оренду ТОВ «Солідарність». У березні ж 2010 року Київрада змінила в договорі оренди ТОВ «Солідарність» на ТОВ «Б.В.». Строк оренди земельної ділянки – 25 років, тобто до 2035 року.</p>
      <p>«Проектування ТРЦ планується на земельній ділянці площею 0,9899 га, проте проектна документація до Департаменту містобудування та архітектури не надавалась», – підкреслив Микола Поворозник.</p>
      <p>Нагадаємо: раніше з'явилася інформація, що у документах КМДА міститься дозвіл на <a href="https://mind.ua/news/20204649-kmda-dozvolila-budivnictvo-trc-na-misci-rinku-petrivka">будівництво торгово-розважального центру</a> на місці ринку «Петрівка». </p>
      <related>
        <h4>Також читайте</h4>
        <a href="https://mind.ua/news/20204649-kmda-dozvolila-budivnictvo-trc-na-misci-rinku-petrivka"/>
        <a href="https://mind.ua/news/20204379-kiyivrada-prijnyala-novi-pravila-metropolitenu"/>
        <a href="https://mind.ua/news/20204143-grupa-ukrbud-znajshla-novogo-investora-bahmatov"/>
      </related>
    </article>
  </body>
</html>