<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/serinhisar/serinhisara-leblebiyi-ogreten-sari-leblebici-mustafa-pisken-hayatini-kaybetti/"/>
    <meta property="og:site_name" content="Denizli Haber"/>
    <meta property="article:published_time" content="2019-11-21T13:16:00+00:00"/>
    <meta property="og:title" content="Serinhisar’a leblebiyi öğreten adam hayatını kaybetti"/>
    <meta property="og:description" content="Serinhisarlı leblebici yetim kaldı. İlçeye leblebiciliği öğreten adam olarak bilinen “Sarı Leblebici” lakaplı Mustafa Pişken, 87 yaşında hayata veda etti. Pişken, arkasında ilçe ekonomisinin bel kemiğini oluşturan leblebi sektörünü ve güzel anılarını bıraktı."/>
  </head>
  <body>
    <article>
      <h1>Serinhisar’a leblebiyi öğreten adam hayatını kaybetti</h1>
      <h2>Serinhisarlı leblebici yetim kaldı. İlçeye leblebiciliği öğreten adam olarak bilinen “Sarı Leblebici” lakaplı Mustafa Pişken, 87 yaşında hayata veda etti. Pişken, arkasında ilçe ekonomisinin bel kemiğini oluşturan leblebi sektörünü ve güzel anılarını bıraktı.</h2>
      <address><time datetime="2019-11-21T13:16:00+00:00">21 Nov 2019, 13:16</time> by <a rel="author">Haber Merkezi</a></address>
      <p>Türkiye’nin leblebi merkezi olan Serinhisar, ilçeye bu sektörü kazandıran en önemli ismini kaybetmenin üzüntüsünü yaşıyor. İlçede leblebi sektörünün öncüsü olan “Sarı Leblebici” lakaplı Mustafa Pişken, 87 yaşında hayata gözlerini yumdu.</p>
      <p>Sevenleri tarafından gözyaşları içinde toprağa verilen Mustafa Pişken, arkasında bir ilçenin kaderini değiştiren önemli bir sektör ile çok güzel anılar bıraktı.</p>
      <p><b>ACIPAYAM’DA İLKEL KOŞULLARDA BAŞLADI</b><br/>Acıpayam’ın Pınarbaşı Köyü’nden olan Mustafa Pişken, leblebi sektörüne burada ilkel koşullarda atıldı. Çevre köylerden eşekle topladığı nohutları kıl çuvallarda sürterek leblebi üreten Mustafa Pişken, en önemli sorunu elektrik olmaması nedeniyle göç etmeye karar verdi.</p>
      <p><b>1969 YILINDA SERİNHİSAR’A GÖÇTÜ</b><br/>1969 yılında Serinhisar’a gelen Mustafa Pişken, tek odalı bir yerde mesleğini icra etmeye başladı. Ama bu kez elektriği vardı ve leblebi üretimini hem daha kaliteli, hem de hızlı hale getirdi.</p>
      <p>Eşi Safiye Pişken dışında yardımcısı olmayan Mustafa Pişken, bir yandan çevre köylerden yine eşeklerle nohut taşıyor, bir yandan da ürettiklerini pazarlamak için Diyarbakır, Mardin, İstanbul başta olmak üzere birçok ile gidiyordu.</p>
      <p>O Serinhisar’da olmadığı zamanlarda ise üretim eşi Safiye Pişken’e kalıyor, leblebi tavasında çalışmaya devam ediyor, sektörün temelini sağlam bir şekilde oluşturuyordu.</p>
      <figure>
        <img src="https://www.denizlihaber.com/medya/2019/11/denizli-leblebici-olum-haber.jpg"/>
      </figure>
      <p><b>BİRÇOK İSİM YETİŞTİRDİ</b><br/>Leblebi yavaş yavaş ilçenin kaderini değiştirmeye başlarken, Mustafa Pişken yakın çevresi başta olmak üzere birçok isme leblebiciliği öğretti. 1969 yılında başlayan Serinhisar’ın leblebi serüveni, Mustafa Pişken sayesinde tam anlamıyla bir sektör haline gelmişti. İlçede, Sarı Leblebici geldiğinde hiç olmayan leblebi imalathanesi sayısı hızla arttı, 2000’e gelindiğinde ise Türkiye’nin bir numaralı leblebi üretim merkezi haline geldi.</p>
      <p><b>2000’DE EMEKLİ OLDU</b><br/>Uzun ve yorucu bir iş yaşamının ardından 2000 yılında emekliye ayrılan Mustafa Pişken, 87 yaşında yaşama gözlerini yumdu. Serinhisar’da leblebi sektörünün öncüsü ve duayeni olan Pişken, sevenlerinin gözyaşları arasında son yolculuğuna uğurlandı.</p>
    </article>
  </body>
</html>