<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653989/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T13:33:00+00:00"/>
    <meta property="og:title" content="Окружний адмінсуд зобов'язав Кабмін переглянути прожитковий мінімум"/>
    <meta property="og:description" content="Окружний адмінсуд Києва визнав протиправними дії Кабміну щодо встановлення прожиткового мінімуму на 2019 рік без науково-громадської експертизи сформованого споживчого кошика."/>
  </head>
  <body>
    <article>
      <h1>Окружний адмінсуд зобов'язав Кабмін переглянути прожитковий мінімум</h1>
      <address>
        <time datetime="2019-11-21T13:33:00+00:00">21 Nov 2019, 13:33</time>
      </address>
      <p>Окружний адмінсуд Києва визнав протиправними дії Кабміну щодо встановлення прожиткового мінімуму на 2019 рік без науково-громадської експертизи сформованого споживчого кошика.</p>
      <p>Про це повідомляє пресслужба суду.</p>
      <p>Позов проти Кабміну подав правозахисник Станіслав Батрін.</p>
      <p>Зазначається, що суд зобов'язав уряд встановити прожитковий мінімум відповідно до положень законів "Про прожитковий мінімум" та "Про державні соціальні стандарти і державні соціальні гарантії".</p>
      <p>Крім цього, суд визнав протиправними дії Кабміну щодо розробки та затвердженню законопроєкту про держбюджет на 2019 рік з порушенням порядку встановлення прожиткового мінімуму.</p>
      <p>
        <b>Нагадаємо:</b>
      </p>
      <p>З 1 липня 2019 року прожитковий мінімум для працездатних осіб піднявся з 1921 до 2007 грн. Відповідно до прийнятого держбюджету, в 2020 році прожитковий мінімум становитиме 2123 грн.</p>
      <p>Виступаючи у Верховній Раді перед своїм призначенням нинішній прем'єр Олексій Гончарук заявив, що в Україні зареєстрований "<a href="https://www.epravda.com.ua/news/2019/08/29/651068/">неадекватний</a> прожитковий мінімум, за ці кошти неможливо вижити..."</p>
      <p>В той же час Кабінет міністрів "має здійснити <a href="https://www.epravda.com.ua/news/2019/09/16/651682/">рішучі кроки</a>" щодо наближення розміру прожиткового мінімуму до 4251 гривні.</p>
      <p>Міністерство соціальної політики <a href="https://www.epravda.com.ua/news/2019/11/5/653337/">підготувало законопроєкт,</a> який скасує прив’язку показника прожиткового мінімуму до зарплат, штрафів та інших виплат або платежів.</p>
      <p>Економічна правда</p>
    </article>
  </body>
</html>