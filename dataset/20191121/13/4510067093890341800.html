<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/padurarul-care-a-taiat-ilegal-arbori-de-30000-de-lei-sustinand-ca-l-a-pus-seful-ocolului-silvic-oradea-a-fost-dat-pe-mana-procurorilor-152945.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T13:29:00+00:00"/>
    <meta property="og:title" content="Pădurarul care a tăiat ilegal arbori de 30.000 de lei, susţinând că l-a pus şeful Ocolului Silvic Oradea, a fost dat pe mâna procurorilor"/>
    <meta property="og:description" content="Un fost pădurar de la Ocolul Silvic Oradea a fost deferit de poliţişti procurorilor de la Parchetul de pe lângă Judecătoria Oradea, pentru instigare la furt de arbori şi tăiere fără drept, după ce ar fi sustras material lemnos în valoare de peste 30.000 lei din pădurea pe care o avea în gestiune. Este vorba despre Florin Goron, din Gepiu, care, după ce a fost prins, a susţinut că a fost pus să taie lemne nelegal chiar de şeful Ocolului Silvic Oradea, Cornel Hulea. "/>
  </head>
  <body>
    <article>
      <h1>Pădurarul care a tăiat ilegal arbori de 30.000 de lei, susţinând că l-a pus şeful Ocolului Silvic Oradea, a fost dat pe mâna procurorilor</h1>
      <address><time datetime="2019-11-21T13:29:00+00:00">21 Nov 2019, 13:29</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/goron21112019.JPG"/>
      </figure>
      <p>Un fost pădurar de la Ocolul Silvic Oradea a fost deferit de poliţişti procurorilor de la Parchetul de pe lângă Judecătoria Oradea, pentru instigare la furt de arbori şi tăiere fără drept, după ce ar fi sustras material lemnos în valoare de peste 30.000 lei din pădurea pe care o avea în gestiune..</p>
      <p>Este vorba despre Florin Goron, din Gepiu, care, după ce a fost prins, a susţinut că a fost pus să taie lemne nelegal chiar de şeful Ocolului Silvic Oradea, Cornel Hulea. </p>
      <p>Potrivit unui comunicat transmis, joi, de Biroul de presă al Poliţiei Bihor, ancheta realizată de poliţiştii Serviciului de Ordine Publică arată că furtul a fost comis în ziua de 30 noiembrie 2017.</p>
      <p>"Angajat la momentul săvârşirii faptei, în calitate de pădurar, la un ocol silvic din judeţul Bihor, ar fi instigat mai multe persoane să taie fără drept 14 arbori, specia "cer", cel în cauză fiind bănuit că ar fi sustras materialul lemnos rezultat din tăierea fără drept a respectivilor arbori", se precizează în informare, arătându-se că dosarul a fost înaintat Parchetului cu propunere de trimitere în judecată a bihoreanului de 43 de ani. </p>
      <p>Arborii, în volum total de 44,64 metri cubi şi în valoare de 31.524,38 lei (fără TVA), au fost tăiaţi şi sustraşi dintr-o pădure de pe raza localităţii bihorene Păuşa (pădurea aparţine însă comunei Girişu de Criş), fără documentele legale necesare şi fără ca acesta să deţină autorizaţie de exploatare.</p>
      <p><b>BIHOREANUL </b>a prezentat povestea pădurarului Florin Goron în vara anului 2018, la scurt timp după ce cazul a ajuns în atenţia poliţiştilor, reclamat fiind de conducerea Ocolului Silvic Oradea. La vremea respectivă, Goron îl învinuia pentru dispariţia lemnelor tocmai pe cel care l-a reclamat: pe şeful Ocolului, Cornel Hulea, care i-ar fi cerut să taie şi să livreze lemne de foc în contul unor "obligaţii". </p>
      <p>Citiţi amănunte despre controversatul caz în articolul:<b> </b><b><a href="https://www.ebihoreanul.ro/stiri/ultima-or-31-6/acarul-paun-acuzat-de-taieri-ilegale-un-padurar-toarna-abuzurile-sefului-de-la-ocolul-silvic-oradea-142414.html">Acarul Păun</a>: Acuzat de tăieri ilegale, un pădurar "toarnă" abuzurile şefului de la Ocolul Silvic Oradea</b></p>
    </article>
  </body>
</html>