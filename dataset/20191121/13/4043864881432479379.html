<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232653/"/>
    <meta property="og:site_name" content="Українська правда"/>
    <meta property="article:published_time" content="2019-11-21T13:27:37+00:00"/>
    <meta property="og:title" content="Гончарук: Новояворівськ уже з теплом, а керівництво АРМА відсторонили"/>
    <meta property="og:description" content="Прем’єр-міністр Олексій Гончарук заявляє, що відсторонив керівництво Агентства з розшуку та менеджменту активів, одержаних від корупційних та інших злочинів, за зрив опалювального сезону на Львівщині."/>
  </head>
  <body>
    <article>
      <h1>Гончарук: Новояворівськ уже з теплом, а керівництво АРМА відсторонили</h1>
      <address>
        <time datetime="2019-11-21T13:27:37+00:00">21 Nov 2019, 13:27</time>
      </address>
      <p>Прем’єр-міністр Олексій Гончарук заявляє, що відсторонив керівництво Агентства з розшуку та менеджменту активів, одержаних від корупційних та інших злочинів, за зрив опалювального сезону на Львівщині.</p>
      <p><b>Джерело:</b> пост Гончарука у<a href="https://www.facebook.com/PMHoncharuk/photos/a.122337865812800/152753409437912/?type=3&amp;theater"> Facebook</a>, пресслужба АРМА у коментарі УП  </p>
      <p><b>Пряма мова:</b> "Уряд притягнув до дисциплінарної відповідальності керівництво АРМА за допущення зриву опалювального сезону в регіоні та відсторонив його від виконання обов'язків".</p>
      <p><b>Деталі:</b> За словами Гончарука, вранці 21 листопада у місті Новояворівськ подали тепло. А в Новому Роздолі тривають ремонтні роботи з ліквідації поривів на трасах, запуск опалення запланований на 22 листопада.</p>
      <p>Прем’єр також додав, що майже всі працівники оформлені на роботу та вже отримали перші виплати заробітної платні.</p>
      <p>У пресслужбі АРМА повідомили УП, що не знають, кого відсторонили від виконання обов’язків. Співрозмовник відзначила, що в АРМА "чекають підтвердження цієї інформації" і що керівник АРМА Антон Янчук на місці і працює.</p>
      <p>
        <b>Передісторія:</b>
      </p>
      <ul>
        <li>НАБУ затримало у Львові чотирьох посадових осіб ТОВ "Енергія-Новий Розділ", ТОВ "Енергія-Новояворівськ" та ТОВ "Енергія" за підозрою в заволодінні понад 300 млн куб м природного газу НАК "Нафтогаз України" на суму понад 1,4 млрд грн.</li>
        <li>Кінцевими бенефіціарами всіх трьох компаній є народні депутати від БПП брати Ярослав і Богдан Дубневичі.</li>
        <li>Підприємства-власники Новояворівської і Новороздільської ТЕЦ в 2013-2015 роках купували природний газ у НАК "Нафтогаз" для виробництва теплової енергії населенню. Для такої категорії споживачів "Нафтогаз" продає газ дешевше, ніж для комерційних споживачів.</li>
        <li>Однак підприємства купили понад 300 млн куб. м газу за пільговою ціною, не плануючи використовувати його для потреб населення, вважають слідчі.</li>
        <li>НКРЕКП підтвердила, що "Енергія-Новояворівськ" використала не за призначенням 28,6 млн куб м природного газу в 2014 році і 47,3 – в 2015 році. А "Енергія-Новий Розділ" – 52,3 млн куб м в 2014 році і 53,9 – у 2015 році.</li>
        <li>Через несплату компанією ПП "Гарант Енерго М" заборгованостей за газопостачання перед "Нафтогазом" у двох містах Львівської області – Новий Розділ та Новояворівськ – з’явилися <a href="https://www.epravda.com.ua/news/2019/07/4/649337/">проблеми з опаленням </a>у наступному опалювальному сезоні.</li>
        <li>"Гарант Енерго М" експлуатує майнові комплекси ТзОВ "Енергія-Новий Розділ" та ТзОВ "Енергія-Новояворівськ" на основі угод з Національним агентством з питань виявлення, розшуку та управління активами, одержаними від корупційних та інших злочинів (АРМА).</li>
        <li>13 листопада прем’єр-міністр Олексій Гончарук виїхав на Львівщину через <a href="https://www.pravda.com.ua/news/2019/11/13/7231888/">затримку опалення </a>у Новояворівську та Новому Роздолі.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/21/7232669/"/>
        <a href="https://www.pravda.com.ua/news/2019/11/19/7232385/"/>
        <a href="https://www.pravda.com.ua/news/2019/11/17/7232231/"/>
      </related>
    </article>
  </body>
</html>