<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.myvin.com.ua/news/7781-delehatsiia-predstavnytstva-yunisef-v-ukraini-pryvezla-do-vinnytsi-nahorodu-za-peremohu-u-mizhnarodnomu-konkursi"/>
    <meta property="og:site_name" content="Моя Вінниця"/>
    <meta property="article:published_time" content="2019-11-21T13:06:00+00:00"/>
    <meta property="og:title" content="Делегація представництва ЮНІСЕФ в Україні привезла до Вінниці нагороду за перемогу у міжнародному конкурсі"/>
    <meta property="og:description" content="21 листопада голова Представництва ЮНІСЕФ в Україні Лотта Сільвандер передала міському голові Сергію Моргунову та шкільним лідерам нагороду, яку Вінниця виборола у Міжнародному конкурсі кращих практик для громад, дружніх до дітей. Перемогу Вінниці приніс проект «Бюджет шкільних проектів», що став найкращим у світі прикладом залучення дітей до міського врядування."/>
  </head>
  <body>
    <article>
      <h1>Делегація представництва ЮНІСЕФ в Україні привезла до Вінниці нагороду за перемогу у міжнародному конкурсі</h1>
      <address>
        <time datetime="2019-11-21T13:06:00+00:00">21 Nov 2019, 13:06</time>
      </address>
      <p>
        <i>21 листопада голова Представництва ЮНІСЕФ в Україні Лотта Сільвандер передала міському голові Сергію Моргунову та шкільним лідерам нагороду, яку Вінниця виборола у Міжнародному конкурсі кращих практик для громад, дружніх до дітей. Перемогу Вінниці приніс проект «Бюджет шкільних проектів», що став найкращим у світі прикладом залучення дітей до міського врядування.</i>
      </p>
      <p>Міжнародна премія була започаткована ЮНІСЕФ у 2019 році у рамках Всесвітньої ініціативи «Громада, дружня до дітей та молоді». Цією премією ЮНІСЕФ відзначає найбільш креативні, інноваційні та надихаючі рішення міст, спрямовані на покращення життя дітей та молоді. </p>
      <figure>
        <img src="https://www.myvin.com.ua/uploads/ckeditor/pictures/6918/content_SV_00522.jpg"/>
      </figure>
      <p>«<i>Вінниця – місто, де є той приклад залучення дітей до прийняття рішень, який ми використовуємо, щоб показати, як змінюється уявлення людей про дітей, і що вони можуть робити. Вінниця показала, наскільки можна залучити дітей в місцеве самоврядування, продемонструвала дуже сильний приклад, як це можна зробити, і надихнула інші міста. Цим прикладом місто показало, що діти – це не просто якісь маленькі людські створіння, які нічого не розуміють, а що вони частина спільноти, вони мають потреби, знають, що вони хочуть і як цього досягнути. Наша роль як дорослих, які приймають рішення, чути це і приймати</i>», – сказала голова Представництва ЮНІСЕФ в Україні <b>Лотта Сільвандер</b>.</p>
      <p>Престижну міжнародну премію “Child Friendly Cities Inspire Awards” серед найбільш дружніх до дітей міст у світі Вінниця виграла цієї осені. Тоді у Кельні, коли були оголошені переможці, нагороду прийняла Лотта Сільвандер. Сьогодні вона привезла її до Вінниці, щоб передати міському голові Сергію Моргунову. Разом із ним нагороду прийняв учень 22-ї школи Ілля Чайковський, який вчора, <a href="https://www.myvin.com.ua/news/7764-vinnytski-shkoliari-sprobuvaly-sebe-v-roli-kerivnytstva-mista">у День молодіжного місцевого самоврядування, разом з іншими шкільними лідерами спробували себе у якості керівництва органів місцевого самоврядування</a>. </p>
      <figure>
        <img src="https://www.myvin.com.ua/uploads/ckeditor/pictures/6919/content_SV_00408.jpg"/>
      </figure>
      <p>«<i>Нагодою для цієї зустрічі є те, що вінницькі школярі взяли актину участь в міжнародному конкурсі щодо кращих практик громад, дружніх до дітей. Саме проект «Бюджет шкільних проектів» і їхня ініціатива дала можливість отримати перемогу,</i> - сказав Вінницький міський голова<b> Сергій Моргунов</b>.  – <i>Для нас важливо, щоб молоді люди, які живуть і навчаються у Вінниці, в подальшому залишались і працювали у нашому місті. Ми щиро хочемо, щоб вінничани були патріотами свого міста незважаючи на вік – від малого до великого. А завдання органів місцевого самоврядування створити умови, щоб всі ініціативи, які проявляють молоді люди, могли втілюватись в життя, і щоб вони дійсно знайшли достойне місце в своєму рідному місті. А перемогу в міжнародному конкурсі Вінниця виборола тільки завдяки активності шкільних лідерів</i>».</p>
      <p>В рамках проекту «Бюджет шкільних проектів» в місті було проведено конкурс дитячих ініціатив на впровадження змін у школах. В його рамках було відібрано 11 найцікавіших ідей та профінансовано їх з міського бюджету на загальну суму 1 млн грн. </p>
      <figure>
        <img src="https://www.myvin.com.ua/uploads/ckeditor/pictures/6920/content_SV_00575.jpg"/>
      </figure>
      <p>Зараз у школах проводяться роботи по реалізації учнівських ідей, що перемогли на конкурсі. У результаті у школах будуть створені та облаштовані 5 креативних молодіжних просторів, облаштовано два простори на пришкільних майданчиках, одна шкільна велопарковка, реалізовано три інформаційні проекти з питань надання екстреної домедичної допомоги, протидії булінгу та розвитку ораторських здібностей.  </p>
      <p>Вінницький проект «Бюджет шкільних проектів» був номінований ЮНІСЕФ у першій категорії «Участь дітей та молоді у житті міста». У першому етапі конкурсу взяли участь представники 36 країн світу, які подали 226 заявок. У фіналі конкурсу Вінниця змагалась із містами-суперниками з В’єтнаму, Німеччини, Хорватії і Угорщини. Перемогу в номінації Вінниця розділила з Хошиміном (В’єтнам).</p>
      <p>Нагороду було вручено українському представництву Дитячого фонду ООН (ЮНІСЕФ) 17 жовтня 2019 року на Всесвітньому саміті громад, дружніх до дітей, у Кельні (Німеччина).</p>
      <slideshow>
        <figure>
          <img src="https://www.myvin.com.ua/uploads/gallery/img/26196/SV_00334.jpg"/>
        </figure>
        <figure>
          <img src="https://www.myvin.com.ua/uploads/gallery/img/26195/SV_00385.jpg"/>
        </figure>
        <figure>
          <img src="https://www.myvin.com.ua/uploads/gallery/img/26197/SV_00408.jpg"/>
        </figure>
        <figure>
          <img src="https://www.myvin.com.ua/uploads/gallery/img/26198/SV_00418.jpg"/>
        </figure>
        <figure>
          <img src="https://www.myvin.com.ua/uploads/gallery/img/26199/SV_00485.jpg"/>
        </figure>
        <figure>
          <img src="https://www.myvin.com.ua/uploads/gallery/img/26200/SV_00519.jpg"/>
        </figure>
        <figure>
          <img src="https://www.myvin.com.ua/uploads/gallery/img/26201/SV_00522.jpg"/>
        </figure>
        <figure>
          <img src="https://www.myvin.com.ua/uploads/gallery/img/26202/SV_00575.jpg"/>
        </figure>
      </slideshow>
      <figure>
        <iframe src="https://www.youtube.com/embed/RtmjG--9zsM" width="640" height="360" data-service="Youtube" scrolling="no"/>
      </figure>
      <footer>Від Департамент у справах ЗМІ та зв'язків з громадськістю Вінницької міської ради</footer>
    </article>
  </body>
</html>