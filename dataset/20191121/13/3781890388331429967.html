<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742904"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T13:55:00+00:00"/>
    <meta property="og:title" content="แจกลูกเจี้ยบให้เด็กไปเลี้ยงแทนติดโทรศัพท์"/>
    <meta property="og:description" content="นายกเทศมนตรีเมืองบันดุงของอินโดนีเซียเริ่มแผนการแจกลูกเจี้ยบให้เด็กเอาไปเลี้ยง เพื่อไม่ให้ใช้เวลาหมกมุ่นไปกับการเล่นโทรศัพท์มือถือ"/>
  </head>
  <body>
    <article>
      <h1>แจกลูกเจี้ยบให้เด็กไปเลี้ยงแทนติดโทรศัพท์</h1>
      <address>
        <time datetime="2019-11-21T13:55:00+00:00">21 Nov 2019, 13:55</time>
      </address>
      <slideshow>
        <figure>
          <img src="https://www.dailynews.co.th/admin/upload/20191121/news_rCRSgyMxdx210634_533.jpg?v=20191122072"/>
        </figure>
        <figure>
          <img src="https://www.dailynews.co.th/admin/upload/20191121/news_EmiOsRhykD210635_533.jpg?v=20191122072"/>
        </figure>
      </slideshow>
      <p>
        <b>นายกเทศมนตรีเมืองบันดุงของอินโดนีเซียเริ่มแผนการแจกลูกเจี้ยบให้เด็กเอาไปเลี้ยง เพื่อไม่ให้ใช้เวลาหมกมุ่นไปกับการเล่นโทรศัพท์มือถือ</b>
      </p>
      <p>สำนักข่าวเอเอฟพีรายงานจากเมืองบันดุงประเทศอินโดนีเซียเมื่อวันที่ 21 พ.ย.ว่า ได้มีพิธีมอบลูกเจี้ยบหลายสิบตัวให้กับเด็กนำไปเลี้ยงตามแนวคิดของนายโอเดด มูฮัมหมัด ดานิอัล นายกเทศมนตรีเมืองบันดุง ซึ่งตั้งอยู่ห่าง 150 กม.ทางตะวันออกเฉียงใต้ของกรุงจาการ์ตาเมืองหลวงของอินโดนีเซีย พร้อมกับป้ายข้อความเขียนไว้ว่า โปรดูแลลูกเจี้ยบอย่างดี ก่อนที่จะมีการมอบลูกเจี้ยบอายุ 4 วันอีก 2,000 ตัวให้กับเด็กนักเรียนชั้นประถมและมัธยมต้นในอีก 2-3 สัปดาห์ที่จะถึงนี้ เพื่อจุดมุ่งหมายให้เด็กได้เลี้ยงดูลูกเจี๊ยบ แทนที่จะเอาเวลาไปเล่นโทรศัพท์มือถือ<br/>ทั้งนี้ เด็กนักเรียนเมื่อได้รับลูกเจี้ยบแล้วจะต้องเลี้ยงดูลูกเจี้ยบทั้งก่อนและหลังกลับจากโรงเรียน สามารถที่จะเลี้ยงดูที่บ้านหรือจะเลี้ยงไว้ที่โรงเรียนก็ได้ หากที่บ้านไม่มีพื้นที่หลังบ้านให้ โดยโครงการนี้มีชื่อเรียกขานกันว่า โครงการอนุบาลลูกเจี๊ยบ<br/>นายกเทศมนตรีเมืองบันดุงกล่าวอีกว่า นี่คือการช่องทางการฝึกเพื่อสร้างวินัยให้กับเด็ก ซึ่งไม่เพียงแต่ต้องการไม่ให้เด็กติดเกมหรือโทรศัพท์มือถือเท่านั้น แต่ยังเป็นส่วนหนึ่งของแผนการศึกษาแห่งชาติให้กับเด็กนักเรียนอีกด้วย ตามโครงการริเริ่มของประธานาธิบดีโจโค วิโดโด<br/>นายกเทศมนตรีเมืองบันดุงได้เริ่มโครงการนี้ตั้งแต่เดือนที่แล้ว แต่ตอนนี้ต้องการเวลาสำหรับการจัดส่งลูกเจี้ยบจากฟาร์มเลี้ยงไก่ให้กับทางเทศบาลเมือง<br/>อย่างไรก็ตามผู้ปกครองของเด็กนักเรียน เช่น นางยายาห์ รัตนาสรี บอกว่า เธอเห็นด้วยกับแผนการเลี้ยงลูกเจี้ยบจะได้ไม่ติดโทรศัพท์มือถือ และหวังว่าโครงการนี้จะทำให้เด็กเติบโตขึ้นมากลายเป็นเกษตรกรผู้เลี้ยงไก่ แต่ลูกชายวัยรุ่นของเธอ ราบิลกลับไม่สนใจ เพราะโทรศัพท์มือถือน่าสนใจกว่า<br/><br/>เครดิตภาพAFP<br/> </p>
    </article>
  </body>
</html>