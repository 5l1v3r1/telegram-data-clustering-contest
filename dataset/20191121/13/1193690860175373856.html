<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/protsesy-nevidnovni-zerkal-poiasnyla-chomu-nebezpechno-zupyniaty-mizhnarodni-pozovy-proty-rf-203201.html"/>
    <meta property="og:site_name" content="5 канал"/>
    <meta property="article:published_time" content="2019-11-21T13:02:00+00:00"/>
    <meta property="og:title" content="Процеси невідновні: Зеркаль пояснила, чому небезпечно зупиняти міжнародні позови проти РФ"/>
    <meta property="og:description" content="Зеркаль нагадала про суперечку Нікарагуа проти США, яку вирішували у Міжнародному суді ООН"/>
  </head>
  <body>
    <article>
      <h1>Процеси невідновні: Зеркаль пояснила, чому небезпечно зупиняти міжнародні позови проти РФ</h1>
      <address>
        <time datetime="2019-11-21T13:02:00+00:00">21 Nov 2019, 13:02</time>
      </address>
      <p>Заступниця голови МЗС України з питань європейської інтеграції Олена Зеркаль висловила сподівання, що міжнародні позови України проти РФ не зупинятимуть, оскільки надалі існує ризик, що їх не відновлять.</p>
      <p>Про це Зеркаль сказала в інтерв'ю bihus.info, нагадавши при цьому про справу Нікарагуа проти США, коли Міжнародний суд ООН у 1986 році визнав у діях США на території Нікарагуа порушення норм міжнародного права, пише "<a href="https://ua.interfax.com.ua/news/political/625878.html">Інтерфакс-Україна</a>".</p>
      <blockquote>"А потім у Нікарагуа змінилася влада. І нова влада подала прохання до суду, що вони досягли мирного врегулювання зі Сполученими Штатами і не продовжуватимуть далі процес. Процеси не можна потім відновити. Їх можна припинити, а відновити не можна", – додала дипломат.</blockquote>
      <p>На запитання, яка ймовірність такого сценарію в Україні, Зеркаль відповіла, що не може про це говорити.</p>
      <p>Вона також підтвердила, що незабаром <a href="https://www.5.ua/polityka/zerkal-pide-z-posady-bo-ne-mozhe-chynyty-opir-rosii-za-keruvannia-zelenskoho-203113.html">іде з МЗС</a>. "Я розумію, що з точки зору "ми будемо дружити з Росією", то я не той персонаж, який про дружбу. Я все ж таки файтер… Я представляю позицію, яка відмінна від бачення росіян", – сказала Зеркаль.</p>
      <p>За словами заступника міністра, серед останніх її завдань на цій посаді – провести процесуальні слухання в Гаазі за новим арбітражем щодо українських моряків і кораблів, затриманих росіянами. Вона повідомила, що протягом останніх місяців займалася лише судами і була виключена з інших процесів, зокрема пов'язаних із газом.</p>
      <p>"Саме тому в мене склалася абсолютна впевненість в тому, що мені нема чого робити в МЗС. Бо мене відсторонили, і тільки єдине, що я змогла зробити, – це довести ці процеси до якоїсь логічної точки, від якої немає потім зворотного шляху. Принаймні, це буде зафіксовано назавжди", – сказала Зеркаль.</p>
      <p>Нагадаємо, 8 листопада <a href="https://www.5.ua/suspilstvo/znakovyi-den-mizhnarodnyi-sud-oon-pryiniav-rishennia-na-koryst-ukrainy-202491.html">Міжнародний суд ООН відхилив заперечення Росії</a> щодо юрисдикції у справі про тероризм.</p>
      <p>Як розповіла "5 каналу" юристка Катерина Бусол, це <a href="https://www.5.ua/suspilstvo/ukrainska-sprava-taka-persha-iurystka-rozpovila-chomu-rishennia-sudu-oon-stane-kliuchovym-u-spravi-proty-rf-202476.html">рішення суду ООН – ключове не тільки для України</a>, а й для всього світу.</p>
    </article>
  </body>
</html>