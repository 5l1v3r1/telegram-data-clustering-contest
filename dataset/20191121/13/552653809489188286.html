<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057950_index-poczik-mostohafia-ott-volt-a-borkai-orgian-o-intezte-a-lanyokat-is-kabitoszer-miatt-nem-nyomoznak"/>
    <meta property="og:site_name" content="Népszava"/>
    <meta property="article:published_time" content="2019-11-21T13:56:00+00:00"/>
    <meta property="og:title" content="Index: Póczik mostohafia ott volt a Borkai-orgián, ő intézte a lányokat is - kábítószer miatt nem nyomoznak"/>
    <meta property="og:description" content="F. Gábor korábban jóban volt Borkai barátjával, Rákosfalvy Zoltánnal, de később megromlott a kapcsolatuk."/>
  </head>
  <body>
    <article>
      <h1>Index: Póczik mostohafia ott volt a Borkai-orgián, ő intézte a lányokat is - kábítószer miatt nem nyomoznak</h1>
      <address><time datetime="2019-11-21T13:56:00+00:00">21 Nov 2019, 13:56</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>F. Gábor korábban jóban volt Borkai barátjával, Rákosfalvy Zoltánnal, de később megromlott a kapcsolatuk.</b>
      </p>
      <p>A Nemzeti Nyomozó Iroda (NNI) szerint hiányzik a bűncselekmény gyanúja, ezért nem indítottak nyomozást kábítószer-birtoklás miatt a Borkai-ügyben, írja <a href="https://pestisracok.hu/kipukkadt-a-droglufi-a-borkai-ugyben/">a Pesti Srácok</a> a rendőrségi határozat alapján.</p>
      <p>Ebből kiderül, hogy Tényi István feljelentése után a rendőrség azt írta, ellenőrizték a Borkai Zsolt utazásával kapcsolatban megjelent, valamint a hatóság rendelkezésére álló fotó- és videófelvételeket, azonban azokon „kábítószergyanús növényi törmelék, vagy egyéb állagú anyag, illetve kábítószer fogyasztására utaló magatartás tanúsítása nem látható”. Hozzátették, hogy a bizonytalan forrásból származó, közösségi oldalakon vagy a médiában megjelent híresztelések önmagukban nem alapozhatják meg a büntetőeljárás megindítását.</p>
      <p>Közben <a href="https://index.hu/belfold/2019/11/21/nehez_lesz_poczikon_keresztul_eljutni_az_ordog_ugyvedjehez/">az Index</a> arról ír, hogy Póczik József könnyen összekapcsolható a volt győri polgármester adriai szextúrájával. Póczik az az egykori válogatott focista, aki a hatóságok gyanúja szerint a jachton készült szexképekkel zsarolta meg a rajta szereplő Borkaiékat.</p>
      <p>A lap szerint Póczik élettársának fia, F. Gábor közvetítette a lányokat a hajóra, ahol barátnőjével együtt ő is jelen volt. Az Index információi szerint F. Gábor eszelte ki, hogy a barátnőjével felvételeket készít a hajón. F. Gábor korábban jóban volt Borkai Zsolt barátjával, Rákosfalvy Zoltánnal, aki szintén szerepelt a képeken. Az Index azt írja, később megromlott F. Gábor és Rákosfalvy kapcsolata, amiben az is szerepet játszott, hogy F. Gábor elszámolási vitába keveredett a kereskedőként ismert édesapjával, és ebben a vitában Rákosfalvy az apát segítette.</p>
      <p>Póczik tagadja, hogy bárkit megzsarolt volna. Az ő verziója szerint tavaly nyáron egy ismeretlen férfi arra kérte meg, hogy vigyen el egy borítékot Borkai Zsoltnak a budapesti Novotel szálloda portájáról. Miután átvette, Borkaiékat ábrázoló, jachton készült szexképeket talált benne, amiket állítása szerint át is adott a polgármesternek.</p>
      <p>A Borkai-felvételek az önkormányzati választások előtt kerültek nyilvánosságra, azokon Borkai Zsolt győri üzletemberek társaságában egy jachton szexuális kapcsolatot létesített egy fiatal nővel. A felvételen látható nőt és társát is őrizetbe vették a Marina Part lakóparkban.</p>
    </article>
  </body>
</html>