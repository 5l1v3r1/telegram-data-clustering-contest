<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/vybuch-exploze-hamr-na-jezere-zachranari-zdravotnici_1911211346_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T13:46:00+00:00"/>
    <meta property="og:title" content="Ze zdravotníků se stali pacienti. Úterní výbuch na Českolipsku byl pro záchranáře výjimečný"/>
    <meta property="og:description" content="Po explozi ošetřili osm lidí z místa a dalších 11 příslušníků Integrovaného záchranného systému, uvedl mluvčí. Dosud se prý nikdy nesetkali s tím, že se z tolika zaměstnanců záchranky stali pacienti."/>
  </head>
  <body>
    <article>
      <h1>Ze zdravotníků se stali pacienti. Úterní výbuch na Českolipsku byl pro záchranáře výjimečný</h1>
      <address><time datetime="2019-11-21T13:46:00+00:00">21 Nov 2019, 13:46</time> by <a rel="author">Jakub Grim</a></address>
      <p>
        <b>Úterní výbuch ve výrobním areálu v severočeském Hamru na Jezeře mimořádně zaměstnal liberecké záchranáře. Po explozi dosud neznámých chemikálií ošetřili osm lidí z místa a dalších 11 příslušníků integrovaného záchranného systému, uvedl pro iROZHLAS.cz mluvčí Michael Georgiev. Podle jeho slov se jim dosud nikdy nestalo, že tolik zaměstnanců záchranky se změnilo v pacienty. „První, na co vždy dbáme, je bezpečnost. Tohle by se stávat nemělo,“ uvedl.</b>
      </p>
      <p>K výbuchu došlo z doposud neznámých důvodů v areálu společnosti Purum, která likviduje nebezpečné odpady. O život při něm přišel jeden člověk. Ve čtvrtek zemřel muž hospitalizovaný v Liberci. Druhý těžce zraněný je zřejmě mimo ohrožení života v nemocnici na pražských Vinohradech. Zbylých šest lidí již bylo z nemocnice propuštěno.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/hasici-hamr-na-jezere-vybuch-ceskolipsko_1911191213_dok"/>
      </related>
      <p>Jedenáct zdravotníků, které kontaminovaly na místě zplodiny včetně kyseliny sírové, bylo podle Georgieva propuštěno do domácí péče. Uvedené číslo je však při takovém typu zásahu nebývale vysoké.</p>
      <p>„Je to vysoké číslo, protože tyto zdravotníky museli přijít vystřídat další zdravotníci. Dále jsme byli na místě my, jako štáb zdravotnické záchranné služby s dalším pomocným personálem. Ve výsledku se můžeme bavit až o 25 lidech, kteří byli s touto událostí nějak spjati. Když do toho vezmu ještě operační středisko, které na události pracovalo, tak je to opravdu velký počet,“ vyjmenovává mluvčí.</p>
      <p>Podle Georgieva přitom není vůbec obvyklé, že se z pracovníků záchranky stanou na místě zásahu v důsledku kontaminace nebo dalších vlivů pacienti. Navíc v takovém počtu: „Je to naše první zkušenost. První, na co vždy dbáme, je bezpečnost. Tohle by se určitě stávat nemělo.“</p>
      <p>V současné době se zásah vyhodnocuje, probíhá vyšetřování a analýza celé události, zda při zásahu záchranářů nebyla podceněné bezpečnostní opatření.</p>
      <figure>
        <iframe src="https://www.youtube.com/embed/2gYXY2oMY14" width="560" height="315" data-service="Youtube" scrolling="no"/>
      </figure>
      <p>Žádný z hasičů se pak při zásahu podle mluvčí Lucie Hložkové nezranil. Právě hasiči byli po výbuchu ve výrobním areálu v severočeském Hamru první na místě.</p>
      <p>„Bylo to hlášeno jako výbuch. Když vyjížděli naši hasiči k zásahu, tak přesně ty samé informace měla i záchranka,“ uvedla pro iROZHLAS.cz Hložková. „Naši hasiči mají dýchací masky a další ochranné pomůcky, které používají pravidelně, ať jedou k jakémukoli zásahu,“ dodala.</p>
      <p>Hložková také poznamenala, že hasiči své ochranné pomůcky záchranářům půjčovali. „Mám informace z místa, že jakmile to šlo, tak naši hasiči členům záchranné služby masky poskytovali. Dostali od nás všechno, co naši hasiči měli k dispozici,“ uzavřela s tím, že k žádnému pochybení z jejich strany podle ní nedošlo.</p>
      <h3>Kontaminované sanitky</h3>
      <p>Kromě indisponovaných zdravotníků musela záchranka řešit i kontaminaci tří sanitních vozů, které na místě zasáhly škodlivé látky. Byť měly být podle prvních plánů všechny vozy vyčištěné již ve středu večer, stále probíhá jejich dekontaminace, na které se podílí i armádní složky.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/hamr-na-jezere-ceskolipsko-exploze-havarie-purum-krizovy-stab_1911200940_tzr"/>
      </related>
      <p>„Vozy jsou nyní u 31. pluku radiační, chemické a biologické ochrany v Liberci. Zároveň probíhá se Státním zdravotním ústavem odběr vzorků. Jakmile budou vozy v pořádku a budeme mít potvrzení, že byly řádně dekontaminovány a že už nic nehrozí, tak budou vpuštěny do normálního provozu,“ dodává Georgiev.</p>
      <p>Starosta Hamru na Jezeře Milan Dvořák pro iROZHLAS.cz uvedl, že se v obci vrátilo vše do normálu a už ani neplatí zákaz větrání, který byl po výbuchu preventivně vyhlášen.</p>
      <p>„Život v obci nikdy neskončil, ve vesnici nikdo ohrožen nebyl, bylo to jen preventivní opatření. Jen se vyhlásilo, že se nedoporučuje větrat, protože to smrdělo a ještě se v té době nevědělo, co to je. Teď už je ale všechno v pořádku,“ řekl.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d40434.7006154654!2d14.821510794633669!3d50.698252254519666!2m3!1f0!2f0!3f0!3m2!1i1024!2i768!4f13.1!3m3!1m2!1s0x470947afb0267585%3A0x400af0f661506c0!2s471%2028%20Hamr%20na%20Jeze%C5%99e!5e0!3m2!1scs!2scz!4v1574336884032!5m2!1scs!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/sanitka-liberec-dekontaminace-armada_1911201722_pj"/>
        <a href="https://www.irozhlas.cz/zpravy-domov/explosia-vybuch-pozar-pardubice-zraneni_1911030827_pj"/>
      </related>
    </article>
  </body>
</html>