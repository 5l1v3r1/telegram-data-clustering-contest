<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152713-u-2020-roci-luckrada-obiciaie-u-turborezhymi-zminyuvaty-stare-misto"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T13:45:00+00:00"/>
    <meta property="og:title" content="У 2020 році Луцькрада обіцяє у «турборежимі» змінювати Старе місто"/>
    <meta property="og:description" content="У Луцьку обговорили реалізацію проєкту «Нове життя старого міста: ревіталізація пам’яток історико-культурної спадщини Луцька та Любліна»"/>
  </head>
  <body>
    <article>
      <h1>У 2020 році Луцькрада обіцяє у «турборежимі» змінювати Старе місто</h1>
      <address>
        <time datetime="2019-11-21T13:45:00+00:00">21 Nov 2019, 13:45</time>
      </address>
      <p>У Луцьку обговорили реалізацію проєкту «Нове життя старого міста: ревіталізація пам’яток історико-культурної спадщини Луцька та Любліна»<br/><br/>У засіданні, яке відбулось 21 листопада у приміщенні Волинського коледжу Національного університету харчових технологій взяли участь представники міської влади та делегація адміністрації міста Люблін, - йдеться на сайті Луцькради.<br/><br/>«Із нашого боку вже розпочато реалізацію проєкту. Приємно, що є буденні робочі клопоти, не зважаючи на які тривають роботи. З наступного року ми сподіваємося перейти на «турборежим», відтак бажаю усім успішної реалізації запланованого», - звернувся із вступним словом заступник міського голови <b>Григорій Недопад</b>.<br/><br/>У свою чергу, директор департаменту неінвестиційних проєктів адміністрації міста Любліна <b>Кшиштоф Лонтка</b>, зазначив, що з усіх впроваджуваних ним проєктів у містах України, саме «Нове життя старого міста» називають першим потужним інфраструктурним проєктом.<br/><br/>Проєкт «Нове життя старого міста: ревіталізація пам’яток історико-культурної спадщини Луцька та Любліна» передбачає відновлювальні роботи у вежі Чарторийських, де планують відкрити музей лицарства, відбудову фрагменту Окольного замку, реставрацію Монастиря Єзуїтів з підвалами в Луцьку, Готичної вежі у Любліні, архітектурні дослідження, проведення низки спільних польсько-українських заходів та інші заходи, спрямовані на збереження та покращення туристичної привабливості історико-культурних пам'яток обох міст.<br/><br/>Вікторія Гомонець розповіла, що з моменту попередньої зустрічі до проєктно-кошторисної документації було внесено зміни та вдвічі збільшено площі підвалів Монастиря єзуїтів, заплановані до рестраврації. Виконавцем робіт внаслідок відкритих торгів стала будівельна компанія «Житлобуд-2». Дозвіл на проведення робіт від Державної архітектурної інспекції України був отриманий у жовтні 2019 року, і одразу ж їх розпочато. До кінця року планують здійснити благоустрій внутрішнього двору і облаштування входу до підземель.<br/><br/>Польські колеги високо оцінили успіхи та досягнення у реалізації проєкту у Луцьку та зазначили, що у Любліні роботи просуваються повільніше у зв’язку із труднощами в інфраструктурній частині проєкту. Окрім того, обговорили також подальшу співпрацю в рамках підготовки «Фестивалю легенд у Любліні 2020» та перспективи співпраці у конкурсі малих проєктів програми Польща-Білорусь-Україна 2014-2020.</p>
    </article>
  </body>
</html>