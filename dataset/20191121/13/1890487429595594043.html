<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520847-home-credit-neni-jediny-kdo-aktualne-stahl-zamer-vstoupit-na-burzu-v-hong-kongu-souvisi-to-i-se/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T13:26:25+00:00"/>
    <meta property="og:title" content="Home Credit není jediný, kdo aktuálně stáhl záměr vstoupit na burzu v Hong Kongu. Souvisí to i se situací v čínském maloobchodním segmentu"/>
    <meta property="og:description" content="Skupina Home Credit podle svého dnešního oznámení nebude pokračovat v procesu vstupu její stoprocentní dcery, Home Credit NV, na hongkongskou burzu. Jako důvod skupina uvádí nepříznivé tržní podmínky."/>
  </head>
  <body>
    <article>
      <h1>Home Credit není jediný, kdo aktuálně stáhl záměr vstoupit na burzu v Hong Kongu. Souvisí to i se situací v čínském maloobchodním segmentu</h1>
      <address><time datetime="2019-11-21T13:26:25+00:00">21 Nov 2019, 13:26</time> by <a rel="author">Markéta Höfferová</a></address>
      <p>
        <b>Skupina <a href="https://akcie-cz.kurzy.cz/akcie/home-425/">Home</a> Credit podle svého dnešního oznámení nebude pokračovat v procesu vstupu její stoprocentní dcery, <a href="https://akcie-cz.kurzy.cz/akcie/home-425/">Home</a> Credit NV, na hongkongskou burzu. Jako důvod skupina uvádí nepříznivé tržní podmínky.</b>
      </p>
      <p>Jde zřejmě jak o nepřízeň podmínek v samotném Hong Kongu, kde už několik měsíců probíhají masové protestní bouře tamního obyvatelstva, tak o nepřízeň podmínek, které čelí čínský maloobchodní segment. Možné přehodnocení rozhodnutí vstoupit na hongkongskou burzu v poslední době avizovalo více firem. Pro vstup se však nerozhodly ty úzce spjaté právě s čínským maloobchodním segmentem, zatímco například firma orientovaná na vývoj umělé inteligence nakonec vstupuje.</p>
      <p>Koncem října se rozhodl stáhnout svůj záměr vstoupit na hongkongskou burzu skupina <b>JS Global Lifestyle Company</b>, jež ovládá třeba čínského výrobců kuchyňského náčiní Joyoung a zaměřuje se obecněji na segment potřeb pro domácnost. Primárním úpisem <a href="https://akcie-cz.kurzy.cz/">akcií</a> zamýšlela skupina JS Global získat více než 460 milionů <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>, avšak nepodařilo se jí zajistit dostatečný objem objednávek svých <a href="https://akcie-cz.kurzy.cz/">akcií</a>. Takže úpis raději stornovala.</p>
      <p>Čínská <a href="https://www.kurzy.cz/makroekonomika/">ekonomika</a> se totiž kvůli probíhající celní válce s USA, která začala počátkem loňského roku, ocitá pod značným nepříznivým tlakem. Jedním z jeho důsledků je to, že tamní spotřebitelé omezují své výdaje za zboží od mobilních telefonů, přes právě potřeby pro domácnost až třeba po nábytek. Maloobchodní tržby v Číně letos v říjnu rostly meziročně reálně tempem 4,9 procenta, tedy prakticky nejpomaleji v tomto tisíciletí.</p>
      <p>JS Global Lifestyle Company přitom už loni vykázala dvacetiprocentní meziroční pokles čistého zisku. Vzhledem k tomu, že ani vyhlídky čínského spotřebitelského nejsou nijak zvlášť příznivé, investoři se rozhodli ve velkém zůstat <a href="https://volby.kurzy.cz/strany">stranou</a> a do <a href="https://akcie-cz.kurzy.cz/">akcií</a> <a href="https://rejstrik-firem.kurzy.cz/">firmy</a> neinvestovat. Podobný sentiment zavládl zjevně také v případě plánovaného úpisu <a href="https://akcie-cz.kurzy.cz/">akcií</a> <a href="https://akcie-cz.kurzy.cz/akcie/home-425/">Home</a> Creditu, který se zaměřuje na spotřebitelské <a href="https://www.kurzy.cz/pujcky/">půjčky</a>, takže zhoršováním nálady čínského spotřebitele je pochopitelně zasažen též.</p>
      <p>Důvodem stažení záměru vstoupit na hongkongskou burzu tedy v případě těchto společností evidentně není jen samotná situace v Hong Kongu, zmítaném kromě pouličních bouří i souvisejícím propadem <a href="https://www.kurzy.cz/makroekonomika/">ekonomiky</a> a první recesí za uplynulých deset let, ale také právě nepříznivá dynamika čínského maloobchodu. Kondice čínského maloobchodu je z hlediska obchodních cílů společnosti jako <a href="https://akcie-cz.kurzy.cz/akcie/home-425/">Home</a> Credit či JS Global klíčovým ukazatelem.</p>
      <p>Některé <a href="https://rejstrik-firem.kurzy.cz/">firmy</a> z jiných oborů, než je maloobchod, sice avizovaly přehodnocení záměru vstoupit na hongkongskou burzu rovněž, ale nakonec se pro vstup rozhodly. Například čínská společnost Megvii, která se dokonce letos ocitla na americké černé listině technologických firem, nakonec na burzu vstupuje. Není tak zatížená kondicí čínského maloobchodu, protože se zaměřuje na rozvoj umělé inteligence. </p>
      <p>
        <i>
          <b>Lukáš Kovanda, Ph.D. <br/>Hlavní ekonom, CZECH FUND</b>
        </i>
      </p>
      <related>
        <h4>Příbuzné stránky</h4>
        <a href="https://zpravy.kurzy.cz/255997-home-credit-fc-ppf-jako-prvni-a-jedina-ma-licenci-pro-spotrebitelske-pujcky-v-cine/"/>
        <a href="https://www.kurzy.cz/tema/1014124.html"/>
        <a href="https://akcie-cz.kurzy.cz/akcie/home-cr-bv-6-25-16-5091/burza_bcpp"/>
        <a href="https://akcie-cz.kurzy.cz/akcie/home-cr-bv-6-25-16-5091/vyvoj_obchody_burza"/>
        <a href="https://akcie-cz.kurzy.cz/akcie/home-cr-bv0-00-15-3858/obchody_pasma"/>
        <a href="https://www.kurzy.cz/tema/4540392.html"/>
        <a href="https://akcie-cz.kurzy.cz/akcie/home-cr-bv-6-25-16-5091/vyvoj"/>
        <a href="https://akcie-cz.kurzy.cz/akcie/home-cr-bv-6-25-16-5091/graf/"/>
        <a href="https://akcie-cz.kurzy.cz/akcie/home-cr-bv0-00-15-3858/graf/"/>
        <a href="https://akcie-cz.kurzy.cz/akcie/home-cr-bv0-00-15-3858/vyvoj"/>
        <a href="https://akcie-cz.kurzy.cz/akcie/home-cr-bv0-00-15-3858/burza_bcpp"/>
        <a href="https://rejstrik-firem.kurzy.cz/home-credit-b-v-cr/"/>
      </related>
    </article>
  </body>
</html>