<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Hejtman-Vondrak-Z-Karvinska-se-stane-atraktivni-lokalita-ktera-zajisti-rozvoj-regionu-604176"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T13:49:00+00:00"/>
    <meta property="og:title" content="Hejtman Vondrák: Z Karvinska se stane atraktivní lokalita, která zajistí rozvoj regionu"/>
    <meta property="og:description" content="Na prvním pracovním jednání se v prostorách Vily Na Landeku v Ostravě-Pětřkovicích sešli zástupci 36 klíčových aktérů, kteří se chtějí podílet na přeměně a rozvoji pohornické krajiny Karvinska."/>
  </head>
  <body>
    <article>
      <h1>Hejtman Vondrák: Z Karvinska se stane atraktivní lokalita, která zajistí rozvoj regionu</h1>
      <address>
        <time datetime="2019-11-21T13:49:00+00:00">21 Nov 2019, 13:49</time>
      </address>
      <p>
        <b>Na prvním pracovním jednání se v prostorách Vily Na Landeku v Ostravě-Pětřkovicích sešli zástupci 36 klíčových aktérů, kteří se chtějí podílet na přeměně a rozvoji pohornické krajiny Karvinska.</b>
      </p>
      <p>Na „kick off meeting“ tak nechyběli nejen představitelé Moravskoslezského kraje, společnosti OKD, Asental Land, DIAMO, Lesy ČR a dalších firem, ale také vysokých škol, zájmových sdružení, regionálních institucí a municipalit, kteří v červenci podepsali Memorandum o spolupráci a rozvoji tohoto území. Cíl? Realizovat vize programu POHO2030.</p>
      <p>„Rokem 2020 se pozvolna začne naplňovat vize programu POHO2030. Spočívá v tom, že chceme jít směrem trvale udržitelného rozvoje a chceme z území po vzoru řady zahraničních regionů vybudovat tzv. Smart District. Tato oblast má velký potenciál, je ideální pro zavádění pokrokových technologií a inovací. Chceme, aby do roku 2030 byla pohornická krajina územím v pohybu, s novou energií, a to při maximálním využití chytrých řešení. Z Karvinska se tak stane atraktivní lokalita, která zajistí další ekonomický rozvoj regionu, ale také nabídne atraktivní volnočasové aktivity. Bude lákat lidi s vizemi a inspirovat další regiony,“ uvedl hejtman Moravskoslezského kraje Ivo Vondrák.</p>
      <p>Zdůraznil, že program POHO2030 je pro Moravskoslezský kraj velice důležitý. „Jde o specifický a ojedinělý program. Nic obdobného se zatím na českém území v tak velkém rozsahu nerealizovalo, proto do něj vkládáme velké naděje a považujeme ho za skutečně prioritní. Rozhodně tedy budeme plánované aktivity podporovat tak, aby se vize z papíru zhmotnily. Je to jedinečná příležitost pro náš regionu,“ dodal hejtman Ivo Vondrák.</p>
      <p>Koordinátor programu POHO2030, krajská společnost Moravskoslezské Investice a Development (MSID) na prvním jednání představila masterplan na rok 2020, jehož součástí bude energetická koncepce, dopravní propojenost území, činnosti a statut Platformy nebo možné zapojení do projektu LIFE. Prezentovala vizi, která směřuje k transformaci území na tzv. Smart District po vzoru finské Kalasatamy nebo kanadského Sidewalk Toronto. Kromě specifických marketingových aktivit souvisejících s realizací programu představila i akce pro veřejnost. Cílem je otevřít toto území lidem, umožnit jim tu trávit volný čas a zapojit je do proměny.</p>
      <p>Program POHO2030 stojí tematicky na dvou pilířích. Prvním je krajina, v jejímž centru je člověk a jeho volnočasové využívání, příroda a respekt k biodiverzitě v území. Druhým pilířem je energetika s důrazem na obnovitelné zdroje, inovace, cirkulární ekonomiku apod. Cílem koordinátora je i vytvořit poradní skupinu, složenou odborníků na tematiku, která s rozvojem dotčeného území přímo souvisí, např. urbanismus, architektura, energetika, marketing, inovace atd. Skupina by měla být nositelem nových myšlenek, postupů, nápadů a projektů, ale i ověřených postupů z proběhlých transformací, především ze zahraničí. Měla by pomoci s rozvojem aktivit programu a bude mít mandát se vyjádřit k jednotlivým projektům.</p>
      <p>Kromě odborníků je k realizaci programu zapotřebí především podpora a spolupráce subjektů a aktérů v území. Tu si projekt POHO2030 postupně buduje, jak potvrzuje i generální ředitel jednoho ze stakeholders, společnosti OKD, Michal Heřman: „Jsme rádi, že je společnost OKD, a.s. jedním ze signatářů Memoranda a máme možnost podílet se na realizaci programu POHO2030. Naším cílem je podílet se na smysluplné revitalizaci důlních areálu a přispět k celkové transformaci tohoto území.“</p>
      <p>
        <i><b>POHO2030</b> je zkratkou pro program integrovaného a koncepčního rozvoje pohornické krajiny Karvinska, který má přispět k její úspěšné a udržitelné přeměně. Pohornická krajina zabírá rozsáhlé území o rozloze 60 km2, kde lze nalézt prostor pro všechny – pro člověka v místech uzlových bodů, pro přírodu v místech biokoridorů či významných lokalit a také pro ekonomiku v místech bývalých důlních areálů a na brownfieldech. POHO2030 chce využít tento obrovský potenciál. Opírá se o všechny pilíře udržitelného rozvoje a přidává navíc pilíř čtvrtý, a to nové technologie a přístupy, které pomohou lépe překonat negativa a transformovat definované území i širší region.</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Hejtman-Vondrak-Vsichni-si-zaslouzi-uctu-a-podekovani-604032"/>
        <a href="https://www.parlamentnilisty.cz/politika/politici-volicum/Hejtman-Vondrak-Lipa-je-nasim-narodnim-stromem-uz-od-poloviny-19-stoleti-603725"/>
        <a href="https://www.parlamentnilisty.cz/politika/politici-volicum/Hejtman-Vondrak-Kraj-nakoupil-seniorum-bezpecnostni-hlasice-pozaru-a-detektory-oxidu-uhelnateho-603345"/>
        <a href="https://www.parlamentnilisty.cz/politika/politici-volicum/Hejtman-Vondrak-Ve-tretim-kole-budeme-moci-prispet-na-osm-tisic-kotlu-603303"/>
      </related>
    </article>
  </body>
</html>