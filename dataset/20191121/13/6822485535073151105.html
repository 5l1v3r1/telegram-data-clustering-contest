<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830072.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="واکنش مداخله‌جویانه سخنگوی موگرینی به حوادث امنیتی ایران"/>
    <meta property="og:description" content="سخنگوی «فدریکا موگرینی» مسئول سیاست خارجی اتحادیه اروپا امروز(پنجشنبه) با صدور بیانیه‌ای به اغتشاش‌های اخیر در ایران واکنش نشان داد."/>
  </head>
  <body>
    <article>
      <h1>واکنش مداخله‌جویانه سخنگوی موگرینی به حوادث امنیتی ایران</h1>
      <address>
        <time datetime="2019-11-21T13:26:00+00:00">21 Nov 2019, 13:26</time>
      </address>
      <p>سخنگوی «فدریکا موگرینی» مسئول سیاست خارجی اتحادیه اروپا امروز(پنجشنبه) با صدور بیانیه‌ای به اغتشاش‌های اخیر در ایران واکنش نشان داد.</p>
      <p>«مایا کوتسیانچیچ» در این بیانیه گفته، چالش‌های اجتماعی _ اقتصادی باید از طریق گفت‌وگوهای فراگیر و نه استفاده از خشونت مورد توجه قرار گیرد.</p>
      <p>وی مدعی شد که نیروهای امنیتی ایران باید با خویشتن‌داری به اعتراض‌ها پاسخ دهند و معترضان نیز به صورت مسالمت‌آمیز تظاهرات کنند.</p>
      <p>سخنگوی موگرینی، استفاده از خشونت را امری غیرقابل قبول توصیف کرد و افزود: «حق آزادی بیان و برگزاری تجمع باید تضمین شود.»<br/>کوتسیانچیچ گفت: از مقام‌های ایران می‌خواهیم از جریان آزاد اطلاعات و دسترسی به اینترنت اطمینان حاصل کنند.</p>
      <p>به دنبال تغییر نظام پرداخت یارانه به بنزین و اصلاح قیمت آن که براساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان‌ماه به اجرا گذاشته شد، اعتراض‌ها و تجمع‌هایی در برخی شهرها صورت گرفت. برخی با سوءاستفاده از اعتراض‌های مردمی، با هدف اغراض سیاسی، اقدامات خشونت‌آمیز و غیرقانونی را با آسیب رساندن به جان و مال مردم عادی و نیروهای امنیتی و انتظامی مرتکب شدند و مطالبات به حق مردم  را به بیراهه کشاندند.</p>
    </article>
  </body>
</html>