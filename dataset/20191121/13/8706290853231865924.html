<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/mpouz/685697/neo-chryso-gia-tin-ntenisi-to-sikouel-tis-smyrnis-kerdizei-to-pro"/>
    <meta property="og:site_name" content="enikos.gr"/>
    <meta property="article:published_time" content="2019-11-21T13:48:00+00:00"/>
    <meta property="og:title" content="Νέο «χρυσό» για την Ντενίση - Το σίκουελ της «Σμύρνης» κερδίζει το... πρωτότυπο"/>
    <meta property="og:description" content="Πολλοί –πάρα πολλοί- περίμεναν στη... γωνία την Μιμή Ντενίση με το που έβγαλα την είδηση πως ετοιμάζει το σίκουελ της σαρωτικής επιτυχίας της «Σμύρνη μου αγαπημένη»..."/>
  </head>
  <body>
    <article>
      <h1>Νέο «χρυσό» για την Ντενίση - Το σίκουελ της «Σμύρνης» κερδίζει το... πρωτότυπο</h1>
      <address>
        <time datetime="2019-11-21T13:48:00+00:00">21 Nov 2019, 13:48</time>
      </address>
      <p>ΑΠΑΓΟΡΕΥΜΕΝΗ ΑΤΖΕΝΤΑ</p>
      <p>Του ΒΑΣΙΛΗ ΜΠΟΥΖΙΩΤΗ</p>
      <p>Πολλοί –πάρα πολλοί- περίμεναν στη... γωνία την Μιμή Ντενίση με το που έβγαλα την είδηση πως ετοιμάζει το σίκουελ της σαρωτικής επιτυχίας της «Σμύρνη μου αγαπημένη»! Τα... σίκουελ δεν περνάνε στην Ελλάδα έλεγαν, λες κι έχουμε δει ξανά σίκουελ παράστασης! Μετά από τρία χρόνια «Σμύρνης», συνέχιζαν, σιγά μην καταφέρει να ξεπεράσει τον... εαυτό της! Εκείνη σιωπούσε και δούλευε πολύ σκληρά όπως κάνει χρόνια τώρα! Και... απαντά σε όλους μέσα από το περίφημο ...σίκουελ «Από Σμύρνη...Σαλονίκη» με το οποίο όντως... ξεπερνάει τον εαυτό της! Ναι, ναι, όντως η ιδιοφυής Ντενίση, «χτυπά» στον «Ελληνικό Κόσμο» με ένα αξιοζήλευτο σίκουελ, το οποίο είναι πιο δυνατό από το ...πρωτότυπο, σε πλοκή, δραματουργία, ανατροπές κι εκπλήξεις, σε κωμικές νύξεις και σε δραματικές κορυφώσεις! Πιο εμπνευσμένη από ποτέ η ακάματη καλλιτεχνική Ντενίση κερδίζει με το σπαθί της ένα ακόμα... χρυσό μεταφέροντας την ιστορία της από την Σμύρνη γεμάτη στάχτες και πληγές, στην όμορφη Θεσσαλονίκη για να υπογραμμίσει πως η αγάπη νικάει τα πάντα, όσο σκληρά κι αν είναι τα πράγματα, όσο κι αν μας... ματώνουν πόλεμοι, ανταγωνισμοί, εχθροί και μίση.</p>
      <figure>
        <img src="http://media.enikos.gr/data/photos/685697_2e7d81009a-945517a09ddaffb4.jpg"/>
      </figure>
      <p>Η πολυσχιδής δημιουργός γράφει και σκηνοθετεί τη συνέχεια της ζωής των ηρώων της «Σμύρνης» της που επέζησαν της Μικρασιατικής καταστροφής και προσπάθησαν να κάνουν μια νέα αρχή στην Θεσσαλονίκη. Θέλετε και στόρι;</p>
      <p>Η αρχόντισσα της Σμύρνης Φιλιώ Μπαλτατζή και τα παιδιά της καταφέρνουν να επιζήσουν της Μικρασιατικής καταστροφής και μετά από μεγάλες περιπέτειες καταλήγουν στη Μακεδονία. Η Σαλονίκη γίνεται η πατρίδα των προσφύγων. Μια πολυπολιτισμική πόλη με ντόπιους, πρόσφυγες, Πόντιους και Εβραίους που ζουν αρμονικά παρά τις διαφορές τους. Το έργο παρακολουθεί την πορεία της οικογένειας και πολλών νέων χαρακτήρων την περίοδο από την ανταλλαγή των πληθυσμών μέχρι την αρχή του 2ου Παγκοσμίου Πολέμου. Η ανέλιξη των προσφύγων από την απόλυτη φτώχεια σε μια καινούρια αξιοπρεπή ζωή, η προσπάθειά τους να γίνουν ένα με τ’ αδέλφια τους στην Ελλάδα, η άνοδος και η πτώση της ακμάζουσας Εβραϊκής κοινότητας, δίνονται ανάγλυφα μέσα από τους χαρακτήρες. Το έργο είναι μια μεγάλη νωπογραφία της εποχής με φόντο την πολιτική κατάσταση μέσα από προσωπικές ιστορίες και με τη μουσική της εποχής από τα σεφαραδίτικα, μέχρι τα ρεμπέτικα και τον Αττίκ, να αναδεικνύουν τις αισθητικές και πολιτιστικές αντιθέσεις ανάμεσα σε ντόπιους και πρόσφυγες.</p>
      <p>Η Μιμή Ντενίση έχει φτιάξει μια εύρυθμη, χορταστική, εντυπωσιακή, ατμοσφαιρική παράσταση που καθηλώνει και... κλέβει το κοινό στις τρεις ώρες που διαρκεί. Έχει σκηνές κωμικές, έχει σκηνές που... κόβουν την ανάσα, έχει σκηνές που φέρνουν δάκρυα στα μάτια και έχει σκηνές που προσφέρουν μέθεξη τον κόσμο που διψά για παραστάσεις που το σέβονται και το ψυχαγωγούν αληθινά. Στην κινηματογραφικών ρυθμών δουλειά της είχε την πολύτιμη αρωγή του πολύτιμου πάντα Μανόλη Παντελιδάκη στα σκηνικά, της Ηλένιας Δουλαδίρη στα κοστούμια, της Μάρως Μαρμαρινού στην κινησιολογία και φυσικά του Ανδρέα Κατσίγιαννη που έντυσε την παράσταση με εξαιρετικές μουσικές!</p>
      <p>ΕΙΧΑ γράψει και στην «Σμύρνη» της ότι με τη Φιλιώ της πετυχαίνει την πληρέστερη και πιο άρτια ερμηνεία της καριέρας της και το τονίζω και πάλι, καθώς την εξελίσσει και την προχωρά να αντέξει, να παλέψει, να σταθεί όρθια, να σταθεί βράχος για όλους, να ακουμπήσει ξανά σε έναν ώμο και να μην παραδώσει στιγμή τα όπλα... Στο πλάι της είναι εξαιρετικός και εντυπωσιακός ο Αλέξανδρος Αντωνόπουλος, άμεσος και ακριβής ο Γιώργος Αρμένης, πληθωρική και απολαυστική η Νικολέτα Βλαβιανού, θαυμάσιος ο Γιάννης Τσιμιτσέλης, υπέροχη η Κατερίνα Γερονικολού, «σαρωτικός» ο ευθύβολος Μιχάλης Μητρούσης. Εξαιρετική είναι η Κωνσταντίνα Μιχαήλ, καίρια η Μαρία Εγγλεζάκη, ευθύβολη όπως πάντα η Νίκη Παλληκαράκη, άμεση η Όλγα Πολίτου, εύστοχη η Δημήτρα Σιγάλα, σωστοί οι Αντιγόνη Ψυχράμη, Δημήτρης Μακαλιάς, Αναστασία Σκοπελίτη και απολαυστικός ο Λευτέρης Ελευθερίου. Καίριοι μαζί τους η Μαρίλια Μητρούση, Κατερίνα Αντωνιάδου, Χρήστος Βελιάνο, Νικόλας Γκιούλης, Δήμητρα Μιχαηλίδου, Αιμίλιος Μωσαίδης, Ηλίας Νομικός, Έφη Σταυροπούλου και Ζαχαρένια Φραγκιαδάκη. Δεν είναι τυχαίο ότι... σπάει πόρτες η υπερπαραγωγή «Από Σμύρνη, Σαλονίκη» ενώ θεωρείται βέβαιο πως θα πάρει... πράσινο φως και για δεύτερη χρονιά, που ίσως φέρει και τρίτη, ενώ θεωρώ σίγουρο πως θα έρθει και σίκουελ στο σίκουελ!</p>
      <figure>
        <img src="http://media.enikos.gr/data/photos/685697_2c01e0bcba-89c94c2acd7e2e9c.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/mpouz/685455/o-kontogiannidis-sto-xenodocheio-paradeisos-epeita-apo-atychima-t%0A%20%20%20%20%0A"/>
        <a href="http://www.enikos.gr/mpouz/685355/o-karantzas-anevasei-tin-evlogia-tou-dimitri-dimitriadi-sto-ethni%0A%20%20%20%20%0A"/>
        <a href="http://www.enikos.gr/mpouz/685049/ta-prota-klik-apo-to-sinemaskop-the-musical-mono-sto-enikosgr%0A%20%20%20%20%0A"/>
        <a href="http://www.enikos.gr/mpouz/684705/bomb-o-kimoulis-anevazei-ton-faouststo-ethniko-theatro-kratontas-%0A%20%20%20%20%0A"/>
        <a href="http://www.enikos.gr/mpouz/684593/i-kourenti-ginetai-stachtopouta-me-vasilia-ton-voutsa-sto-broadwa%0A%20%20%20%20%0A"/>
        <a href="http://www.enikos.gr/mpouz/684381/sinemaskop-the-musicalto-ypertheama-pou-etoimazei-o-delaportas-gi%0A%20%20%20%20%0A"/>
        <a href="http://www.enikos.gr/mpouz/684265/entyposiaki-pariziana-sto-broadway%0A%20%20%20%20%0A"/>
        <a href="http://www.enikos.gr/mpouz/684074/to-peplay-erchetai-sto-neo-elliniko-theatro-me-tous-annita-kouli-%0A%20%20%20%20%0A"/>
        <a href="http://www.enikos.gr/mpouz/683987/kato-partali-o-3os-kyklos-erchetai-sto-mega%0A%20%20%20%20%0A"/>
      </related>
    </article>
  </body>
</html>