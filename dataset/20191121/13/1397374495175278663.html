<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/bejl-se-vratio-u-madrid-393348.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-21T13:41:00+00:00"/>
    <meta property="og:title" content="Bejl se vratio u Madrid"/>
    <meta property="og:description" content="Velški fudbaler Garet Bejl vratio se danas u Real Madrid, nakon što je ismevao taj klub zastavom posle utakmice u kvalifikacijama za Evropsko prvenstvo 2020. godine."/>
  </head>
  <body>
    <article>
      <h1>Bejl se vratio u Madrid</h1>
      <h2>Velški fudbaler Garet Bejl vratio se danas u Real Madrid, nakon što je ismevao taj klub zastavom posle utakmice u kvalifikacijama za Evropsko prvenstvo 2020. godine.</h2>
      <address><time datetime="2019-11-21T13:41:00+00:00">21 Nov 2019, 13:41</time> by <a rel="author">Beta</a></address>
      <p>Vels se plasirao na Evropsko prvenstvo 2020. godine pobedom protiv Madjarske, u utorak uveče u Kardifu, a posle utakmice Bejl je uzeo zastavu od velških navijača na kojoj je pisalo: <b><i>"Vels. Golf. Real Madrid. Tim redom".<br/></i></b><br/>Ta zastava je odgovor na kritike bivšeg fudbalera Reala Predraga Mijatovića koji je nedavno kao stručni konsultant izjavio da Bejl ispred posla u Realu uvek stavlja reprezentaciju Velsa i golf.<br/><br/>Umesto da ignoriše tu izjavu, Bejl je prihvatio i pretvorio je u šalu.<br/><br/>On je odigrao obe utakmice Velsa prošle nedelje, a imao je asistenciju protiv Madjarske u pobedi 2:0, kojom se njegova ekipa plasirala na Evropsko prvenstvo.<br/><br/>Pre tih utakmica Bejl je propustio šest uzastopnih mečeva za Real, zbog, kako je klub naveo, povrede lista. Ako Bejl ne bude u sastavu u subotu protiv Real Sosijedada, biće teško poverovati u objašnjenje o povredi.<br/><br/>Trener Reala Zinedin Zidan rekao je letos da želi da proda Bejla i da bi to bilo najbolje za sve, ali Velšanin nije otišao i posle toga nije mnogo igrao.<br/><br/>Saigrači su imali zamerke na Bejla, pošto on umesto zajedničkih druženja uvek bira da igra golf. On je najmanje u dva navrata zaradio povrede za vreme partija golfa, a navijači i mediji povezuju te dve stvari.<br/><br/>Takodje, navijači se pitaju dokle će na "Santjago Bernabeu" trpeti ponašanje Bejla i ismevanje kluba, koji ga plaća 15 miliona evra godišnje.<br/><br/>Bejl je 2013. godine iz Totenhema prešao u Real za tada rekordan transfer od 100 miliona evra. Postigao je neke spektakularne golove, ali povrede i duge pauze učinile su od njega igrača na kojeg trener ne može da se osloni.<br/><br/>Britanski mediji spekulišu da bi Bejl mogao da se vrati u Totenhem, otkako je Žoze Morinjo postao trener tog kluba.<br/><br/>Morinjo je 2017. godine, kada je trenirao Mančester junajted, rekao da bi želeo Bejla u ekipi.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/medjunarodni-fudbal/ajaksovo-prokletstvo-suoci-se-sa-ducom-tadicem-i-desice-ti-se-neizbezno-393333.html"/>
        <a href="https://www.sportske.net/vest/medjunarodni-fudbal/rasprava-veka-mesi-je-bio-bolji-ronaldo-lepsi-ali-sve-se-promenilo-ovo-su-stvari-koje-nikad-nisu-ispricane-u-javnosti-393331.html"/>
        <a href="https://www.sportske.net/vest/transferi/real-doneo-odluku-bejl-ce-pobesneti-393328.html"/>
        <a href="https://www.sportske.net/vest/transferi/milan-se-uzda-u-bosmanovo-pravilo-jure-tri-potpisa-medju-zeljama-i-srbin-393308.html"/>
        <a href="https://www.sportske.net/vest/transferi/murinjova-prva-velika-kupovina-bice-obavljena-u-madridu-393288.html"/>
      </related>
    </article>
  </body>
</html>