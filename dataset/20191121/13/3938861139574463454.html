<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/edu-and-science/_v-ukrayinskih-shkolah-rozvivatimut-myaki-navichki/939200"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T13:20:00+00:00"/>
    <meta property="og:title" content="В українських школах розвиватимуть м'які навички"/>
    <meta property="og:description" content="МОН затвердило пілотний проєкт до 2024 року з впровадження і розвитку м'яких навичок у 26 українських школах. Система базується на соціально-емоційному та етичному навчанні школярів. Планується, що вона призведе до підвищення академічної успішності, зниження рівня булінгу, зростання ..."/>
  </head>
  <body>
    <article>
      <h1>В українських школах розвиватимуть м'які навички</h1>
      <address><time datetime="2019-11-21T13:20:00+00:00">21 Nov 2019, 13:20</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939200_w_300.jpg?v=0"/>
        <figcaption>Українські школи розвиватимуть м'які навички в учнів Фото: dyvys.info</figcaption>
      </figure>
      <p>МОН затвердило пілотний проєкт до 2024 року з впровадження і розвитку м'яких навичок у 26 українських школах.</p>
      <p>Система базується на соціально-емоційному та етичному навчанні школярів. Планується, що вона призведе до підвищення академічної успішності, зниження рівня булінгу, зростання загального задоволення учнівства і бажання ходити до школи, отримання радості від навчання, повідомляють в <a href="https://mon.gov.ua/ua/news/do-2024-roku-v-26-ukrayinskih-shkolah-pilotuvatimut-proyekt-z-rozvitku-myakih-navichok-nakaz-mon">Міністерстві освіти і науки України</a>.</p>
      <p>"М'які навички є невід'ємною складовою успішного навчання й обов'язковим компонентом освіти для успішного випускника чи випускниці школи в сучасному світі, - говорить міністерка освіти та науки <b>Ганна Новосад</b>. - Мати просто знання з предметів сьогодні недостатньо, щоб реалізуватися в житті".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/edu-and-science/_v-mon-rozpovili-pro-osnovni-zmini-v-reformah-osviti/938728"/>
      </related>
      <p>В EdCamp Ukraine СЕЕН визначають як програму, яка сприяє розвитку базових людських цінностей, системному й критичному мисленню, зосередженню уваги, запобіганню стресу й розвитку стійкості до нього, співпереживанню до себе й інших.</p>
      <p>"Коли ми розповіли про такий проєкт на П'ятій національній (не)конференції EdCamp Ukraine 2019, то отримали 182 командні заявки від шкіл, - каже голова EdCamp Ukraine, радник міністерки освіти і науки на громадських засадах<b> Олександр Елькін</b>. - Ми приймали саме командні заявки, бо суть цієї програми у партнерстві батьків, учнівства, вчительства, адміністрації шкіл. Ми проводили телефонні інтерв'ю, обирали школи з найбільшим потенціалом для втілення СЕЕН відповідно до переліку вимог. Ми враховували і попередній досвід у подібних програмах, бо ідея працювати з емоціями не нова. Але СЕЕН — це перша всеохопна програма навчання такого масштабу, з такою науковою експертизою та можливістю доповнення національним досвідом".</p>
      <p>Зараз уже готові навчальні програми для початкової та середньої школи, розробляється програма для старшої школи. Наступного року EdCamp Ukraine та Університет Еморі обіцяють оприлюднити базовий онлайн-курс з СЕЕН та надати вільний доступ до всіх методичних матеріалів, підготувати програми для старшої школи та навіть для вишів і батьків, які хочуть використовувати СЕЕН у домашньому навчанні.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/edu-and-science/_hlopci-chi-divchata-viznachili-hto-ye-bilsh-zdibnim-v-matematici/938925"/>
      </related>
      <p>"Весь цей навчальний рік ми будемо підтримувати наших учасниць і учасників пілоту, збирати від них інформацію про перебіг проєкту, готувати рекомендації для адаптації СЕЕН в Україні та створювати українську проєкцію програми, доповнюючи її новими уроками, створеними українськими педагогами, — говорить про плани Елькін. — А потім — готуватися до розширення проєкту. Бо перший рік — це тільки пілот. Потім нам потрібно підготувати 200 осіб, уже не лише вчителів і вчительок, а тренерську команду, яка зможе навчати СЕЕН педагогів по всій Україні. Це програма на 5 років, і ми хочемо змінити атмосферу, в ідеалі, у кожній українській школі".</p>
      <blockquote>Ініціатива EdCamp народилася в 2010 році в США. Американські вчителі і вчительки вирішили створити альтернативний державному спосіб підвищення кваліфікації та професійного розвитку педагогів.</blockquote>
    </article>
  </body>
</html>