<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/royalnews/742889"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T13:15:00+00:00"/>
    <meta property="og:title" content="ในหลวง-ราชินีเสด็จฯทอดพระเนตร การแสดงคอนเสิร์ต Four Royal Orchestral"/>
    <meta property="og:description" content="พระบาทสมเด็จพระเจ้าอยู่หัว เสด็จฯ พร้อมด้วย สมเด็จพระนางเจ้า ฯ พระบรมราชินี และสมเด็จพระเจ้าลูกเธอ เจ้าฟ้ากรมหลวงราชสาริณีสิริพัชร มหาวัชรราชธิดา ทอดพระเนตรการแสดงคอนเสิร์ต 'Four Royal Orchestral Suites for His Majesty King Rama X'"/>
  </head>
  <body>
    <article>
      <h1>ในหลวง-ราชินีเสด็จฯทอดพระเนตร การแสดงคอนเสิร์ต Four Royal Orchestral</h1>
      <address>
        <time datetime="2019-11-21T13:15:00+00:00">21 Nov 2019, 13:15</time>
      </address>
      <p>
        <b>พระบาทสมเด็จพระเจ้าอยู่หัว เสด็จฯ พร้อมด้วย สมเด็จพระนางเจ้า ฯ พระบรมราชินี และสมเด็จพระเจ้าลูกเธอ เจ้าฟ้ากรมหลวงราชสาริณีสิริพัชร มหาวัชรราชธิดา ทอดพระเนตรการแสดงคอนเสิร์ต "Four Royal Orchestral Suites for His Majesty King Rama X"</b>
      </p>
      <p>เมื่อเวลา 20.00 น. วันที่ 21 พ.ย. ที่โรงละครแห่งชาติ พระบาทสมเด็จพระเจ้าอยู่หัว เสด็จฯ พร้อมด้วย สมเด็จพระนางเจ้า ฯ พระบรมราชินี และสมเด็จพระเจ้าลูกเธอ เจ้าฟ้ากรมหลวงราชสาริณีสิริพัชร มหาวัชรราชธิดา ทอดพระเนตรการแสดงคอนเสิร์ต<b> “Four Royal Orchestral Suites for His Majesty King Rama X”</b> โดย มูลนิธิรอยัลแบงค์คอกซิมโฟนีออร์เคสตร้า ในพระอุปถัมสมเด็จพระเจ้าลูกเธอ เจ้าฟ้าสิริวัณณวรีนารีรัตนราชกัญญา พระราชทานพระอนุญาตให้อัญเชิญบทเพลงพระนิพนธ์ในสมเด็จพระเจ้าลูกเธอ เจ้าฟ้าสิริวัณณวรีนารีรัตนราชกัญญา 4 บทเพลง ถวายแด่พระบาทสมเด็จพระเจ้าอยู่หัวเนื่องในโอกาสมหามงคลพระราชพิธีบรมราชาภิเษก 2562<br/><br/>เป็นที่ทราบดีว่าสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระอัจฉริยภาพ ด้านดนตรีและสนพระทัยในดนตรีไทยและดนตรีคลาสสิกมาตั้งแต่ทรงพระเยาว์ โดยปัจจุบันทรงเป็นองค์อุปภัมภ์มูลนิธิรอยัลแบงค์คอกซิมโฟนีออร์เคสตร้า และวงรอยัลแบงค์คอกซิมโฟนีออร์เคสตร้า (Royal Bangkok Symphony Orchestra) หรือ RBSO ทั้งยังทรงประพันธ์เพลงให้วงรอยัลแบงค์คอกซิมโฟนีออร์เคสตร้า ถวายงานในแฟชั่นโชว์ของแบรนด์ SIRIVANNAAVARI อย่างต่อเนื่องตั้งแต่ปี 2559 เป็นต้นมา</p>
      <figure>
        <img src="https://www.dailynews.co.th/admin/upload/20191121/news_QOeHXLGLBD090854_533.jpg?v=20191122189?v=2829"/>
      </figure>
      <figure>
        <img src="https://www.dailynews.co.th/admin/upload/20191121/news_gMqFFnuGOn090856_533.jpg?v=20191122189?v=8019"/>
      </figure>
      <p>การแสดงดนตรีครั้งนี้ สมเด็จพระเจ้าลูกเธอ เจ้าฟ้าสิริวัณณวรีนารีรัตนราชกัญญาทรงนิพนธ์บทเพลง 4 บท และทรงทำหน้าที่อำนวยการแสดงด้วยพระองค์เอง พร้อมกับทรงเชิญ 3 นักดนตรีชั้นแนวหน้าจากวง เวียนนา ฟิลฮาร์โมนิก มาร่วมบรรเลงเพลงร่วมกับวงรอยัลแบงค์คอกซิมโฟนีออร์เคสตร้า หรือ RBSO สำหรับบทเพลงพระนิพนธ์ทั้ง 4 บทเพลง ได้แก่<br/><br/><b>ตึกอิฐแห่งการเปลี่ยนแปลง (Adobe of Metamorphosis)</b> แนวความคิดในการรังสรรค์บทเพลงพระนิพนธ์นี้ นับเป็นต้นแบบการผสมผสานระหว่างดนตรีคลาสสิคแนวอนุรักษ์นิยมกับโครงสร้างทางดนตรีสมัยใหม่ เกิดเป็นดนตรีแนวใหม่ซึ่งไม่เคยมีมาก่อน การรวมตัวกันของเครื่องดนตรีต่างขั้วต่างยุค เช่น ฮาร์ปซิคอร์ดจากยุคบาโรก เปียโนจากยุคคลาสสิคกับกีตาร์ไฟฟ้า กีตาร์เบสไฟฟ้า กลองชุด คีย์บอร์ดหลากหลายชนิดจากยุคศตวรรษที่ยี่สิบ ได้หลอมรวมเป็นหนึ่งเดียว ในขณะเดียวกันการสร้างสรรค์เทคนิคของการบรรเลงเครื่องดนตรีก็ได้ทำให้บทเพลงนิพนธ์สามารถบรรยายเรื่องราวออกมาได้ประหนึ่งนวนิยายชั้นดี<br/><br/><b>เรื่องราวของม้า เฮเลนเฮนรี่ (The Story About “Horse, Helen, Henry”)</b> เสียงดนตรีสื่อถึงจังหวะการเต้นของหัวใจของม้าสองตัว เฮเลน กับเฮนรี่ ซึ่งเป็นคู่รักที่พลัดพรากจากกัน เสียงหัวใจนี้จะประกอบกับเสียงของเครื่องพิมพ์ดีด สื่อถึงการแลกเปลี่ยนจดหมายแห่งรักทางไกล จากนั้นจะได้ยินเสียงกระทบกันของเกือกม้าที่จะพาผู้ฟังย้อนไปสู่ช่วงสงครามในยุคศตวรรษที่ 20 เสียงเดี่ยวแตรทรัมเป็ตดังแหลมที่เราจะได้ยินในการสวนสนาม พร้อมกับการบรรเลงเสียงค้างจากคีย์บอร์ดไฟฟ้าอยู่เบื้องหลัง นอกจากนี้ เสียงของหีบเพลงจะช่วยบ่งบอกเวลาและสถานที่ของเรื่องราวนี้ ที่พรรณนาถึงความห่างไกลกันของคู่รัก  บทเพลงพระนิพนธ์วางอยู่ในแนวคิดของการใช้ความแตกต่างด้านโทนเสียง สีสัน และเทคนิคพิเศษ ไม่ว่าจะเป็นกลองสะแนร์ที่มาพร้อมกับเสียงรูดสายของเชลโล แปรไปสู่การรัวโน้ตบนสายเชลโลอย่างรวดเร็ว หรือเสียงจากไวบราโฟน นอกจากนี้ยังมีเสียงของเปียโน ไวโอลิน ในบรรดาดนตรีทั้งหลายที่ได้รับการผสมผสานอย่างมีชั้นเชิง แนวดนตรีอาร์ต-ร็อก คือหัวใจสำคัญเช่น เสียงบรรเลงจากกีตาร์ไฟฟ้า และกีตาร์เบสไฟฟ้าที่มีบทบาทประหนึ่งตัวเอกของบทเพลงพระนิพนธ์นี้</p>
      <figure>
        <img src="https://www.dailynews.co.th/admin/upload/20191121/news_cnwaTcFdmU090856_533.jpg?v=20191122189?v=4436"/>
      </figure>
      <figure>
        <img src="https://www.dailynews.co.th/admin/upload/20191121/news_rTZrfYtAke090857_533.jpg?v=20191122189?v=6575"/>
      </figure>
      <p><b>หลงทางในสวนแห่งเวทมนตร์ (Lost in Mystical Garden)</b> ผู้ฟังจะตื่นตาตื่นใจไปกับสีสันเสียงอันฉูดฉาด ที่เกิดจากการใช้เทคนิคการประพันธ์เพลงอย่างเต็มที่ เช่น การใช้จังหวะขัดอย่างไม่หยุดยั้งเพื่อสื่อถึงอารมณ์อันบ้าคลั่งอย่างทรงพลัง ประกอบกับแนวไวโอลิน และวิโอลาที่บรรเลงจากเสียงสูงไปเสียงต่ำกลับไปมาอย่างต่อเนื่อง การใช้เทคนิครัวคันชักของกลุ่มเครื่องสายพร้อม ๆ กับการบรรเลงของเครื่องประกอบจังหวะทำให้เห็นภาพของความแพรวพราว การดีดสายแยกโน้ตอย่างนุ่มนวลของฮาร์ป ซึ่งมีกลุ่มเครื่องสายบรรเลงก้องกังวานเป็นเสียงประกอบให้อารมณ์ ความสงบนิ่ง จากนั้นเป็นกีตาร์ไฟฟ้าได้เข้ามามีบทบาทขึ้นเรื่อยๆ จนกระทั่งทวีความรุนแรงไปสู่จุดยอดของบทเพลง<br/>พระนิพนธ์นี้<br/><br/><b>ความสงบ (Serenity)</b> การผสมผสานอย่างยิ่งใหญ่ของวงออร์เคสตราขนาดมหึมาและวงแบนด์รูปแบบร็อก-คลาสสิค ให้ความอลังการด้วยวงขับร้องประสานเสียงขนาดใหญ่ ที่มีทั้งหมด 4 แนวเสียง สื่อสารออกมาดั่งละคร ทั้งการแสดงอารมณ์ผ่านข้อความอย่างตรงไปตรงมา บทเพลงนิพนธ์นี้ ฮาร์ปทำหน้าที่สำคัญมากในการขับเคลื่อนบทเพลงนิพนธ์ โดยเริ่มต้นด้วยการูดสายจากเสียงสูงไปต่ำในศูนย์กลางเสียงของดี ไมเนอร์ จากนั้นดนตรีได้บรรยายระลอกคลื่นทะเลโดยให้กลุ่มเครื่องสายบรรเลง โดยเฉพาะกลุ่มไวโอลินที่เล่นกลุ่มโน้ต 4 ตัวเรียงกันขึ้นลงไปมา ความงามของท้องฟ้าที่มีดาวระยิบระยับพรรณนาผ่านกลุ่มเครื่องเสียงประกอบจังหวะที่บรรจงผลัดกันแต่งแต้มเสียงทีละเล็กทีละน้อย จากนั้น ความเงียบสงบได้กลับมาเยือนอีกครั้ง ด้วยการเรียบเรียงเสียงประสานแบบกระแสมินิมัล.</p>
      <figure>
        <img src="https://www.dailynews.co.th/admin/upload/20191121/news_MKIdUiARpG090857_533.jpg?v=20191122189?v=2891"/>
      </figure>
      <figure>
        <img src="https://www.dailynews.co.th/admin/upload/20191121/news_aLNpYkqacX090859_533.jpg?v=20191122189?v=2947"/>
      </figure>
    </article>
  </body>
</html>