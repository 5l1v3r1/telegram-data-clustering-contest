<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/cine-are-economii-in-lei-regreta-ca-nu-a-schimbat-din-timp-euro-se-vinde-joi-la-banci-cu-peste-4-85-lei-18602328"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T13:50:21+00:00"/>
    <meta property="og:title" content="Cine are economii în lei regretă că nu a schimbat din timp: Euro se vinde joi la bănci cu peste 4,85 lei"/>
    <meta property="og:description" content="Euro se vinde joi şi cu peste 4,85 lei la cele mai mari bănci din România, după ce Banca Naţională a României (BNR) a anunţat un curs de 4,7808 lei/euro, un nou nivel record. Leul a atins minime record succesive săptămâna asta într-o accentuare a tendinţei de depreciere din ultimele circa trei luni."/>
  </head>
  <body>
    <article>
      <h1>Cine are economii în lei regretă că nu a schimbat din timp: Euro se vinde joi la bănci cu peste 4,85 lei</h1>
      <address><time datetime="2019-11-21T13:50:21+00:00">21 Nov 2019, 13:50</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Euro se vinde joi şi cu peste 4,85 lei la cele mai mari bănci din România, după ce Banca Naţională a României (BNR) a anunţat un curs de 4,7808 lei/euro, un nou nivel record. Leul a atins minime record succesive săptămâna asta într-o accentuare a tendinţei de depreciere din ultimele circa trei luni.</p>
      <p>Astfel, Banca Comercială Română (BCR) vinde euro cu 4,8560 lei, BRD, parte din grupul francez Societe Generale, vinde un euro cu 4,8570 lei, Alpha Bank - cu 4,8050 de lei, iar Banca Transilvania afişează un curs valutar de 4,8350 lei/euro. Cursul CEC este de 4,82 le pentru un euro.</p>
      <p>La casele de schimb valutar cursul a ajuns şi chiar a depăşit 4,81 lei în marile oraşe, iar în Bucureşti euro a atins 4,82 lei la un exchange din Centrul Vechi. La o casă de schimb de la Sala Palatului un euro era cotat la 4,819 lei.<br/><br/>În Braşov, euro se vindea cu 4,82 lei, în Arad – 4,7950 lei, la Ploieşti cu 4,8090 lei, iar în Constanţa un euro afişa o valoare de 4,8 lei. Cel mai mic curs, din datele MEDIAFAX, era afişat în Bacău, un euro fiind vândut la 4,78 lei.</p>
      <p>Joi, 14 noiembrie, euro se vindea în Bucureşti în medie la casele de schimb valutar cu 4,77 lei, în timp ce marţi, 19 noiembrie, euro avea o valoare în mare de 4,79.</p>
      <p>Leul a demarat o tendinţă de depreciere faţă de euro în ultimele două luni şi jumătate, mai precis începând cu luna septembrie, deprecierea fiind de circa 6 bani în perioada analizată.</p>
      <p>Minimul semnificativ anterior evoluţiei din ultima perioadă, de 4,7648 lei/euro a fost atins în data de 25 ianuarie, la câteva săptămâni după adoptarea OUG 114/2018.</p>
      <p>Banca Naţională a României se aşteaptă la o acomodare lentă a monedei naţionale în raport cu poziţia economiei, a declarat, marţi, pentru MEDIAFAX, Dan Suciu, purtător de cuvânt al BNR.</p>
      <p>Analiştii au pus deprecierea leului în raport cu euro pe fondul importurilor masive din perioada aceasta, precum şi pe datele deficitului comercial la nouă luni ce s-a umflat cu circa 20% faţă de cel din perioada similară a anului anterior.</p>
    </article>
  </body>
</html>