<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/voni-hochut-navesti-u-comu-misti-normalniy-poryadok-arahamiya-pro-plivki-z-yuzikom-330427_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T13:57:00+00:00"/>
    <meta property="og:title" content="&quot;Вони хочуть навести у цьому місті нормальний порядок&quot; — Арахамія про плівки з Юзіком"/>
    <meta property="og:description" content="Голова президентської фракції спробував вибілити Корявченка.  "/>
  </head>
  <body>
    <article>
      <h1>"Вони хочуть навести у цьому місті нормальний порядок" — Арахамія про плівки з Юзіком</h1>
      <h2>Голова президентської фракції спробував вибілити Корявченка.  </h2>
      <address>
        <time datetime="2019-11-21T13:57:00+00:00">21 Nov 2019, 13:57</time>
      </address>
      <p>Голова фракції "Слуга народу" Давид Арахамія каже, що не почув нічого поганого на записах із розмовами <a href="https://dt.ua/UKRAINE/pro-spilniy-vistup-iz-horom-im-verovki-domovlyavsya-deputat-iz-prezidentskoyi-frakciyi-326914_.html"><b>депутата президентської фракції Юрія Корявченка</b></a>, відомого як "Юзік", оскільки той "просто хоче навести порядок у Кривому Розі".</p>
      <p>"Те, що я почув. Я чув, що приїхали люди у рідне місто до президента. Це група людей не пов'язана між собою, група нардепів з різних кіл. Вони кажуть, там є у вас нелегальний якийсь там Ігорка металобрухтом займається нелегально, наркомани якісь там… наркотрафік і таке інше. І вони кажуть, хто б вам не казав, що з Києва будуть телефонувати, шліть всіх подалі і робіть свою роботу. От я таке там почув. Тобто вони хочуть навести у цьому місті нормальний порядок, щоб показати усій країні, що прийшли зміни. Оце моє бачення", - цитує Арахамію "<a href="https://www.pravda.com.ua/news/2019/11/21/7232632/">Українська правда</a>".</p>
      <p>Депутат стверджує, що спілкувався з Корявченком та Неклюдовим, які запевнили його, що "там нічого не було".</p>
      <p>"Мені здається, сам запис нарізаний. Ця інформація з'являлась в оперативних джерелах, як пояснюють зараз правоохоронці, ще три місяці тому. Вони її послухали і зрозуміли, що там немає криміналу. Тому вона зараз видається як якийсь гейт", - запевняє Арахамія.</p>
      <p>Нагадаємо, що напередодні виключений із фракції "Слуга народу" депутат Антон <a href="https://dt.ua/POLITICS/razumkov-prokomentuvav-skandalne-audio-z-yuzikom-330318_.html"><b>Поляков опублікував кілька аудіо записів, на яких депутат із Кривого Рогу Юрій Корявченков пояснює криворізьким правоохоронцям</b></a>, як "вирішувати питання". Сам Корявченков у відповідь заявив, що на зустрічі депутатів з новопризначеним керівником поліції Кривого Рогу Сергієм Лукашовим у вересні "просив повернути довіру криворіжців до поліції".</p>
      <p>У свою чергу голова Верховної Ради та колишній голова партії "Слуга народу" Дмитро Разумков заявив, що чекає підтвердження оригінальності аудіозаписів.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>