<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Villegas-Paramo-Arrimadas-necessaria-Cs_0_2348165283.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T13:33:00+00:00"/>
    <meta property="og:title" content="El pinyol de Rivera també fa un pas al costat: Villegas i De Páramo deixen la primera línia"/>
    <meta property="og:description" content="El número dos no formarà part de la pròxima direcció i el secretari de comunicació deixa la política"/>
  </head>
  <body>
    <article>
      <h1>El pinyol de Rivera també fa un pas al costat: Villegas i De Páramo deixen la primera línia</h1>
      <h2>El número dos no formarà part de la pròxima direcció i el secretari de comunicació deixa la política</h2>
      <address>
        <time datetime="2019-11-21T13:33:00+00:00">21 Nov 2019, 13:33</time>
      </address>
      <p>El desastre electoral de Cs i la dimissió d'Albert Rivera porten cua, amb noves baixes a la cúpula del partit. Després que Juan Carlos Girauta –que no va obtenir escó per Toledo– seguís els passos de l'expresident de la formació immediatament, aquest dijous han sigut el secretari general, José Manuel Villegas, i el secretari de comunicació, Fernando de Páramo, els que han decidit apartar-se. El primer ha anunciat en una entrevista a Telemadrid que no integrarà cap llista per entrar a la nova direcció que s'esculli al març en una assemblea extraordinària, i el número dos per Barcelona va més enllà i abandona la política. Així, no recollirà l'acta de diputat i deixa pas a l'exmembre de la mesa del Parlament José María Espejo Saavedra. Segons fonts del partit, la marxa d'Espejo no està prevista i, per tant, hauria d'agafar l'escó. No obstant, des del seu entorn es mantenen en l'ambigüitat sobre la qüestió. Aquest migdia la líder de Cs a Catalunya, Lorena Roldán, també ho ha deixat en l'aire: "Són decisions personals". </p>
      <figure>
        <img src="https://www.ara.cat/2019/11/18/politica/Arrimadas-postula-dirigir-Ciutadans-Em_2346375451_67466056_117x66.jpg"/>
      </figure>
      <p>
        <a href="https://www.ara.cat/politica/Arrimadas-direccio-ciutadans-rivera_0_2346365411.html">Arrimadas es postula per dirigir Ciutadans: "Em sento amb força per assumir el repte"</a>
      </p>
      <p>Els dirigents que pilotaven la sala de màquines de Cs es retiren i deixen pas a la nova etapa que s'obre a la formació. De Páramo, en la seva carta de comiat, ja explicita el seu suport a Inés Arrimadas perquè agafi les regnes del partit, després que ella mateixa es postulés aquest dilluns en una entrevista televisiva. Aquest dijous l'excap de l'oposició a Catalunya ja ha avisat en una entrevista a Telecinco que aquest canvi és "necessari", tot i que no ha concretat en què es pot traduir. Ha parlat de modificacions estructurals, moltes de les quals derivades de les baixes que s'estan produint, però ha advertit que ni cal aixecar un partit nou ni cal canviar la línia ideològica.</p>
      <p>Arrimadas, que compta amb el suport de representants de tots els sectors de Cs, haurà de fer malabars per consolidar aquests suports a l'executiva. Fonts de Cs apunten que podria comptar amb representants catalans, com Marina Bravo, David Mejía o Roldán. En roda de premsa, Roldán ha defensat la candidatura d'Arrimadas i ha expressat que és un "plaer" treballar amb ella, però no ha aclarit si es postularà per formar part de l'executiva: "M'agradaria respectar els temps". Sigui com sigui, Arrimadas ha insistit que per conformar el seu equip escoltarà els afiliats i els companys de formació. </p>
      <p>La transició, en què la candidata "oficialista" sembla que ho té tot de cara per guanyar, serà més o menys controlada. Arrimadas ha assenyalat que Villegas estarà a la gestora que comandarà el partit fins a l'assemblea del mes de març, però que renuncia a formar part de la nova executiva. Els dos dirigents que han anunciat el pas al costat formaven part del pinyol de Rivera i eren els principals artífexs de les últimes campanyes electorals de Cs. De l'èxit del 28 d'abril (57 diputats) han passat a la debacle del 10 de novembre (10 diputats) i ara assumeixen responsabilitats. "Cal reconèixer la tasca i l'esforç però és veritat que és una nova etapa. De les crisis se'n surt reforçat", ha indicat Arrimadas.</p>
    </article>
  </body>
</html>