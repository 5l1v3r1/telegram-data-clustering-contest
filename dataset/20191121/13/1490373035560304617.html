<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-priprava_1911211310_and"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="‚Chovají se ke mně s respektem.‘ Basketbalista Satoranský získal v Chicagu lepší rozcvičovací čas"/>
    <meta property="og:description" content="Hráči basketbalové NBA mají řadu povinností. Jednou z nich je být 45 minut před zápasem k dispozici novinářům. Tomáš Satoranský ale zrovna není jejím příznivcem."/>
  </head>
  <body>
    <article>
      <h1>‚Chovají se ke mně s respektem.‘ Basketbalista Satoranský získal v Chicagu lepší rozcvičovací čas</h1>
      <address><time datetime="2019-11-21T13:10:00+00:00">21 Nov 2019, 13:10</time> by <a rel="author">Pavel Petr</a></address>
      <p>
        <b>Rozcvičit se, dobře připravit a být k dispozici novinářům. I to musí zvládat hráči v NBA před každým zápasem. Smířit se s tím musel také před duelem Chicaga proti Detroitu nejlepší současný český basketbalista Tomáš Satoranský. Jeho Bulls duel po třech porážkách v řadě vyhráli 109:89.</b>
      </p>
      <p>„Nejsem úplně fanouškem toho, aby se hráči bavili před zápasem s novináři,“ přiznává osmadvacetiletý Tomáš Satoranský. Ovšem na druhou stranu je NBA především divadlo, a fanoušci bezprostřední informace před zápasem prostě chtějí. Nezbývá než to respektovat.</p>
      <figure>
        <audio src="https://www.irozhlas.cz/sites/default/files/audios/3dac3ab0480f5443e34057e9961ba755.mp3"/>
        <figcaption>Tomáš Satoranský získal v Chicagu lepší rozcvičovací čas</figcaption>
      </figure>
      <p>„Je to pravidlo NBA, aby se fanoušci dostali co nejblíže do kabiny, k hráčům a dění v soutěži. Člověk to tak musí respektovat. Mám takovou rutinu, že jdu k fyzioterapeutům, a pak se jdu rozcvičovat. Snažím se tak zůstat před zápasem soustředěný,“ popisuje Satoranský.</p>
      <p>Za oceánem je to pro českého reprezentanta druhé angažmá. Do Chicaga přišel z Washingtonu. Čas přípravy se pro něj ale změnil. „Nyní se to hodně liší oproti Washingtonu, kde jsem měl rozcvičovací časy nejdříve z celého týmu. Tady se ke mně chovají jako ke druhému nejstaršímu hráči s respektem. Na hřiště se tak jdu rozcvičovat jako předposlední,“ přibližuje rodák z Prahy.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-detroit-pistons-luka-doncic-james_1911211025_and"/>
      </related>
      <p>Nepotřebuje k tomu třeba žádnou muziku. Ostatně, na její poslech by ani neměl šanci. „Můj individuální rozcvičovací čas je nyní 75 minut před začátkem zápasu. Mohou ho tak sledovat první fanoušci, kteří jsou již v tu dobu v hale, tolik jich ale není,“ říká Satoranský.</p>
      <p>Při hlavním rozcvičení fanoušci vidí hráče až zhruba čtvrt hodiny před utkáním. Bez tradičního rituálu se závěr přípravy neobejde. „Každý hráč má 15 minut na střelbu. Dělám tak většinou stejná cvičení, střílím hodně trojek, mám svůj systém s vlastním trenérem, který se snažím dodržovat. Je fajn, že se držíme stejných časů na rozcvičení, což si myslím, že je dobré pro mentální nastavení před zápasem,“ dodává Satoranský.</p>
      <p>Na Detroit se basketbalisté Chicaga nastavili dobře. Po třech porážkách v řadě znovu zabrali a zvítězili 109:89. Tomáš Satoranský k tomu přispěl patnácti body a sedmi asistencemi.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/nba-basketbal-tomas-satoransky-chicago-bulls-krize-sezona_1911191612_mim"/>
        <a href="https://www.irozhlas.cz/sport/ostatni-sporty/basketbaliste-chicaga-podlehli-brooklynu-satoranskeho-pet-bodu-a-osm-dokoku_1911170906_mim"/>
        <a href="https://www.irozhlas.cz/sport/ostatni-sporty/basketbal-nba-chicago-milwaukee-tomas-satoransky_1911150752_tat"/>
      </related>
    </article>
  </body>
</html>