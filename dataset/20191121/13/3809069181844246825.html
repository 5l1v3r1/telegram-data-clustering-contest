<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1417084/vovoras-o-rik-pitino-epithymei-na-kanei-fetos-vima-parapano"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T13:19:57+00:00"/>
    <meta property="og:title" content="Βόβορας: «Ο Ρικ Πιτίνο επιθυμεί να κάνει φέτος το βήμα παραπάνω...»"/>
    <meta property="og:description" content="Ο Γιώργος Βόβορας μίλησε για το ματς του Παναθηναϊκού στο Μόναχο κόντρα στην Μπάγερν (22/11, 21:30) και μεταξύ άλλων αναφέρθηκε στην επιστροφή του Ρικ Πιτίνο στον πάγκο των «πρασίνων». "/>
  </head>
  <body>
    <article>
      <h1>Βόβορας: «Ο Ρικ Πιτίνο επιθυμεί να κάνει φέτος το βήμα παραπάνω...»</h1>
      <h2>Ο Γιώργος Βόβορας μίλησε για το ματς του Παναθηναϊκού στο Μόναχο κόντρα στην Μπάγερν (22/11, 21:30) και μεταξύ άλλων αναφέρθηκε στην επιστροφή του Ρικ Πιτίνο στον πάγκο των «πρασίνων». </h2>
      <address><time datetime="2019-11-21T13:19:57+00:00">21 Nov 2019, 13:19</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Αρχικά αναφέρθηκε στο ματς με τους Βαυαρούς, λέγοντας χαρακτηριστικά: «Καλούμαστε να αντιμετωπίσουμε μια ομάδα, που ιδιαίτερα στο γήπεδό της έχει δείξει μια μεγάλη δυναμική, έχει κάνει πολύ μεγάλες νίκες, με Ρεάλ, Μιλάνο, Ολυμπιακό. Έχουμε να αντιμετωπίσουμε μια διαφορετική ομάδα από τη Ζαλγκίρις. Είναι μια ομάδα που έχει μεγάλη δύναμη στο ποστ και εκεί θα κριθεί το παιχνίδι.Ο Λο είναι ο βασικός εκτελεστής της ομάδας, πρώτος στις ασίστ κι αν θέλουμε να έχουμε ελπίδες να φύγουμε με τη νίκη από εκεί, πρέπει να έχουμε εξαιρετικές άμυνες στο ποστ και με τον Μπάντερ και τον Μονρό».</p>
      <p><b>Για τα χαρακτηριστικά της Μπάγερν:</b> «Έχει αρκετούς Σέρβους παίκτες, έχει Σέρβο προπονητή που είναι καιρό στην ομάδα, την έχει χτίσει κι έχει περάσει τη φιλοσοφία του. Είναι καθαρά μια ομάδα που θα παίξει πολύ σκληρά, πολύ ποστ παιχνίδι, που το περιμένουμε από τα γκαρντ μέχρι τους ψηλούς. Το κλειδί θα είναι η κυριαρχία μας μέσα στη ρακέτα για να μπορέσουμε να ελέγξουμε τον ρυθμό, να τρέξουμε, γιατί είναι μια ομάδα που αν δεν παίξει καλή άμυνα, έχουμε τη δυνατότητα να τρέξουμε, αλλιώς μετά να διαβάσουμε το παιχνίδι και να χτυπήσουμε στις αδυναμίες της».</p>
      <p><b>Για τη νίκη στο Κάουνας:</b> «Χρειαζόμασταν μια μεγάλη νίκη, μετά από κάποια ανεπιτυχή αποτελέσματα, αλλά έχει δείξει η φετινή Euroleague ότι είναι ένας μαραθώνιος, θα γίνουν πολλά αποτελέσματα που δεν τα περιμένει κανείς. Η ομάδα που θα μπορέσει να διαχειριστεί χωρίς πολλά συναισθήματα αυτά τα αποτελέσματα, θα μπορέσει να προχωρήσει μπροστά.</p>
      <p><b>Για την επιστροφή του Ρικ Πιτίνο</b>: «Και για εμάς που δουλέψαμε πέρυσι μαζί του, για τον κόσμο και για όλον τον οργανισμό, ο Ρικ Πιτίνο άφησε ένα τεράστιο έργο πέρυσι και νομίζω πως εκείνος έρχεται και επιθυμεί να κάνει το βήμα παραπάνω, που δεν έγινε πέρυσι».</p>
    </article>
  </body>
</html>