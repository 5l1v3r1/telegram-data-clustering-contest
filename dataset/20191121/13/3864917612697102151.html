<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822891-sluhanna-z-impicmentu-u-kongresi-dae-svidcenna-eksradnica-trampa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T13:35:00+00:00"/>
    <meta property="og:title" content="Слухання з імпічменту: у Конгресі дає свідчення ексрадниця Трампа"/>
    <meta property="og:description" content="Законодавці в Палаті представників США 21 листопада викликали на публічні слухання по справі імпічменту президента США ексрадницю Трампа по Росії Фіону Гілл та представника Посольства США в Україні Девіда Голмса."/>
  </head>
  <body>
    <article>
      <h1>Слухання з імпічменту: у Конгресі дає свідчення ексрадниця Трампа</h1>
      <h2>Законодавці в Палаті представників США 21 листопада викликали на публічні слухання по справі імпічменту президента США ексрадницю Трампа по Росії Фіону Гілл та представника Посольства США в Україні Девіда Голмса.</h2>
      <address>
        <time datetime="2019-11-21T13:35:00+00:00">21 Nov 2019, 13:35</time>
      </address>
      <p>Свідки вже прибули до Конгресу й починають відповідати на запитання членів Конгресу, повідомляє власний кореспондент Укрінформу.</p>
      <p>За попередніми очікуваннями, Фіона Гілл має розповісти про зусилля Росії – а не України, як наголошував на цьому <a href="https://www.ukrinform.ua/tag-tramp">Трамп</a> – із втручання у президентські вибори в Сполучених Штатах. Крім того, ексрадниця Трампа розкаже про загрози повторних спроб Кремля змінити хід виборчої кампанії наступного року в Сполучених Штатах.</p>
      <p>Слухання Девіда Голмса не планувалися раніше. Це саме той чиновник, який був з послом США при ЄС Гордоном Сондлендом під час його телефонної розмови з президентом Трампом з київського ресторану. Він уже виступав на закритих слуханнях минулого тижня. Очевидно, конгресмени сьогодні розпитають подробиці його свідчень після того, як напередодні в Палаті представників виступив сам посол Сондленд.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822885-tramp-u-strasnomu-sni-ne-uavlav-so-jogo-ima-asociuvatimut-z-impicmentom.html">Трамп "у страшному сні" не уявляв, що його ім’я асоціюватимуть з імпічментом</a>
      </blockquote>
      <p>Як повідомляв Укрінформ, у нижній палаті Конгресу США проходять публічні слухання в розслідуванні з імпічменту глави Білого дому на рівні профільних комітетів. Після цього Палата представників має сформулювати звинувачення з імпічменту й проголосувати їх у повному складі. Очікується, що цей процес триватиме до Різдва. Далі справа буде передана на розгляд Сенату Сполучених Штатів.</p>
    </article>
  </body>
</html>