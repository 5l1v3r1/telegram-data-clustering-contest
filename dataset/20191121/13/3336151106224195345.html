<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/organik-tarimla-uretim-yapanlar-bakin-nasil-cezalandirildi-21111937.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T13:38:00+00:00"/>
    <meta property="og:title" content="Organik tarımla üretim yapanlar bakın nasıl cezalandırıldı"/>
    <meta property="og:description" content="TMMOB Ziraat Mühendisleri Odası ZMO Adana Şube Başkan Adayı, Ziraat Yüksek Mühendisi Feyzullah Korkut, son günlerde artan gıda zehirlenmeleri ile ilgili dikkat çeken açıklamalarda bulundu."/>
  </head>
  <body>
    <article>
      <h1>Organik tarımla üretim yapanlar bakın nasıl cezalandırıldı</h1>
      <h2>TMMOB Ziraat Mühendisleri Odası ZMO Adana Şube Başkan Adayı, Ziraat Yüksek Mühendisi Feyzullah Korkut, son günlerde artan gıda zehirlenmeleri ile ilgili dikkat çeken açıklamalarda bulundu.</h2>
      <address>
        <time datetime="2019-11-21T13:38:00+00:00">21 Nov 2019, 13:38</time>
      </address>
      <p>Türk Mühendis ve Mimar Odaları Birliği (TMMOB) Ziraat Mühendisleri Odası (ZMO) Adana Şube Başkan Adayı, Ziraat Yüksek Mühendisi Feyzullah Korkut, son günlerde artan gıda zehirlenmeleri ile ilgili dikkat çeken açıklamalarda bulundu.</p>
      <p>Korkut, pestisit (zirai ilaç) kalıntısı nedeniyle ihraç edilen tarım ürünlerinin geri dönmesi nedeniyle üretici ve ihracatçıların zarara uğradığını bildirdi.</p>
      <p>
        <b>“DESTEKLER NEDEN AZALTILDI”</b>
      </p>
      <p><b>Zirai ilaç kalıntısına çözüm olarak sunulan kontrollü, sertifikalı iyi ve organik tarım yöntemleri ile üretim yapanların 2019 yılı "Destekleme Kararnamesi" ile cezalandırıldığını vurgulayan Korkut, </b>Cumhurbaşkanlığı’nın<b> "2019 Tarımsal Destekleme Kararnamesi"</b>nde organik tarım ve iyi tarım desteklerinin azaltılmasına tepki gösterdi. 3 yıl üst üste iyi tarım desteği alanlara 2019 yılı için destek ödemesi yapılmamasının da yanlışlığına işaret eden Korkut, gıda zehirlenmelerinin yaşandığı bir ortamda organik tarım ve iyi tarımla sağlıklı güvenilir üretim yapanların cezalandırılmasından duyduğu kaygıyı iletti.</p>
      <p>
        <b>“BİRÇOK ÜLKE ÖZEL DESTEK SUNUYOR”</b>
      </p>
      <p>Birçok ülkede sağlıklı ve güvenilir gıda üretimi için özel destekler sunulmasına rağmen, gıda güvenliğinin en üst seviyede tutulması gereken Türkiye’de Resmi Gazete’nin 24 Ekim 2019 tarihli sayısında yayınlanarak yürürlüğe giren Cumhurbaşkanlığı’nın,<b> “2019 Yılında Yapılacak Tarımsal Desteklemelere İlişkin Karar”</b>ında sağlıklı, güvenilir üretim yapan çiftçilerin cezalandırıldığına dikkat çeken Feyzullah Korkut, şunları söyledi:</p>
      <p>
        <b>“İyi Tarım Uygulaması, ihraç edilen ürünlerde ilaç kalıntısı çıktığı için uygulamaya konmuştur. Narenciyede iyi tarım uygulayan bir çiftçiye 3 yıl sonra destek verilmemesi anlamsızdır. Organik ve iyi tarım demek kontrollü üretim anlamı taşır. Denetim firmalarının sıkı denetiminden geçen üretim modelinin önünü kapatmak üreticiye ve ihracatçıya büyük bir darbe vurmuştur. Ayrıca iyi tarım uygulamasını tercih eden çiftçiye Ziraat Bankası’nın daha yüksek limitle sağladığı krediler de bu kararname ile son bulacaktır. Tarım ve Orman Bakanı ile sayın Cumhurbaşkanı’nın Türkiye’nin bel kemiği, üretim ve gıdanın sigortası çiftçiye vurulan bu darbeden geri adım atmasını ve üretici ile ihracatçının önünü açmasını diliyorum.”</b>
      </p>
      <p>
        <b>“İYİ YAPAN ÖDÜLLENDİRİLMELİ”</b>
      </p>
      <p>ZMO Adana Şube Başkan Adayı Feyzullah Korkut, iyiyi ve doğruyu yapanın ödüllendirilmesinin beklenmesine karşın ceza yönteminin uygulanmasının zaten tarım nüfusu azalan Türkiye tarımında yeni sorunlar doğuracağını sözlerine ekledi. </p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>9,135 Bu habere tepkiniz:</p>
      <p> </p>
    </article>
  </body>
</html>