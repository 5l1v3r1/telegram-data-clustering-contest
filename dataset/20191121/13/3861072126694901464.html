<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/sudaryta-darbo-grupe-jonavos-ligonines-finansiniam-stabilumui-uztikrinti/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T13:43:00+00:00"/>
    <meta property="og:title" content="Sudaryta darbo grupė Jonavos ligoninės finansiniam stabilumui užtikrinti"/>
    <meta property="og:description" content="Jonavos rajono savivaldybės meras Mindaugas Sinkevičius potvarkiu sudarė darbo grupę, kuri, dirbdama su VšĮ „Jonavos ligoninė&quot; administracija, parengs planą įstaigos finansiniam stabilumui pasiekti. Darbo grupė sudaryta atsižvelgus į Sveikatos"/>
  </head>
  <body>
    <article>
      <h1>Sudaryta darbo grupė Jonavos ligoninės finansiniam stabilumui užtikrinti</h1>
      <address>
        <time datetime="2019-11-21T13:43:00+00:00">21 Nov 2019, 13:43</time>
      </address>
      <p>
        <i>Jonavos rajono savivaldybės meras Mindaugas Sinkevičius potvarkiu sudarė darbo grupę, kuri, dirbdama su VšĮ „Jonavos ligoninė" administracija, parengs planą įstaigos finansiniam stabilumui pasiekti. Darbo grupė sudaryta atsižvelgus į Sveikatos, ekologijos ir socialinių reikalų komiteto (SESR) rekomendaciją.</i>
      </p>
      <p>Darbo grupėje dirbs Jonavos rajono savivaldybės administracijos direktorius Valdas Majauskas (grupės pirmininkas), savivaldybės kontrolierė Jolanta Stuckaitė, VšĮ „Jonavos ligoninė" direktoriaus pavaduotojai Gediminas Ramanauskas ir Vidas Kaciušis, savivaldybės Turto ir aplinkos apsaugos skyriaus vedėja Jolita Gumaniukienė, tarybos narė, SESR komiteto pirmininkė Birutė Platkauskienė ir tarybos narė, buvusi Jonavos ligoninės direktorė Aldona Balutienė.</p>
      <p>Darbo grupei pavesta iki gruodžio 13 d. pateikti VšĮ „Jonavos ligoninė" finansinės situacijos stabilizavimo veiksmų planą.</p>
      <p>Kaip jau skelbė savivaldybė, Jonavos ligoninės išlaidos trečius metus iš eilės viršijo pajamas. Per pastarųjų dviejų metų laikotarpį įstaigos pajamos didėjo tik 13 proc., tuo tarpu išlaidos išaugo 18 proc. Per 2019 m. devynis mėnesius ligoninė patyrė 327,6 tūkst. eurų nuostolio.</p>
      <p>VšĮ „Jonavos ligoninė" laikinasis vadovas V. Kaciušis ketvirtadienį informavo savivaldybę, kad šių metų spalio mėn. įstaigos finansinis rezultatas yra teigiamas (+74 388 eurų), o normatyvas darbo užmokesčiui reikšmingai sumažėjęs (72,6 proc. nuo visų pajamų). Anot vadovo, tokių rezultatų pavyko pasiekti „pritaikius įvairius veiklos rezultatų gerinimo instrumentus".</p>
      <p>Jonavos r. savivaldybės inf.</p>
    </article>
  </body>
</html>