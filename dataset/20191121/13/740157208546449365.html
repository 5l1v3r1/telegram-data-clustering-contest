<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/coraz-blizej-studia-wykonalnosci-dla-linii-kolejowej-z-lecznej-do-kopalni-bogdanka,135342.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Coraz bliżej studia wykonalności dla linii kolejowej z Łęcznej do kopalni Bogdanka"/>
    <meta property="og:description" content="W pierwszym kwartale roku 2020 ma być gotowe studium wykonalności dla projektu budowy linii kolejowej z Łęcznej do kopalni Bogdanka. Z inwestycji ma skorzystać zarówno będąca właścicielem zakładu Enea, jak i lokalna społeczność. Stąd właśnie głównym inwestorem są władze samorządowe Łęcznej."/>
  </head>
  <body>
    <article>
      <h1>Coraz bliżej studia wykonalności dla linii kolejowej z Łęcznej do kopalni Bogdanka</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author">Michał Wroński  </a></address>
      <h4>W pierwszym kwartale roku 2020 ma być gotowe studium wykonalności dla projektu budowy linii kolejowej z Łęcznej do kopalni Bogdanka. Z inwestycji ma skorzystać zarówno będąca właścicielem zakładu Enea, jak i lokalna społeczność. Stąd właśnie głównym inwestorem są władze samorządowe Łęcznej.</h4>
      <hr/>
      <ul>
        <li>
          <b>Powierzenie gminie roli głównego inwestora ma ułatwić procedowanie spraw związanych z pozyskiwaniem gruntów pod budowę linii kolejowej.</b>
        </li>
        <li>
          <b>Przedstawiciele samorządu liczą, że pieniądze inwestycję uda się znaleźć w budżecie UE na kolejną perspektywę.</b>
        </li>
        <li>
          <b>Mają też nadzieję, że do przedsięwzięcia włączy się samorząd województwa, co być może pozwoliłoby na kolejowe połączenie Łęcznej nie tylko z kopalnią Bogdanka, ale też z Lublinem.</b>
        </li>
      </ul>
      <p>Niebawem minie pięć miesięcy od <a href="https://www.portalsamorzadowy.pl/gospodarka-komunalna/grupa-enea-i-samorzady-planuja-budowe-linii-kolejowej,128121.html">podpisania przez władze gminy Łęczna, powiatu łęczyńskiego, przedstawicieli LW Bogdanka oraz spółki Enea Badania i Rozwój (właściciela zakładu) listu intencyjnego w sprawie o współpracy w zakresie „wykonania analiz i opracowań przedprojektowych dla nowej linii kolejowej”.</a></p>
      <p>W dokumencie jest mowa m.in. o koncepcji programowo-przestrzennej, przeprowadzeniu badań geotechnicznych, a także przygotowaniu dokumentacji geologiczno-inżynierskiej i raportu oddziaływania na środowisko budowy 10-kilometrowej linii kolejowej z Łęcznej do Bogdanki. Miałaby ona ułatwiać dojazd do kopalni jej pracownikom, a w przyszłości umożliwić też transport węgla i innych produktów do elektrowni, którą Enea do połowy kolejnej dekady chce wybudować w pobliżu Łęcznej. Skorzystać mieliby też na niej mieszkańcy powiatu.</p>
      <p>- Nowe połączenie to też krok w walce z wykluczeniem transportowym w regionie i nowe miejsca pracy – mówił przy okazji podpisania porozumienia Leszek Włodarski, burmistrz Łęcznej. To właśnie tej gminie powierzono rolę głównego inwestora – ma to ułatwić procedowanie spraw związanych z pozyskiwaniem gruntów pod budowę. Na razie wstępnie opracowano przebieg trasy i jej skutki finansowe, choć i jedno, i drugie może się jeszcze zmienić, więc szczegóły tych ustaleń nie są upubliczniane. Są też jednak i pewniki.</p>
      <p>- Został wyłoniony wykonawca, który ma przygotować studium wykonalności dla tej inwestycji – zapowiada w rozmowie z PortalSamorzadowy.pl Leszek Włodarski. Jak dodaje, dokument ów ma być gotowy w pierwszym kwartale przyszłego roku.</p>
      <p>Przedstawiciele samorządu liczą, że pieniądze na inwestycję uda się znaleźć w budżecie UE na kolejną perspektywę. Mają też nadzieję, że do przedsięwzięcia włączy się samorząd województwa, co być może pozwoliłoby na kolejowe połączenie Łęcznej nie tylko z kopalnią Bogdanka, ale też z Lublinem (obecnie gmina jest zupełnie pozbawiona łączności kolejowej ze światem). W tym kontekście z uwagą śledzą prace nad nową strategią rozwoju województwa – dokument ma zostać przyjęty do maja 2020 roku.</p>
      <p>Podczas gdy na wschodzie Polski dyskusja na temat górnictwa toczy się pod kątem nowych inwestycji (w samej branży i wokół niej), na Śląsku ton debacie wyznacza konieczna transformacja, która czeka górnicze regiony Europy. Padają pytania o nowe gałęzie przemysłu, które muszą przejąć rolę „gospodarczej lokomotywy”, finansowe i społeczne koszty tych zmian, a także ewentualne źródła wsparcia dla tej operacji.</p>
      <p>
        <a href="https://www.portalsamorzadowy.pl/inwestycje/sa-pieniadze-dla-gorniczych-regionow-pytanie-czy-chwilowo-czy-na-lata,134544.html">Czytaj: Są pieniądze dla górniczych regionów. Pytanie czy chwilowo, czy na lata</a>
      </p>
      <p>Wątków tych nie zabraknie podczas <a href="https://www.portalsamorzadowy.pl/inwestycje/jaka-przyszlosc-regionow-gorniczych-zapraszamy-na-debate-portalu-samorzadowego,135253.html">debaty „Sprawiedliwa transformacja”, jaka pod patronatem Portalu Samorządowego odbędzie się 22 listopada w Katowicach w ramach konferencji „Górnictwo” 2019.</a> Udział w niej wezmą Jerzy Buzek (poseł do Parlamentu Europejskiego i jego przewodniczący w latach 2009-2012, Prezes Rady Ministrów w latach 1997-2001); Jakub Chełstowski (marszałek województwa śląskiego), Anna Hetman (prezes Stowarzyszenia Gmin Górniczych w Polsce i zarazem prezydent Jastrzębia-Zdroju); Janusz Michałek (prezes zarządu Katowickiej Specjalnej Strefy Ekonomicznej); Grzegorz Tobiszowski (poseł do Parlamentu Europejskiego); Radosław Wąsik (wiceprezes ds. zagospodarowania majątku w Spółce Restrukturyzacji Kopalń) oraz Mariusz Wołosz (prezydent Bytomia).</p>
    </article>
  </body>
</html>