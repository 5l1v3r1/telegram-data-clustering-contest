<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/P9L3wp/kallmyr-trygdeeksport-ble-ikke-vurdert-av-lovavdelingen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T13:08:33+00:00"/>
    <meta property="og:title" content="Kallmyr: Trygdeeksport ble ikke vurdert av lovavdelingen"/>
    <meta property="og:description" content="Lovavdelingen i Justisdepartementet har ikke vært forelagt spørsmål om endringer i oppholdskravet for de nå mye omtalte trygdeytelsene."/>
  </head>
  <body>
    <article>
      <h1>Kallmyr: Trygdeeksport ble ikke vurdert av lovavdelingen</h1>
      <h2>Lovavdelingen i Justisdepartementet har ikke vært forelagt spørsmål om endringer i oppholdskravet for de nå mye omtalte trygdeytelsene.</h2>
      <address><time datetime="2019-11-21T13:08:33+00:00">21 Nov 2019, 13:08</time> by <a rel="author">NTB</a></address>
      <p>Det fremkommer i et svarbrev fra justisminister Jøran Kallmyr (Frp) til Stortingets kontroll- og konstitusjonskomité torsdag.</p>
      <p>– Ut fra det departementet har kunnet bringe på det rene, har Lovavdelingen ikke vært forelagt spørsmålet om eller utredet behovet for endringer i oppholdskravet for de aktuelle ytelsene i folketrygdloven som følge av innholdet i trygdeforordningene slik disse er gjennomført i norsk rett, skriver Kallmyr.</p>
      <p>– Lovavdelingen har heller ikke avgitt noen tolkningsuttalelse om forholdet mellom bestemmelsene i folketrygdloven og inkorporasjonsforskriften, heter det videre.</p>
      <h3>Mottok utkast i 2012</h3>
      <p>Kallmyr viser generelt til at det enkelte departement har ansvar for lovgivningen «innenfor sine ansvarsområder», herunder for gjennomføringen av EØS-regelverk i norsk rett.</p>
      <p>Men samtidig fremgår det at Arbeids- og sosialdepartementet 16. mars 2012 sendte et utkast til ny forskrift om «inkorporasjon av de nye trygdeforordningene i EØS-avtalen» til berørte departementer, også Justisdepartementet.</p>
      <p>– Det materielle innholdet i den underliggende forordningen, eller forholdet mellom forordning artikkel 21 og bestemmelser med oppholdskrav i folketrygdloven, ble ikke omtalt i oversendelsesbrevet eller i svaret fra Justis- og beredskapsdepartementet, skriver Kallmyr torsdag.</p>
      <h3>22. oktober</h3>
      <p>Statsråden skriver at hans departement for første gang ble orientert om saken i et etatsstyringsmøte hos Justis- og beredskapsdepartementet 22. oktober 2019.</p>
      <p>På spørsmål om hva som kunne vært gjort annerledes i saken, viser Kallmyr til granskingsutvalget som regjeringen har satt ned for å undersøke saken.</p>
      <p>Trygdeskandalen blir på nytt tema når Stortingets kontroll- og konstitusjonskomité møtes torsdag ettermiddag.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/okonomi/i/QoXpWA/sjoeboden-raatner-eieren-er-klar-til-aa-restaurere-men-staten-tillater"/>
        <a href="https://www.bt.no/sport/i/QoWldJ/foelg-aasanes-kvalikfinale-og-chat-med-vaar-reporter"/>
        <a href="https://www.bt.no/innenriks/i/P9L3J5/fryktet-efta-domstolen-ville-stoppe-trygderetten"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
      </related>
    </article>
  </body>
</html>