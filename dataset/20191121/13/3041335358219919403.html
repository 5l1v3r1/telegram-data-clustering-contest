<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/economy/proypologismos-provlepei-yperpleonasma-436-ekat-eyro-gia-to-2019/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T13:12:20+00:00"/>
    <meta property="og:title" content="Προϋπολογισμός : Προβλέπει υπερπλεόνασμα 436 εκατ. ευρώ για το 2019"/>
    <meta property="og:description" content="Ο υπουργός Οικονομικών, Χρήστος Σταϊκούρας κατέθεσε στη Βουλή τον κρατικό προϋπολογισμό για το 2020"/>
  </head>
  <body>
    <article>
      <h6 class="kicker">Κατατέθηκε στη Βουλή</h6>
      <h1>Προϋπολογισμός : Προβλέπει υπερπλεόνασμα 436 εκατ. ευρώ για το 2019</h1>
      <h2>Ο υπουργός Οικονομικών, Χρήστος Σταϊκούρας κατέθεσε στη Βουλή τον κρατικό προϋπολογισμό για το 2020</h2>
      <address><time datetime="2019-11-21T13:12:20+00:00">21 Nov 2019, 13:12</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πρωτογενές πλεόνασμα 3,73%, μέγεθος το οποίο δημιουργεί δημοσιονομικό χώρο 436 εκατ. ευρώ προβλέπει για φέτος ο προϋπολογισμός του 2020 που κατατέθηκε στη Βουλή.</p>
      <p>Με βάση το ποσό του 2019 θα υπολογιστεί και το κοινωνικό μέρισμα που θα διαθέσει στο τέλος του έτους η κυβέρνηση με τις πληροφορίες να αναφέρουν ότι αυτό θα οδηγήσει σε νέα μείωση φορολογικών επιβαρύνσεων.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Για το 2020 ο πήχης τίθεται στο 3,56% του ΑΕΠ με ένα περιθώριο ασφαλείας 164 εκατ. ευρώ σε σχέση με το στόχο που θέτει η ενισχυμένη εποπτεία.</p>
      <p>Το υπουργείο Οικονομικών διατηρεί τις προβλέψεις του για την ανάπτυξη στο 2% φέτος και στο 2,8% το 2020, παρότι η Ευρωπαϊκή Επιτροπή βάζει χαμηλότερα τον πήχη (στο 1,8% και στο 2,3% αντιστοίχως), όπως επιβεβαιώθηκε από τη χθεσινή 4η έκθεση ενισχυμένης μεταμνημονιακής εποπτείας.</p>
      <p>Όσον αφορά στην ανεργία, προβλέπει περαιτέρω αποκλιμάκωση της από το 17,4% φέτος στο 15,6% την προσεχή χρονιά.</p>
      <p>Προβλέπεται αύξηση της ιδιωτικής κατανάλωσης κατά 1,8%, της δημόσιας κατά 0,6%, ενώ οι επενδύσεις προβλέπεται να τρέξουν με ρυθμό 13,4%.</p>
      <p>Οι εξαγωγές θα αυξηθούν κατά 5,1% οι δε εισαγωγές κατά 5,2%, ενώ ο εναρμονισμένος πληθωρισμός προβλέπεται στο 0,7%.</p>
      <p>Να σημειωθεί ότι χθες η Κομισιόν στην έκθεσή της για την ελληνική οικονομία εκτίμησε ότι ο ρυθμός ανάπτυξης θα είναι φέτος 1,8% και το 2020 θα επιταχύνει στο 2,3% του ΑΕΠ.</p>
      <p>Σε ότι αφορά το πρωτογενές πλεόνασμα του 2019 προβλέπεται από την Κομισιόν στο 3,8%, με το υπερπλεόνασμα να προκύπτει πέριξ των 550 εκατ. ευρώ.</p>
      <p>Αυτοί οι υπολογισμοί της Κομισιόν έχουν γίνει με την παραδοχή ότι τα 200 εκατ. ευρώ των Υπηρεσιών Κοινής Ωφέλειας (ΥΚΩ) της ΔEH θα καλυφθούν από το αποθεματικό, επομένως μπορεί να συμπεράνει κανείς ότι το 3,8% της πρόβλεψης είναι «καθαρό».</p>
      <p>Ο προϋπολογισμός θα εισαχθεί για συζήτηση στη διαρκή επιτροπή οικονομικών υποθέσεων της Βουλής στις 25 Νοεμβρίου και θα γίνουν τέσσερις συνεδριάσεις, δηλαδή στις 25, 26, 27 και 28 Νοεμβρίου.</p>
      <p>Ο προϋπολογισμός θα συζητηθεί και θα ψηφιστεί από την Ολομέλεια προτού η Βουλή διακόψει τις εργασίες της για τις γιορτές των Χριστουγέννων.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>