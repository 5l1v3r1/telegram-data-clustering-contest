<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/mattias-svensson-snabbtagsplaneringen-vittnar-om-en-ursparad-forvaltning/"/>
    <meta property="og:site_name" content="DN.SE"/>
    <meta property="article:published_time" content="2019-11-21T13:51:50+00:00"/>
    <meta property="og:title" content="Mattias Svensson: Snabbtågsplaneringen vittnar om en urspårad förvaltning"/>
    <meta property="og:description" content="Dyrt och dåligt underbyggt är Riksrevisionens dom över arbetet med höghastighetsjärnväg."/>
  </head>
  <body>
    <article>
      <h1><a href="https://www.dn.se/av/mattias-svensson/">Mattias Svensson:</a> Snabbtågsplaneringen vittnar om en urspårad förvaltning</h1>
      <address><time datetime="2019-11-21T13:51:50+00:00">21 Nov 2019, 13:51</time> by <a rel="author" href="https://www.dn.se/av/mattias-svensson/" target="_blank">Mattias Svensson</a></address>
      <p>
        <b>Dyrt och dåligt underbyggt är Riksrevisionens dom över arbetet med höghastighetsjärnväg. Det är inte första gången förarbetet brister kring stora och viktiga offentliga projekt.</b>
      </p>
      <p>”Fördyrade, försenade, om och om igen.” Forskaren Bent Flyvbjergs <a href="https://papers.ssrn.com/sol3/papers.cfm?abstract_id=2424835">järnhårda lag</a> rörande så kallade megaprojekt stämmer bara alltför väl in på de svenska planerna för snabbtåg. ”Enligt vår bedömning har dock prövningen av höghastighetsjärnvägen i väsentliga delar skett utan nämnvärd påverkan av detta kriterium”, <a href="https://www.riksrevisionen.se/download/18.dd4d2416e65083334bc624/1574242342660/RiR%202019_31%20Anpassad.pdf">skriver Riksrevisionen</a> i en <a href="https://www.dn.se/ekonomi/riksrevisionen-sagar-planer-for-hoghastighetstag/">rapport</a> apropå samhällsekonomiska beräkningar. Det är återhållen byråkratprosa för att man inte bekymrat sig alls om sådana petitesser som kostnader i detta mångmiljardprojekt.</p>
      <p><b>Den förväntade notan</b> har således vuxit från initiala 50 miljarder kronor (84 miljarder i 2015 års penningvärde) till omkring 250 miljarder kronor. En jämn och fin siffra som ändå inte omfattar anslutningsbanor, konstaterar Riksrevisionen ampert. Snabbtågen är därmed en brakförlustaffär, den bedömda nyttan bara 40 procent av den skattade kostnaden.</p>
      <p>Men det är något med stora projekt som förvillar. Riksrevisionen konstaterar i sin genomgång att höghastighetsbanan mer varit en förutsättning än en lösning på de problem som pekats ut med trängsel längs den nuvarande stambanan och växthusgasutsläpp från inrikesflyget. De problemen kan sannolikt lösas med andra metoder och till betydligt lägre kostnad.</p>
      <blockquote>Det är återhållen byråkratprosa för att man inte bekymrat sig alls om sådana petitesser som kostnader i detta mångmiljardprojekt.</blockquote>
      <p>Att megaprojekt genomförs trots att de är dyra och föga ändamålsenliga är ett internationellt fenomen, men det är sannolikt inget stickspår att koppla det undermåliga beslutsunderlaget i denna fråga till en förvaltning vars brister blivit ett återkommande tema i senare års samhällsdebatt.</p>
      <p>Turerna kring Transportstyrelsens upphandling, då säkerhetsklassad information kom att hanteras med påtaglig vårdslöshet, förklarades på vissa håll med att förvaltningen numera är underställd sparkrav och ett närmast ekonomistiskt tänkande.</p>
      <p><b>Detta mantra stämmer sämre</b> ihop med den underordnade roll som kostnadskalkylering haft i beredningen av höghastighetsbanan. Inte heller gymnasielagens <a href="https://www.dn.se/ledare/misstaget-med-gymnasielagen-far-inte-upprepas/">bristande överensstämmelse</a> med gällande lagar och beredningskrav talar för någon överideologi av ekonomisk art.</p>
      <p>I den mån bristerna har ett gemensamt ursprung så är det att politiska makthavares önskemål och krav tillåtits dominera. Förvaltningens beredning, kostnadsberäkningar och påpekanden om gällande lag har åsidosatts genom snäva uppdrag och kort om tid, eller helt sonika körts över.</p>
      <p>Politiken har velat ta sig snabbt fram till uppsatta mål, och har i detta syfte minimerat uppehållen vid en oberoende förvaltnings kontrollstationer. Då slutar det ofta som för megaprojekten. Fördyrat, försenat, om och om igen.</p>
    </article>
  </body>
</html>