<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/metanasteytiko-tacheia-aposymforisi-ton-nision-toy-va-aigaioy-politikes-antidraseis/"/>
    <meta property="og:site_name" content="ert.gr"/>
    <meta property="article:published_time" content="2019-11-21T13:44:38+00:00"/>
    <meta property="og:title" content="Μεταναστευτικό: Ταχεία αποσυμφόρηση των νησιών του ΒΑ Αιγαίου-Πολιτικές αντιδράσεις"/>
    <meta property="og:description" content="Με στόχο την ανάσχεση των προσφυγικών/μεταναστευτικών ροών και την αποσυμφόρηση των νησιών που σηκώνουν το βάρος της κρίσης, όχι μόνο για την Ελλάδα, αλλά και για την Ευρώπη, προωθεί η κυβέρνηση το νέο, ολοκληρωμένο επιχειρησιακό σχέδιο."/>
  </head>
  <body>
    <article>
      <h1>Μεταναστευτικό: Ταχεία αποσυμφόρηση των νησιών του ΒΑ Αιγαίου-Πολιτικές αντιδράσεις</h1>
      <address><time datetime="2019-11-21T13:44:38+00:00">21 Nov 2019, 13:44</time> by <a rel="author">Δήμητρα Λαχουρή</a></address>
      <p>Με στόχο την <b>ανάσχεση των προσφυγικών/μεταναστευτικών ροών</b> και την <b>αποσυμφόρηση των νησιών</b> που σηκώνουν το βάρος της κρίσης, όχι μόνο για την Ελλάδα, αλλά και για την Ευρώπη, προωθεί η κυβέρνηση το νέο, <b>ολοκληρωμένο επιχειρησιακό σχέδιο</b>.</p>
      <p>Οι<b> βασικοί άξονες</b> προβλέπουν:</p>
      <p>-Φύλαξη συνόρων με τη συγκρότηση ενιαίου φορέα επιτήρησης συνόρων<br/>-Επιτάχυνση διαδικασιών χορήγησης ασύλου<br/>-Δημιουργία κέντρων κλειστού τύπου<br/>-Αυξημένες επιστροφές μεταναστών</p>
      <p>Έως το καλοκαίρι θα είναι έτοιμα τα<b> προαναχωρησιακά κέντρα</b> στα νησιά, δήλωσε ο κυβερνητικός εκπρόσωπος στην τηλεόραση του ΑΝΤ1</p>
      <p>«Ο χρόνος που υπάρχει είναι η κατασκευή των δομών, η Σάμος είναι η πιο προωθημένη περίπτωση και πάμε στις υπόλοιπες, να έχουν ολοκληρωθεί μέχρι το καλοκαίρι»</p>
      <p>Σε ό,τι αφορά το <b>μεσοπρόθεσμο σχεδιασμό με πέντε συν μία δράσεις</b>:</p>
      <p>-Για τα ασυνόδευτα ανήλικα καθορίζεται εθνικός συντονιστής μέσω της προεδρίας της κυβέρνησης. Ορίζεται πλαίσιο υποχρεώσεων και κριτηρίων για τις ΜΚΟ προκειμένου να παραμείνουν και να λειτουργήσουν στην Ελλάδα. Επιταχύνονται οι διαδικασίες εξέτασης αιτήσεων ασύλου και η δημιουργία νέων κλειστών προαναχωρησιακών Κέντρων και Κέντρων Υποδοχής και Ταυτοποίησης σε Λέσβο, Χίο, Σάμο, Κω και Λέρο. Παράλληλα, προωθούνται ανταποδοτικά μέτρα για τις τοπικές κοινωνίες, όπως παράταση των μειωμένων συντελεστών ΦΠΑ, βελτίωση υποδομών και συμπερίληψη της εντοπιότητας κατά τις αναγκαίες προσλήψεις στα ΚΥΤ.</p>
      <p>-Η επιπλέον δράση αφορά στη συγκρότηση ενός Ενιαίου Φορέα Επιτήρησης Συνόρων, με την πρόσληψη συνοριοφυλάκων και ενίσχυση 14 εκατομμυρίων ευρώ για την αγορά υλικών.</p>
      <p>-Η δομή της Μόριας κλείνει. Σταδιακά θα δημιουργηθεί νέο κλειστό προαναχωρησιακό κέντρο, το οποίο θα είναι έτοιμο να φιλοξενήσει πρόσφυγες και μετανάστες τον Ιούλιο του 2020.</p>
      <p>-Αντίστοιχοι θα είναι οι χώροι στις νέες δομές, σε όλα τα νησιά, σύμφωνα με το σχεδιασμό και τις φωτογραφίες που το κυβερνητικό επιτελείο έδωσε στη δημοσιότητα.</p>
      <p>-Με μπλε χρωματισμό φαίνονται οι χώροι διαμονής και με πορτοκαλί οι χώροι σίτισης. Στο κέντρο της δομής θα κατασκευαστούν χώροι αναψυχής και πλατείες. Το σχολείο με μωβ χρώμα, ενώ με κόκκινο διακρίνονται οι χώροι που προβλέπονται για ιατρεία.</p>
      <p>Ο αριθμός των προσφύγων εγείρει <b>αντιδράσεις στους δήμαρχους και τα δημοτικά συμβούλια</b>.</p>
      <ul>
        <li>
          <a href="https://www.ert.gr/eidiseis/ellada/kinonia/oi-axones-toy-schedioy-gia-to-metanasteytiko-protes-antidraseis-apo-tis-topikes-koinonies-video/">
            <b>Μεταναστευτικό-προσφυγικό: Οι άξονες του σχεδίου-Πρώτες αντιδράσεις από τις τοπικές κοινωνίες (video)</b>
          </a>
        </li>
      </ul>
      <h3>Έντονες είναι οι αντιδράσεις από την πλευρά της αντιπολίτευσης</h3>
      <p>«Μέσα σε 4,5 μήνες είναι το πέμπτο σχέδιο που καταθέτει η ΝΔ. Κάθε μήνα έχουμε κατάθεση νέων σχεδίων, τα οποία εμείς καταδικάζουμε καταρχήν ως αναποτελεσματικά. Επιμένουν σε αυτή την βαρβαρότητα της φύλαξης των συνόρων» τόνισε ο βουλευτής του ΣΥΡΙΖΑ, <b>Γιάννης Μουζάλας</b>.</p>
      <p>«Ένα σχέδιο που δεν απαντά και δε λύνει τα προβλήματα. Τα Διαβατά, όπως και άλλες περιοχές, έχουν σηκώσει μεγάλο βάρος με το μεταναστευτικό. Η Ελλάδα δεν αντέχει άλλες Μόριες» είπε η πρόεδρος του ΚΙΝΑΛ, <b>Φώφη Γεννηματά</b>.</p>
      <p>«Έχουμε καθαρή θέση από την αρχή, ως ΚΚΕ. Είναι εγκληματική η πολιτική όλων των μέχρι σήμερα κυβερνήσεων, την οποία συνεχίζει και η κυβέρνηση του κ. Μητσοτάκη όσον αφορά το προσφυγικό. Το πρώτο μεγάλο λάθος είναι η συνέχιση της συμφωνίας ΕΕ – Τουρκίας» επεσήμανε ο Γενικός Γραμματέας του ΚΚΕ <b>Δημήτρης Κουτσούμπας</b>.</p>
      <p>«Φαίνεται ότι η ΝΔ κάθε βδομάδα αλλάζει σχέδιο. Γιατί πολύ απλά δεν έχει σχέδιο. Ακούσαμε πολλά ψέματα χθες. Λέγανε δεν θα έχουμε hot spot» σχολίασε ο <b>Κυριάκος Βελόπουλος</b>, πρόεδρος της Ελληνικής Λύσης.</p>
      <p>«Ποιος θέλει να έχει ένα στρατόπεδο συγκέντρωσης στη γειτονιά του; Αυτές οι 60 με 80 χιλιάδες άνθρωποι πρέπει να διανεμηθούν ανά την Ελλάδα, οικογένειες-οικογένειες», γραμματέας ΜΕΡΑ25, <b>Γιάννης Βαρουφάκης</b>.</p>
      <p>Δημιουργείται, τέλος, <b>Ειδικό Ταμείο που προικίζεται με 50 εκατομμύρια ευρώ για το 2020</b>, το οποίο θα χρηματοδοτήσει το «Πρόγραμμα Αλληλεγγύη», για τη στήριξη των δήμων φιλοξενίας προσφύγων και μεταναστών.</p>
      <p>Πηγή:ΕΡΤ</p>
      <p>Ρεπορτάζ: Κάτια Αντωνιάδη</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/ypex-se-agkyra-gia-to-metanasteytiko-i-ellada-den-dechetai-mathimata-apo-kanenan/"/>
        <a href="https://www.ert.gr/eidiseis/ellada/politiki/epikriseis-tis-agkyras-kata-toy-ellina-prothypoyrgoy-gia-to-metanasteytiko-video/"/>
        <a href="https://www.ert.gr/perifereiakoi-stathmoi/florina/panepistimio-kai-filoxenia-prosfygon-kai-metanaston-sto-dimotiko-symvoylio-florinas/"/>
        <a href="https://www.ert.gr/eidiseis/ellada/politiki/m-logothetis-osoi-diavioyn-sta-nea-kentra-den-tha-einai-kratoymenoi-oyte-fylakismenoi-audio/"/>
        <a href="https://www.ert.gr/featured/to-schedio-tis-kyvernisis-gia-to-metanasteytiko/"/>
        <a href="https://www.ert.gr/eidiseis/ellada/politiki/zagkremp-k-mitsotakis-na-prosferoyme-eykairies-stis-nees-genies/"/>
      </related>
    </article>
  </body>
</html>