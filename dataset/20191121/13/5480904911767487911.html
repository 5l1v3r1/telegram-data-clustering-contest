<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/skokanum-zacina-sezona-vrcholy-budou-turne-a-ms-v-letech/1823692?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T13:57:00+00:00"/>
    <meta property="og:title" content="Skokanům začíná sezona, vrcholy budou Turné a MS v letech"/>
    <meta property="og:description" content="Praha - Skokani na lyžích zahájí jako první z klasických lyžařů sezonu Světového poháru. Seriál začne páteční kvalifikací a víkendovými závody v polské Wisle. V nadcházející zimě budou vrcholy tradiční Turné čtyř můstků na přelomu roku a na závěr sezony mistrovství světa v letech na lyžích v Planici."/>
  </head>
  <body>
    <article>
      <h1>Skokanům začíná sezona, vrcholy budou Turné a MS v letech</h1>
      <address><time datetime="2019-11-21T13:57:00+00:00">21 Nov 2019, 13:57</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Skokani na lyžích zahájí jako první z klasických lyžařů sezonu Světového poháru. Seriál začne páteční kvalifikací a víkendovými závody v polské Wisle. V nadcházející zimě budou vrcholy tradiční Turné čtyř můstků na přelomu roku a na závěr sezony mistrovství světa v letech na lyžích v Planici.</p>
      <p>Češi vstoupí do sezony s kvartetem Roman Koudelka, Viktor Polášek, Vojtěch Štursa a Filip Sakala. V A-týmu je ještě Čestmír Kožíšek, který ale měl výpadek v letní přípravě kvůli operaci slepého střeva a teprve se dostává do formy.</p>
      <p>"Kluci jsou dál, než byli loni, ale otázkou je, jak daleko je svět. To uvidíme teďka ve Wisle. Přeju si, aby skákali uvolněně," řekl kouč David Jiroutek.</p>
      <p>V minulé sezoně se znovu dařilo Romanu Koudelkovi, který se zaskvěl celkově pátým místem na Turné čtyř můstků. "V každém závodu bych chtěl podat úplné maximum a těžko říct, na co to bude stačit," řekl třicetiletý skokan, vítěz pěti závodů Světového poháru. Poslední triumf zaznamenal v březnu 2016 právě ve Wisle.</p>
      <p>Čechům od léta pomáhá uznávaný německý servisman Peter Lange. "Dvacet let se staral o německou reprezentaci, loni pomáhal Polákům. Celý život vyvíjel struktury, ke kterým jsme si nečuchli. A mám zájem nám pomoct," uvedl Jiroutek.</p>
      <p>Nově strukturované skluznice už měli skokané na letní Grand Prix a nyní se lyže předělávaly na zimu. Využívá se k tomu stroj v Liberci a struktury od Langeho, od kterého by se měl práci učit bývalý reprezentant Lukáš Hlava.</p>
      <p>Obhájcem velkého křišťálového glóbu za prvenství v SP je Japonec Rjoju Kobajaši. Spolu s ním patří k favoritům Rakušan Stefan Kraft, Poláci Kamil Stoch a David Kubacki, které poprvé v zimě povede z pozice hlavního kouče bývalý český skokan Michal Doležal, Němec Markus Eisenbichler či Nor Robert Johansson.</p>
      <p>Světový pohár čítá celkem třicet individuálních a šest týmových závodů. Vyvrcholí 15. března na mamutím můstku ve Vikersundu. V následujícím týdnu se od 20. do 22. března uskuteční letecký světový šampionát ve slovinské Planici.</p>
    </article>
  </body>
</html>