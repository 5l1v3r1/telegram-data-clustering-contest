<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-autoipar-a-magyar-kisvallalkozasok-gyarapodasahoz-is-hozzajarul/"/>
    <meta property="og:site_name" content="lokál"/>
    <meta property="article:published_time" content="2019-11-21T13:56:26+00:00"/>
    <meta property="og:title" content="Az autóipar a magyar kisvállalkozások gyarapodásához is hozzájárul"/>
    <meta property="og:description" content="A magyarországi autógyárak működéséből a belföldi kisvállalkozások is gyarapodhatnak, ám a technológiai fejlődésükhöz a kormánynak is hozzá kell járulnia - mondta az innovációs és technológiai miniszter csütörtökön Budapesten, a CEE Automotive Forum járműipari rendezvényén."/>
  </head>
  <body>
    <article>
      <h1>Az autóipar a magyar kisvállalkozások gyarapodásához is hozzájárul</h1>
      <address><time datetime="2019-11-21T13:56:26+00:00">21 Nov 2019, 13:56</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/05/GR_audi-karossz%C3%A9ria%C3%BCzem-szijj%C3%A1rt%C3%B3-p%C3%A9ter-peter-k%C3%B6ssler-mg-5-3-1280x869.jpg"/>
      </figure>
      <p>
        <b>A magyarországi autógyárak működéséből a belföldi kisvállalkozások is gyarapodhatnak, ám a technológiai fejlődésükhöz a kormánynak is hozzá kell járulnia – mondta az innovációs és technológiai miniszter csütörtökön Budapesten, a CEE Automotive Forum járműipari rendezvényén.</b>
      </p>
      <p>Palkovics László szerint a nagy gyártóknak is kedvez, ha belföldi beszállítókkal működhetnek együtt, utóbbiak azonban csak hatékonyan üzemeltethető, automatizált rendszerekkel léphetnek be a legkorszerűbb ipari technológiák piacára. A magyar beszállítók fejlődését ezért a kormány is ösztönzi például a tudásátadás lehetőségeinek megteremtésével és a Beszállítói-fejlesztési Programon keresztül. Utóbbi esetében eddig 9 milliárd forinttal támogattuk a kis és közepes vállalkozásokat – tette hozzá.</p>
      <p>A tárcavezető szerint a kereslet nemzetközi szintű csökkenését a fejlett technológiák ellensúlyozhatják, hiszen a gyártók elsősorban nem a magas színvonalú magyarországi termelést fogják vissza a piaci ingadozások miatt. Véleménye szerint a belföldi járműipar hanyatlásától azért sem kell tartani, mert az autógyárak mellett Európa legjelentősebb akkumulátortermelése épül ki Magyarországon.</p>
      <p>Az autóipar idei fejlődéséről szólva megemlítette, hogy az ágazat termelési értéke az első nyolc hónapban meghaladta a 6300 milliárd forintot, és a tavalyi azonos időszakhoz képest 1,3 százalékkal több alkalmazottat, majdnem 169,5 ezer munkavállalót foglalkoztatott a második negyedévben.</p>
      <p>Palkovics László a gyártás rugalmasságának fejlesztését tekinti a magyar autóipar következő fejlődési állomásának, hogy az itt működő gyárak egyszerre legyenek képesek hagyományos hajtású és elektromos járművek gyártására. Fejlesztéseiknek pedig – mint fogalmazott – az üzemanyagcellás technológiákra és az energia akkumulátoros tárolására ugyanúgy ki kell terjedniük, mint a belső égésű motorok korszerűsítésére.</p>
      <p>A miniszter arra számít, hogy az autóipar hozzájárulásának aránya tovább fog nőni a magyar nemzeti összterméken belül. Kérdésre válaszolva cáfolta, hogy a debreceni BMW-üzem építése bármilyen okból csúszna, hiszen a kivitelezés a terveknek megfelelően halad. Nem késik a ZalaZone építése sem, egyes pályaelemei már most, a teljes átadást megelőzően is használhatók – tette hozzá.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-masodik-gazdasagvedelmi-akciotervet-kivan-a-kormany-elfogadni-a-kovetkezo-ev-legelejen/">Második gazdaságvédelmi akciótervet kíván elfogadni a kormány a következő év legelején</a>
        </li>
        <li>
          <a href="https://www.lokal.hu/2019-11-gyorsabb-lesz-magyarorszag-idei-es-jovo-evi-gazdasagi-novekedese/">Gyorsabb lesz Magyarország idei és jövő évi gazdasági növekedése</a>
        </li>
        <li>
          <a href="https://www.lokal.hu/2019-11-az-elmult-evekben-stabilan-nottek-a-biztositok-dijbevetelei/">Az elmúlt években stabilan nőttek a biztosítók díjbevételei</a>
        </li>
        <li>
          <a href="https://www.lokal.hu/2019-11-fizetesemelessel-a-fiatal-birakert/">Fizetésemeléssel a fiatal bírákért</a>
        </li>
        <li>
          <a href="https://www.lokal.hu/2019-11-a-penzugyi-biztonsag-lesz-az-idei-tanevben-a-penz7-kiemelt-temaja/">A pénzügyi biztonság lesz az idei tanévben a Pénz7 kiemelt témája</a>
        </li>
      </ul>
    </article>
  </body>
</html>