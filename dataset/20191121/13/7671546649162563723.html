<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914667"/>
    <meta property="og:site_name" content="Dnevnik"/>
    <meta property="article:published_time" content="2019-11-21T13:40:00+00:00"/>
    <meta property="og:title" content="Dars bo v dveh tednih začel pogajanja z gradbinci za drugo cev Karavank"/>
    <meta property="og:description" content="Državna revizijska komisija je kot neutemeljena zavrnila zahtevka za revizijo Kolektorja CPG in Gorenjske gradbene družbe glede izbire izvajalca za gradnjo druge cevi predora Karavanke. Dars je z odločitvijo zadovoljen, saj lahko začnejo pogajanja s ponudniki. To se bo zgodilo v dveh tednih, izbranega pa bodo v delo uvedli najpozneje marca."/>
  </head>
  <body>
    <article>
      <h1>Dars bo v dveh tednih začel pogajanja z gradbinci za drugo cev Karavank</h1>
      <address><time datetime="2019-11-21T13:40:00+00:00">21 Nov 2019, 13:40</time> by <a rel="author">STA</a></address>
      <p>
        <b>Državna revizijska komisija je kot neutemeljena zavrnila zahtevka za revizijo Kolektorja CPG in Gorenjske gradbene družbe glede izbire izvajalca za gradnjo druge cevi predora Karavanke. Dars je z odločitvijo zadovoljen, saj lahko začnejo pogajanja s ponudniki. To se bo zgodilo v dveh tednih, izbranega pa bodo v delo uvedli najpozneje marca.</b>
      </p>
      <p>Na Darsu so zadovoljni, da državna revizijska komisija ni ugodila zahtevkoma za revizijo. Kot so za STA pojasnili v upravljavcu avtocest v Sloveniji, so k pripravi protokola za pogajanja že pristopili, tri ponudnike bodo nanje povabili v prihodnjih dveh tednih. Pogajanja nameravajo izvesti v istem dnevu, nato bo Dars izdal sklep o izbiri izvajalca.</p>
      <p>Tudi na ta sklep je sicer še možna zadnja pritožba, a na Darsu upajo, da do nje ne bo prišlo. Če pritožbe ne bo, bi lahko Dars okoli novega leta z izbranim izvajalcem podpisal pogodbo, nato bi ga, odvisno od vremena, v delo uvedli februarja ali marca prihodnje leto. Tudi v primeru pritožbe računajo, da bi do uvedbe v delo prišlo najpozneje marca.</p>
      <p>Dars bo na pogajanja povabil turškega gradbinca Cengiz, ki je oddal najnižjo ponudbo v vrednosti 99,6 milijona evrov, prav tako se bo pogajal s konzorcijem podjetij Kolektor CGP, Riko in turški Yapi Merkezi (121 milijonov evrov) ter konzorcijem podjetij Implenia Avstrija, z Implenia Švica in CGP Novo mesto (121,5 milijona evrov).</p>
      <p>Po podpisu pogodbe z izvajalcem se namerava Dars sestati tudi z avstrijskimi kolegi in pregledati časovnico projekta.</p>
      <p>Dars je izvajalca gradnje druge cevi karavanškega predora sicer začel iskati že decembra 2017, a so pritožbe oddajo naročila močno zavlekle. S tem se je zamaknila tudi gradnja, katere začetek je bil predviden sredi lanskega leta. Medtem je gradnja avstrijske strani predora stekla že septembra lani. Sama gradnja naj bi sicer trajala pet let.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914728/posel/novice/dars-skozi-karavanke-bi-lahko-zaceli-kopati-marca"/>
      </related>
    </article>
  </body>
</html>