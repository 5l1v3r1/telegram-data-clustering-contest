<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/boubinsky-prales-lesy-cr-kurovec_1911211316_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T13:16:00+00:00"/>
    <meta property="og:title" content="Kácení v Boubínském pralese. Lesy ČR dostaly výjimku pro boj s kůrovcem"/>
    <meta property="og:description" content="Hnutí Duha s udělením výjimky nesouhlasí a jako účastník řízení se proti němu hodlá odvolat. Řekl to mluvčí Hnutí Duha Aleš Miklík."/>
  </head>
  <body>
    <article>
      <h1>Kácení v Boubínském pralese. Lesy ČR dostaly výjimku pro boj s kůrovcem</h1>
      <address><time datetime="2019-11-21T13:16:00+00:00">21 Nov 2019, 13:16</time> by <a rel="author">Petr Jadrný, ČTK</a></address>
      <p>
        <b>Státní podnik Lesy České republiky dostal podle ekologického Hnutí Duha od CHKO Šumava výjimku pro kácení na většině území v jihočeské národní přírodní rezervaci Boubínský prales. Lesy ČR žádaly o výjimku kvůli kácení dřeva napadeného kůrovcem. Povolení se ale netýká nejcennějšího území Boubínského pralesa. Hnutí Duha s udělením výjimky nesouhlasí a jako účastník řízení se proti němu hodlá odvolat. Řekl to mluvčí Hnutí Duha Aleš Miklík.</b>
      </p>
      <p>Lesy ČR ve čtvrtek před 13.00 uvedly, že rozhodnutí už obdržely. „Je obsáhlé. Po jeho prostudování se k němu vyjádříme,“ uvedla mluvčí Lesů ČR Eva Jouklová. CHKO Šumava rozhodnutí nekomentovala s odkazem na to, že správní řízení stále běží. Výjimku mají Lesy ČR udělenou do konce roku 2024.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/slechtic-constantin-kinsky-rodinne-panstvi-ve-zdaru-nad-sazavou-lesnictvi_1909290835_cha"/>
      </related>
      <p>Lesy ČR dříve uvedly, že udělení výjimky jim umožní efektivně zasahovat proti kůrovci. Napadení smrků kůrovcem v rezervaci je podle Lesů ČR tak rozsáhlé, že asanace napadených stromů bez udělení výjimky není možná.</p>
      <p>Mluvčí Národního parku Šumava Jan Dvořák serveru iROZHLAS.cz řekl, že rozhodnutí bylo odesláno všem účastníkům řízení. „Jelikož stále probíhá správní řízení, konkrétně běží lhůta k možnosti odvolání, nemůžeme se k rozhodnutí více vyjadřovat,“ dodal.</p>
      <p>Zopakoval ale, že nejcennější části pralesa se výjimka netýká. „Žádost společnosti Lesy ČR, s. p., Lesního závodu Boubín se týkala celého území Národní přírodní rezervace Boubínský prales, jejíž rozloha je asi 700 hektarů. Samotné jádro pralesa tvoří jen malou část (47 hektarů) celé národní přírodní rezervace. V tomto území nikdy k lidským zásahům nedocházelo, nedochází a tento stav bude dodržován i v budoucnosti,“ dodal pro server iROZHLAS.cz.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/holosec-textron-consulting-cizp-inspekce-zivotniho-prostredi-tezba-dreva-kurovec_1909121557_jgr"/>
      </related>
      <p>Hnutí Duha označilo rozhodnutí Správy CHKO Šumava za nesprávné a stanovené omezující podmínky za velmi nedostatečné. „Výsledkem může být rozsáhlé kácení v rezervaci, které povede k vytvoření ploch s charakterem holin a proředěných porostů, které rozvrátí vítr,“ uvedl Jaromír Bláha z Hnutí Duha.</p>
      <p>Podle Hnutí Duha má zůstat maximální plocha rezervace samovolnému vývoji. „Žádost Lesů ČR kácet na většině území rezervace s možností vytvářet velké holiny považujeme za skandální,“ uvedl Bláha. Omezené zásahy proti kůrovci, například loupání kůry ze stojících stromů či kácení malých skupin stromů, Hnutí Duha připouští v 300 metrů širokém pásu podél hranice rezervace.</p>
      <p>Lesy ČR již dříve postoj Hnutí Duha označily za „tendenční vyjádření malé skupiny, která odmítá jakoukoliv pomoc lesu v zastavení šíření kůrovce“. Lesy ČR podle dřívějšího vyjádření Jouklové postupují s péčí řádného hospodáře a jejich cílem není vytvářet holiny.</p>
      <figure>
        <iframe data-src="https://twitter.com/anyuser/status/1197439998452207616" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/ekonomika/lesy-cr-tendr-2020-prodej-dreva-lesni-prace_1909201156_kro"/>
        <a href="https://www.irozhlas.cz/zpravy-domov/lesni-zakon-lesy-cr-kurovec-ministerstvo-zemedelstvi-sparkata-zver-myslivci_1909131409_gak"/>
        <a href="https://www.irozhlas.cz/zpravy-domov/ceska-inspekce-zivotniho-prostredi-firma-orlik-nad-vltavou-jan-schwarzenberg_1908261802_cha"/>
      </related>
    </article>
  </body>
</html>