<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/starinni-moneti-zalovikha-mitnichari-407260.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T13:57:59+00:00"/>
    <meta property="og:title" content="Старинни монети заловиха митничари"/>
    <meta property="og:description" content="Монетите и византийски печати са открити в цигарени кутии от митничарите на Капитан Андреево"/>
  </head>
  <body>
    <article>
      <h1>Старинни монети заловиха митничари</h1>
      <address><time datetime="2019-11-21T13:57:59+00:00">21 Nov 2019, 13:57</time> by <a rel="author">Стандарт</a></address>
      <p>При проверка на товарен автомобил, управляван от турски гражданин митничарите от Капитан Андреево са открили старинни монети. При преминаването на автомобила през митническия пункт, той е бил селектиран за щателна проверка. Проверката не е открила несъответствия между декларираното в документите и наличната стока в товарното помещение.</p>
      <p>При последвалия личен преглед на шофьора обаче, в двата външни джоба на якето му са открити две кутии цигари LМ, облепени с прозрачно тиксо. В кутиите вместо цигари, митническите служители открили 220 старинни монети.</p>
      <p>Според извършената експертна справка 218 от монетите са редки електронови, златни, сребърни и бронзови от широк хронологичен обхват от 5-4 век преди Христа до 11-12 век от новата ера, а две от монетите представляват оловни византийски печати.</p>
      <p>По случая е образувано досъдебно производство.</p>
    </article>
  </body>
</html>