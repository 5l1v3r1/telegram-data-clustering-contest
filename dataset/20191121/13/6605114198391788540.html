<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/kulonleges-hangulatot-teremtenek-a-szimfonikusok-2042181/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Különleges hangulatot teremtenek a szimfonikusok"/>
    <meta property="og:description" content="Újévköszöntő Boléro-remix tánckoncertjéről tartott sajtótájékoztatót a Szolnoki Szimfonikus Zenekar vezetése kedden."/>
  </head>
  <body>
    <article>
      <h6 class="kicker">SZOLNOK</h6>
      <h1>Különleges hangulatot teremtenek a szimfonikusok</h1>
      <address><time datetime="2019-11-21T13:00:00+00:00">21 Nov 2019, 13:00</time> by <a rel="author">P. Pusztai Nóra</a></address>
      <h4>Újévköszöntő Boléro-remix tánckoncertjéről tartott sajtótájékoztatót a Szolnoki Szimfonikus Zenekar vezetése kedden az Aba-Novák Agóra Kulturális Központban.</h4>
      <p>Az idén már kilencedik alkalommal, a Városi Sportcsarnokban megrendezendő nagyszabású, komplex művészeti produkcióval új műfaj született. Tavalyhoz képest azonban visszatér a produkció a hagyományos felállásra, így a zene, az ének és a tánc egyenrangú partnerként jelenik meg a színpadon. A helyi és környékbeli kórusok, valamint táncosok a zenészekkel együtt lépnek fel.</p>
      <p>– Az ilyen és ehhez hasonló koncertek szereznek hírnevet a városnak, és erősítik a szolnokiság érzését – mondta Rusvai Károly önkormányzati képviselő, aki hozzátette, hogy a tapasztalatok szerint évről évre nagy létszámú közönséget mozgat meg a produkció.</p>
      <p>– Máshol vannak a hangsúlyok a dramaturgiában, mint eddig voltak – emelte ki Patkós Imre, a <a href="https://www.szoljon.hu/kultura/helyi-kultura/1834764-1834764/">Szolnoki Szimfonikus Zenekar</a> ügyvezető-szakmai igazgatója, aki részletezte a két szakaszból felépülő előadás élvezetes, lendületes és temperamentumos felépítését, kiemelve egyebek mellett a 2014-es tánckoncertet felelevenítő Bolerót, a Poloveci táncokat, a Bacchanáliát, illetve a táncolható Gayane szvittet.</p>
      <p>Az ügyvezető kitért a kórus által keltett érzelmekre, valamint a különféle típusú és karakterű balett-táncokra.</p>
      <p>A táncosok, a kórusok és a zenekar a felkészülési időben külön próbálnak. A több mint száz főt felvonultató előadói gárdát a kétezer fős közönség együtt hallgathatja. A sajtótájékoztatón elhangzott, hogy az előző évekkel ellentétben idén helyre szóló jegyeket lehet vásárolni.</p>
    </article>
  </body>
</html>