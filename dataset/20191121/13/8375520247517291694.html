<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pitna-voda-turbaza-druzi-ivano-frankivska-u-radi-zarejestrovano-mayzhe-40-mizhfrakciynih-objednan-641488.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T13:16:20+00:00"/>
    <meta property="og:title" content="«Питна вода», «Турбаза», «Друзі Івано-Франківська». У Раді зареєстровано майже 40 міжфракційних об’єднань"/>
    <meta property="og:description" content="Майже половина об’єднань (42%) створені за регіональним принципом, до складу яких переважно входять депутати-мажоритарники"/>
  </head>
  <body>
    <article>
      <h1>«Питна вода», «Турбаза», «Друзі Івано-Франківська». У Раді зареєстровано майже 40 міжфракційних об’єднань</h1>
      <address>
        <time datetime="2019-11-21T13:16:20+00:00">21 Nov 2019, 13:16</time>
      </address>
      <h4>Майже половина об’єднань (42%) створені за регіональним принципом, до складу яких переважно входять депутати-мажоритарники</h4>
      <p>У Верховній Раді України зареєстровано вже 38 міжфракційних об’єднань (МФО) станом на листопад. Про це повідомляє Комітет виборців України у <a href="https://www.facebook.com/cvu.ngo/posts/3211450208896713?__xts__[0]=68.ARAuVCs7u6GWEh-g3V9Itm4jK1wsx6EUIiRiCnJwFOjjxziWzS4av1iOyflvnZV7a6rcUkGnFGjikYEaCRfZtWTosARTi5ZFfaUooSOQJvUvxAGESWOY5UV1_ONTf2OMx5SXGoWG1P5qXUoZeImeGow0Qb--7Tl5ifxBBA_geOb8e8f56ww3NqJeDvVOK1JkIlC1D784Dr2JKwUGkH4HWoBB0ZQmZSux20zz7uajWaiPE5a-ZPncdYAEG6oAvAyh8jN1RHjczmLzP6LaANInZfJ-AHKGJaRLNNmjKXPJ74COzPWLpnTWIYdmKbQpOJc6-KWQ2CfSEOaIMyw3mpaZGQ&amp;__tn__=-R">Facebook</a> з посиланням на відповідь Апарату ВР на інформаційний запит.</p>
      <p>«Станом на листопад у Верховній Раді IX скликання зареєстровано 38 міжфракційних об’єднань, що є високим показником», - йдеться у повідомленні.</p>
      <p>Також зазначається, що майже половина об’єднань (42%) створені за регіональним принципом, до складу яких переважно входять депутати-мажоритарники.</p>
      <p>Зокрема, у Раді діють такі МФО, як «Львівщина», «Тернопільщина», «Кіровоградщина», «Чернігівщина», «Друзі Івано-Франківська», «Вінниччина!», «Південь України», «Прикарпаття», «Буковина», «Слобожанщина», «Дніпро!», «За рідну Сумщину», «Черкащина», «Житомирщина», «За Хмельниччину», «Київщина». Також зареєстровано МФО «Кубань» та «Українці в світі».</p>
      <p>Крім того, частина об’єднань відповідають галузевій специфіці: «Платформа з трансформації вугільних регіонів», «Питна вода», «За розвиток реформи місцевого самоврядування та децентралізацію влади», «Турбаза», «Енергетика та довкілля», «Парламентська платформа боротьби з туберкульозом», «Блокчейн фо Юкрейн», «Економіка.Now». Деякі об’єднання зосереджені на питаннях бізнесу: «Бізнес-варта», «За ФОПів», «За прискорену євроінтеграцію українського бізнесу».</p>
      <p>«Попри значну кількість МФО про діяльність більшості з них майже нічого не відомо. Часто МФО створюються задля підвищення статусу народного депутата в очах виборців та існують лише формально. Іноді створення МФО є відповіддю на певні політичні події чи демонструє амбіції їх засновників», - пояснив голова КВУ Олексій Кошель.</p>
      <p>Відповідно до ст. 60 (1) Закону «Про регламент Верховної Ради України» народні депутати можуть добровільно об'єднуватися у міжфракційні депутатські об'єднання без реєстрації, кадрового, матеріально-технічного, інформаційного, організаційного забезпечення їх діяльності апаратом Верховної Ради України.</p>
      <p>Як повідомлялось, у листопаді всі засідання Верховної Ради <a href="https://glavcom.ua/country/politics/lishe-70-nardepiv-buli-na-vsih-zasidannyah-radi-u-listopadi-komitet-viborciv--640910.html">відвідали 299 народних депутатів або 70% від складу парламенту</a>.</p>
      <related>
        <a href="https://glavcom.ua/news/zakon-zelenskogo-pro-upovnovazhenih-radi-viznano-nekonstituciynim-641446.html"/>
        <a href="https://glavcom.ua/news/proriv-trubi-slugi-raptovo-pereynyalisya-pitannyam-nacbezpeki-641237.html"/>
      </related>
    </article>
  </body>
</html>