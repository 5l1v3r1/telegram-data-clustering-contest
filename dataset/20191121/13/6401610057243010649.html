<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/wopke-hoekstra-heeft-volgens-geheime-notitie-fouten-gemaakt-maar-vindt-conclusies-daarvan-onterecht/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-21T13:11:01+00:00"/>
    <meta property="og:title" content="Wopke Hoekstra heeft volgens geheime notitie fouten gemaakt, maar vindt conclusies daarvan onterecht"/>
    <meta property="og:description" content="Minister Wopke Hoekstra zit duidelijk in de hoek waar de klappen vallen. De minister van Financiën zou de Tweede Kamer niet correct hebben geïnformeerd over de aankoop van een belang in Air France KLM. Dankzij het Algemeen Dagblad werd een geheime notitie gepubliceerd.  De conclusies daarvan zijn niet mals te noemen. Uit de vertrouwelijke parlementaire notitie blijkt namelijk dat de CDA-minister ‘fout op fout’ heeft gemaakt. “Deze site (AD) onthulde eerder vandaag het bestaan van het document. Daarin staat dat de minister op meerdere punten regelrecht in is gegaan tegen de manier waarop het kabinet de Kamer daarover hoort te informeren. Zo verzuimde Hoekstra de griffier van commissie Financiën te betrekken, selecteerde hij zelf een groepje Kamerleden om naar Financiën te komen en werden zij vervolgens opgedragen niets met hun fractievoorzitter te delen.” Natuurlijk is Wopke Hoekstra nu de gebeten hond en dat kwam vandaag tot uiting tijdens een debat in de Tweede Kamer. Zo vindt hij de conclusies van de parlementaire…"/>
  </head>
  <body>
    <article>
      <h1>Wopke Hoekstra heeft volgens geheime notitie fouten gemaakt, maar vindt conclusies daarvan onterecht</h1>
      <address><time datetime="2019-11-21T13:11:01+00:00">21 Nov 2019, 13:11</time> by <a rel="author">Olivier Smits</a></address>
      <p>
        <b>Minister Wopke Hoekstra zit duidelijk in de hoek waar de klappen vallen. De minister van Financiën zou de Tweede Kamer niet correct hebben geïnformeerd over de aankoop van een belang in Air France KLM. Dankzij het Algemeen Dagblad werd een geheime notitie gepubliceerd. </b>
      </p>
      <p>De conclusies daarvan zijn niet mals te noemen. Uit de vertrouwelijke parlementaire notitie blijkt namelijk dat de CDA-minister ‘fout op fout’ heeft <a href="https://www.ad.nl/politiek/hoekstra-conclusies-over-onjuist-informeren-kamer-onterecht~a3d7df016/"><b>gemaakt</b></a>.</p>
      <blockquote>“Deze site (AD) onthulde eerder vandaag het bestaan van het document. Daarin staat dat de minister op meerdere punten regelrecht in is gegaan tegen de manier waarop het kabinet de Kamer daarover hoort te informeren. Zo verzuimde Hoekstra de griffier van commissie Financiën te betrekken, selecteerde hij zelf een groepje Kamerleden om naar Financiën te komen en werden zij vervolgens opgedragen niets met hun fractievoorzitter te delen.”</blockquote>
      <p>Natuurlijk is Wopke Hoekstra nu de gebeten hond en dat kwam vandaag tot uiting tijdens een debat in de Tweede Kamer. Zo vindt hij de conclusies van de parlementaire notitie onterecht. Er is ‘echt veel af te dingen’ op de conclusies, zo deelde hij even mede.</p>
      <blockquote>“Wat de kwestie zo lastig maakte was dat hij te maken had met zowel Franse als Nederlandse toezichthouders en wetgeving. Dat zorgde ervoor dat hij extra prudent te werk moest gaan, omdat uitlekken van de aankoop of schending van beursregels grote gevolgen zou hebben gehad: ,,Je wilt niet dat je door complicaties de bietenbrug opgaat”, aldus Hoekstra.”</blockquote>
      <p>PvdA’er Henk Nijboer is niet te spreken over het handelen van de minister. Hij stopt zijn mening dan ook niet onder stoelen of banken en laat even haarfijn weten wat hij van deze situatie <a href="https://www.ad.nl/politiek/geheime-notitie-hoekstra-stapelde-fout-op-fout-bij-klm-deal~adfc02aa/"><b>vindt</b></a>:</p>
      <blockquote>“Hoekstra heeft de informatieverstrekking aan de Kamer aangepakt als een consultant, maar wij zijn geen medezeggenschapsraad. Wij zijn de volksvertegenwoordiging. Hij mag pas geld uitgeven als wij dat goed vinden, in plaats daarvan is hij belabberd met het budgetrecht omgegaan. De minister is echter nogal overtuigd van zijn eigen gelijk.”</blockquote>
      <p>Chaos alom dus in politiek Den Haag. Hoe zal deze kwestie aflopen? Eén ding is in ieder geval zeker: aan dit gesodemieter heeft helemaal niemand iets!</p>
    </article>
  </body>
</html>