<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-aktyvist-prykhodko-krym/30284607.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T13:14:49+00:00"/>
    <meta property="og:title" content="Активіст Приходько зустрічає 61-й день народження в СІЗО Сімферополя"/>
    <meta property="og:description" content="Заарештований в анексованому Криму за звинуваченням у підготовці теракту український активіст Олег Приходько 21 листопада зустрічає свій 61-й день народження в Сімферопольському СІЗО. «У нього сього"/>
  </head>
  <body>
    <article>
      <h1>Активіст Приходько зустрічає 61-й день народження в СІЗО Сімферополя</h1>
      <address>
        <time datetime="2019-11-21T13:14:49+00:00">21 Nov 2019, 13:14</time>
      </address>
      <p>Заарештований в анексованому Криму за звинуваченням у підготовці теракту український активіст Олег Приходько 21 листопада зустрічає свій 61-й день народження в Сімферопольському СІЗО.</p>
      <p>«У нього сьогодні, 21 листопада, день народження. До нього пішов адвокат. Нам побачення ще досі не давали. Перший запит нам відхилили, а на другий – ще чекаємо рішення. Пояснили відхилення тим, щоб нібито він не тиснув (через родичів – ред.) на свідків», – сказала проєкту Радіо Свобода <a href="https://ru.krymr.com/a/news-prihodko-vstrechaet-den-rogdenie/30284419.html">Крим.Реалії</a> дочка Приходька Наталія.</p>
      <p>Раніше Олег Приходько <a href="https://www.radiosvoboda.org/a/news-pryhodko-do-zelenskogo/30269518.html">звернувся з СІЗО до українського президента </a>Володимира Зеленського.</p>
      <p>За рішенням суду, активіст <a href="https://www.radiosvoboda.org/a/news-krym-pryhodko-aktyvist/30246447.html">залишиться під вартою в СІЗО</a> до 10 грудня.</p>
      <p>Раніше російська ФСБ <a href="https://www.radiosvoboda.org/a/news-krym-fsb-pryhodko-pidozra/30240506.html">звинуватила Приходька</a> в підготовці до терористичного акту і незаконному виготовленні вибухових речовин.</p>
      <p>Про затримання в Криму проукраїнського активіста 10 жовтня повідомив український політик з Євпаторії, народний депутат сьомого скликання Едуард Леонов.</p>
      <p>Прокуратура Автономної Республіки Крим почала кримінальне провадження за частиною 1 статті 146 КК України (незаконне позбавлення волі) через арешт в анексованому Криму проукраїнського активіста.</p>
    </article>
  </body>
</html>