<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T13:46:33+00:00"/>
    <meta property="og:title" content="Розслідувати і покарати: гучні провалені обіцянки щодо злочинів на Майдані"/>
    <meta property="og:description" content="До річниці Революції гідності зібрали найяскравіші провалені обіцянки політиків про розслідування злочинів за часів Євромайдану."/>
  </head>
  <body>
    <article>
      <h1>Розслідувати і покарати: гучні провалені обіцянки щодо злочинів на Майдані</h1>
      <address>
        <time datetime="2019-11-21T13:46:33+00:00">21 Nov 2019, 13:46</time>
      </address>
      <p>
        <b>Рівно шість років тому в Україні почалася Революція гідності. Спочатку це був мирний протест проти різкої зміни зовнішньополітичного курсу країни, але після невиправданого застосування сили він став протестом проти всієї політичної системи. В результаті – понад сотні загиблих, тисячі поранених і нуль вироків винним. «Слово і Діло» сьогодні зібрало найяскравіші невиконані обіцянки політиків про те, як розслідування злочинів проти Євромайдану буде завершено.</b>
      </p>
      <p>За ступенем емоційності і марності найяскравішою є обіцянка Сергія Пашинського, яку він дав торік: <i>«Я обіцяю, скільки у мене буде сил, я не дозволю приховати реальні злочини – вбивства майданівців. Я <a href="https://www.slovoidilo.ua/promise/46081.html">зроблю все можливе</a>, щоб ці нелюди були покарані. В ім'я загиблих героїв, в ім'я нашої країни»</i>. Дуже красиві слова, але виконати обіцянку у народного депутата Пашинського можливості не було. Це не належало до його повноважень. І говорив він це, коли всі розслідування щодо вбивств на Майдані вже давно стояли на місці. Зараз Пашинський загалом перебуває в СІЗО і, напевно, думає про розслідування проти нього самого.</p>
      <figure>
        <img src="http://media.slovoidilo.ua/media/infographics/10/99504/99504-1_uk_origin.png"/>
      </figure>
      <p>За кілька днів після найкривавіших подій на Майдані, 22 лютого 2014 року, тодішній уповноважений парламенту з контролю за діяльністю ГПУ Олег Махніцький заявив, що кожен, хто віддавав злочинні накази, <a href="https://www.slovoidilo.ua/promise/20592.html">буде покараний</a>, включаючи «ката Януковича». Поки Махніцький обіймав свою посаду, встигли затримати тільки трьох співробітників «Беркута», а до суду над Віктором Януковича було дуже далеко.</p>
      <p>Андрій Парубій теж в лютому 2014-го запевняв, що <a href="https://www.slovoidilo.ua/promise/20604.html">всі, причетні до злочинів під час Майдану, будуть покарані</a>: <i>«Я впевнений, що дуже швидко і ефективно ми зможемо встановити порядок в уусій країні, і покарати всіх тих, хто був причетний до злочинів у час Майдану»</i>. Результату, як ми знаємо, немає досі.</p>
      <p>Віталій Ярема в 2014 році обіцяв <a href="https://www.slovoidilo.ua/promise/20657.html">забезпечити повернення Віктора Януковича до України</a> та притягнути його до кримінальної відповідальності. Валентин Наливайченко теж <a href="https://www.slovoidilo.ua/promise/23392.html">обіцяв </a>четвертому президенту арешт і публічний суд. Поки вони були при владі, зробити обіцяне не змогли. Тільки на початку цього року суд засудив Януковича до 13 років в'язниці за державну зраду і пособництво у веденні агресивної війни. Засудив заочно, адже Янукович все ще переховується в Росії.</p>
      <related>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
      </related>
      <p>Олександр Турчинов у статусі виконувача обов'язків президента обіцяв: <i>«Ми обов'язково <a href="https://www.slovoidilo.ua/promise/21471.html">доведемо це слідство до фінального кінця</a>. А фінал буде тоді, коли всі вбивці і замовники сидітимуть на лаві підсудних»</i>. Станом на лютий у справах Майдану було ухвалено 25 обвинувальних вироків стосовно 35 осіб. За виробництвам ГПУ ухвалено 10 обвинувальних вироків, винні 11 осіб. Але розслідування ще не завершено, а Турчинов вже не при владі.</p>
      <p>Завершити розслідування і довести справи Майдану до кінця обіцяли за різних часів Віктор <a href="https://www.slovoidilo.ua/promise/32035.html">Шокін</a>, Сергій <a href="https://www.slovoidilo.ua/promise/42001.html">Горбатюк </a>і Юрій Луценко. Поки Шокін був генеральним прокурором, ГПУ завершила розслідування стосовно колишнього начальника Головного управління СБУ, причетного до загибелі і заподіяння тілесних ушкоджень учасникам революції. Крім того, Генпрокуратура викрила схему злочинів проти мітингувальників під час подій 18 і 19 лютого 2014 року. Однак всі винні, як і раніше, не покарані.</p>
      <p><i>«Всі, хто вбивав людей на Майдані, будуть або очно тут, в Україні, або заочно тут, в Україні, засуджені до терміну, який встановить справедливий суд»</i>, – <a href="https://www.slovoidilo.ua/promise/38714.html">запевняв </a>Юрій Луценко. Коли Луценко йшов з посади генерального прокурора, робота щодо встановлення та притягнення до кримінальної відповідальності винних у неправомірних діях стосовно мітингувальників тривала.</p>
      <p>Нагадаємо, генеральний прокурор України Руслан <a href="https://www.slovoidilo.ua/2019/11/20/novyna/polityka/zhodna-sprav-majdanu-ne-bude-vtrachena-henprokuror">Рябошапка заявив, що жодна зі справ Майдану не буде втрачена</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/zelenskyj-ochikuye-rezultativ-rozsliduvan-po-revolyucziyi-hidnosti"/>
        <a href="https://www.slovoidilo.ua/2019/11/21/novyna/suspilstvo/den-hidnosti-ta-svobody-yaki-zaxody-zaplanovani-kyyevi"/>
        <a href="https://www.slovoidilo.ua/2019/11/19/novyna/polityka/henprokuratura-prodovzhyt-keruvaty-rozsliduvannyamy-sprav-majdanu"/>
        <a href="https://www.slovoidilo.ua/2019/11/18/novyna/polityka/dbr-stvoryly-speczviddil-spravax-majdanu"/>
      </related>
    </article>
  </body>
</html>