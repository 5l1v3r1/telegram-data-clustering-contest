<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/gulyas-az-eu-s-csatlakozas-ota-most-kaptuk-meg-a-legfontosabb-portfoliot-2044587/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T13:28:00+00:00"/>
    <meta property="og:title" content="Gulyás: az EU-s csatlakozás óta most kaptuk meg a legfontosabb portfóliót"/>
    <meta property="og:description" content="Várhelyi Olivér az egyik legfelkészültebb biztosa lehet az új Európai Bizottságnak – mondta a Miniszterelnökséget vezető miniszter."/>
  </head>
  <body>
    <article>
      <h6 class="kicker">HIÁBA A TÁMADÁSOK</h6>
      <h1>Gulyás: az EU-s csatlakozás óta most kaptuk meg a legfontosabb portfóliót</h1>
      <address>
        <time datetime="2019-11-21T13:28:00+00:00">21 Nov 2019, 13:28</time>
      </address>
      <h4>A magyar ellenzék méltatlan támadása ellenére Várhelyi Olivér az egyik legfelkészültebb biztosa lehet az új Európai Bizottságnak – mondta Gulyás Gergely Miniszterelnökséget vezető miniszter csütörtökön Budapesten.</h4>
      <p>A tárcavezető üdvözölte, hogy</p>
      <blockquote>Várhelyi Olivér lesz az új Európai Bizottság magyar tagja, valamint a bővítés- és szomszédságpolitikát kapja portfólióként.</blockquote>
      <p>A magyar ellenzék méltatlan támadása ellenére külön is üdvözlendő ez az eredmény, Várhelyi Olivér az egyik legfelkészültebb biztosa lehet az újonnan felálló uniós testületnek – jelentette ki.</p>
      <p>Gulyás Gergely hangsúlyozta:</p>
      <blockquote>azt várják az új Európai Bizottságtól, hogy javít az elrontott bevándorláspolitikán, nem konfliktust, hanem konszenzust keres ebben a kérdésben, továbbá a gazdaságpolitika irányán is változtat, valamennyi nagyhatalommal jó és korrekt kapcsolatokra törekszik, és megerősíti az európai életforma védelmét.</blockquote>
      <p>Jó, hogy a bizottság új elnöke biztosi portfóliót hoz létre az európai életforma védelmére – tette hozzá.</p>
      <p>Emlékeztetett: a kormány először Trócsányi Lászlót jelölte, akivel szemben méltatlan és megalapozatlan vádak merültek fel, így a kormány második jelöltként egy szakdiplomatát, EU-szakértőt, komoly tapasztalatokkal rendelkező uniós nagykövetet nevezett meg. Ami ezután történt, mutatja, hogy aki ma a magyar kormány jelöltje, milyen támadásoknak van kitéve elsősorban a bevándorláspárti, Soros György által támogatott körök részéről – közölte.</p>
      <p>Megjegyezte:</p>
      <blockquote>ugyan Soros György és „kegyeltjei” mindent megtettek annak megakadályozásáért, hogy a kormány jelöltje a bizottság tagja legyen, a kísérleteik eredménytelennek bizonyultak.</blockquote>
      <p>A miniszter kitért arra:</p>
      <blockquote>a kormány sokszor hajlandó volt a kompromisszumra az Európai Bizottsággal és az EU-val, de a bevándorlás területén nem hajlandó engedni, a külső határvédelem nem lehet vita tárgya.</blockquote>
      <p>Közölte: az Európai Parlament a jövő héten szavaz az új bizottságról, és a Fidesz képviselői támogatni fogják az új testületet.</p>
      <p>A tárcavezető kiemelte: az Európai Néppártnak (EPP) meg kell erősödnie, vissza kell találnia az alapértékeihez. Most új elnöke van a Néppártnak, ő szerdán beszédet mondott, amiben semmi kifogásolnivaló nem volt, kivéve a külső határvédelemre és határkerítésekre vonatkozó kritikát. Hatékony külső határvédelem, határkerítés nélkül az illegális bevándorlástól nem óvható meg Európa – mutatott rá.</p>
      <p>Gulyás Gergely szerint az EPP új elnökének kell eldöntenie, milyen irányvonalat választ. A Néppárt szempontjából az a fő kérdés, hogy milyen jövőt képzel el magának, megtartja-e azokat az értékeket, amelyek alapján létrejött – értékelt.</p>
      <p>Közölte: a Fidesznek konzervatív, jobbközép demokrata szövetségben kell lennie, és ha az EPP ilyen jövőt lát maga előtt, a Fidesz, a legsikeresebb tagpártjaként, szívesen áll rendelkezésre.</p>
      <p>Megjegyezte: nem zárkóznak el a konzultációtól, ha az EPP új elnöke találkozni szeretne Orbán Viktorral, akkor lesz erre lehetősége.</p>
      <p>A miniszter arról is beszélt, hogy Észak-Macedónia uniós csatlakozási lehetőségét illetően az a kérdés, hogy az EU lezárta-e a határait ott, ahol pillanatnyilag áll, vagy valóban úgy gondolja, hogy egységes Európára van szükség, mert akkor minden európai országnak valós bővítési perspektívát kell kínálni. Amit az EU Észak-Macedóniával tett, „szégyen”, hiszen az ország mindent megtett – a névváltoztatást is beleértve -, de amit az EU tett, az Európa érdekeivel ellentétes és elfogadhatatlan – mondta.</p>
      <p>A Helsinki Bizottság ügyében született ítéletről kijelentette: jogerős ítéletről van szó, és a kormány azokat mindig végrehajtja.</p>
      <p>
        <i>Borítókép: Gulyás Gergely Miniszterelnökséget vezető miniszter a Kormányinfó sajtótájékoztatón a Miniszterelnöki Kabinetiroda Garibaldi utcai sajtótermében 2019. november 21-én.</i>
      </p>
    </article>
  </body>
</html>