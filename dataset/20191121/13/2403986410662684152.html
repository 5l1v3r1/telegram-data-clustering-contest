<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/dinamo_pokarali_groyu_bez_glyadachiv_ta_groshovim_shtrafom_cherez_skandal_na_matchi_z_shahtarem_n1237293"/>
    <meta property="og:site_name" content="24 Канал"/>
    <meta property="article:published_time" content="2019-11-21T13:45:00+00:00"/>
    <meta property="og:title" content="&quot;Динамо&quot; покарали грою без глядачів та грошовим штрафом через скандал на матчі з &quot;Шахтарем&quot;"/>
    <meta property="og:description" content="Контрольно-дисциплінарний комітет Української асоціації футболу визначив покарання київському &quot;Динамо&quot; через скандал на грі з &quot;Шахтарем&quot; 10 листопада. На гостьовому секторі стадіону ОСК &quot;Металіст&quot; простежувалися прояви расизму (імітація мавпячого ухання)."/>
  </head>
  <body>
    <article>
      <h1>"Динамо" покарали грою без глядачів та грошовим штрафом через скандал на матчі з "Шахтарем"</h1>
      <address><time datetime="2019-11-21T13:45:00+00:00">21 Nov 2019, 13:45</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Контрольно-дисциплінарний комітет Української асоціації футболу визначив покарання київському "Динамо" через скандал на грі з "Шахтарем" 10 листопада. На гостьовому секторі стадіону ОСК "Металіст" простежувалися прояви расизму (імітація мавпячого ухання).</b>
      </p>
      <p>УАФ на своєму офіційному сайті повідомляє, що <b>"Динамо" проведе один домашній матч без глядачів.</b> Ще один матч без глядачів умовно з випробувальним строком до кінця сезону-2019/2020.</p>
      <blockquote>Читайте також: <a href="https://24tv.ua/sport/tayson_otrimav_pokarannya_za_netsenzurniy_zhest_na_matchi_shahtar__dinamo_n1237240">Тайсон отримав покарання за нецензурний жест на матчі "Шахтар" – "Динамо"</a></blockquote>
      <p>Окрім того, київський клуб <b>зобов'язаний внести обов’язковий грошовий внесок</b> у розмірі 500 тисяч гривень.</p>
      <h3>Що сталося на матчі Шахтар – Динамо: хронологія подій</h3>
      <ul>
        <li>У неділю, 10 листопада, відбувся <a href="https://24tv.ua/sport/shahtar_dinamo_oglyad_rahunok_video_goliv_matchu_10_11_2019_upl_n1231160">матч між "Шахтарем" та "Динамо"</a>. Гру довелося перервати через расистські вигуки з трибун. При цьому півзахисник "гірників" <a href="https://24tv.ua/sport/video_rasistskogo_skandalu_ta_chervonoyi_kartki_taysona_u_matchi_shahtar__dinamo_n1232102">Тайсон отримав червону картку, показавши непристойний жест в бік вболівальників</a> та вибивши м'яч на трибуни. Поле він покидав зі сльозами на очах. Плакав під час гри й Дентіньйо.</li>
        <li>Після матчу обидва клуби виступили з офіційними заявами, засудивши расизм. Свою позицію <a href="https://24tv.ua/sport/futbol__ne_mistse_rasizmu_reaktsiya_shahtarya_ta_dinamo_na_skandal_v_upl_n1232106">висловив і сам Тайсон</a>.</li>
        <li>Гравця <a href="https://24tv.ua/sport/rasizm_v_ukrayini_na_futboli_shahtar_dinamo_hto_pidtrimav_taysona_n1232353">підтримали чимало футболістів</a>, а <a href="https://24tv.ua/sport/ganba_i_dikunstvo_yanina_sokolova_vidreaguvala_na_rasistskiy_skandal_na_matchi_shahtar__dinamo_n1232226">українська ведуча Яніна Соколова</a> засудила расизм зі сторони вболівальників.</li>
        <li>"Динамо" попросило, щоб було проведено розслідування і<a href="https://24tv.ua/sport/dinamo_vimagaye_oprilyudniti_video_z_rasistskimi_vigukami_v_bik_taysona_n1232451"> не засуджувати наперед вболівальників команди</a>. Згодом було опубліковано ще одне <a href="https://24tv.ua/sport/rasizm_na_matchi_shahtar__dinamo_opublikovano_nove_video_rasistskih_krichalok_n1232550">відео з расистськими вигуками з трибун</a>.</li>
        <li>Фанати "Динамо" <a href="https://24tv.ua/sport/pidtrimali_sov_ultras_dinamo_rozpovili_shho_voni_krichali_taysonu_u_matchi_z_shahtarem_n1233814">пояснили свою поведінку на матчі "підтримкою сов"</a>.</li>
      </ul>
    </article>
  </body>
</html>