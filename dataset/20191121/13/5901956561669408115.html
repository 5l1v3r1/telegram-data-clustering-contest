<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/svetlana-makarovic-ocitajo-mi-da-sem-izdala-simbol-redece-zvezde-252539"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Svetlana Makarović: Očitajo mi, da sem izdala simbol rdeče zvezde"/>
    <meta property="og:description" content="Zgodba glede biografije Svetlane Makarovič z naslovom Luciferka, ki je nedavno izšla pri založbi Beletrina, se, kot kaže, razpleta. Svetlana Slapšak in Erik Valenčič, ki sta bila sprva med soav..."/>
  </head>
  <body>
    <article>
      <h1>Svetlana Makarović: Očitajo mi, da sem izdala simbol rdeče zvezde</h1>
      <h2>Svoj honorar za Luciferko je odstopila Svetlani Slapšak in Eriku Valenčiču.</h2>
      <address><time datetime="2019-11-21T13:11:00+00:00">21 Nov 2019, 13:11</time> by <a rel="author">STA, N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1681881.jpg"/>
          <figcaption>Svetlana Makarovič bo od direktorja založbe Baletrina zahtevala javno opravičilo. FOTO: Blaž Samec, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1685312.jpg"/>
          <figcaption>Naslovnica Luciferke Svetlane Makarovič, Mateja Šurca in Kotika. FOTO: Promocijsko gradivo</figcaption>
        </figure>
      </slideshow>
      <p><a href="https://www.slovenskenovice.si/suzy/clanek/svetlani-makarovic-so-grozili-252100">Zgodba glede biografije <b>Svetlane Makarovič</b></a> z naslovom <i>Luciferka</i>, ki je nedavno izšla pri založbi <i>Beletrina</i>, se, kot kaže, razpleta. <b>Svetlana Slapšak</b> in <b>Erik Valenčič</b>, ki sta bila sprva med soavtorji knjige, sta sprejela ponudbo Makarovičeve, da jima preda svoj honorar za knjigo. Za njo je s tem »stvar zaključena. Začenjam pisati novo knjigo.«</p>
      <figure>
        <img src="https://www.slovenskenovice.si/images/slike/2019/11/21/1685312.jpg"/>
        <figcaption>Naslovnica Luciferke Svetlane Makarovič, Mateja Šurca in Kotika. FOTO: Promocijsko gradivo</figcaption>
      </figure>
      <p>Svetlana Makarovič se je v sredo v <i>Primorskih novicah</i> odzvala na poročanje o zapletih glede Luciferke. Za omenjeni časnik je sicer že v petek povedala, da Slapšakovo in Valenčiča, ki sta bila sprva med soavtorji knjige, zelo ceni in sta ji pri srcu. <br/><br/>»Erik mi zdaj očita, da lažem in da sem izdala simbol rdeče zvezde, da mi je bolj mar za evre. Prizadeta sem zaradi njegove izjave, očitno se je pustil naščuvati založbi <i>Beletrina</i> proti meni, zato sem se odločila, da ta gordijski vozel klevet presekam. V primeru, da Beletrina njemu in Svetlani Slapšak ni izplačala dogovorjene odškodnine, jima svoj honorar v celoti odstopim. <b>Mateju Šurcu</b> pa tega ne bom dovolila, če bo hotel storiti enako. On je pri knjigi edini resnično garal ves čas.«</p>
      <hr/>
      <p>
        <a href="https://www.slovenskenovice.si/suzy/clanek/svetlani-makarovic-so-grozili-252100">Preberite tudi: Svetlani Makarovič so grozili</a>
      </p>
      <hr/>
      <h3>Kontroverzna knjiga</h3>
      <p>Slapšakova in Valenčič sta danes zapisala: »Ponudbo Svetlane Makarovič razumeva kot vsaj delno priznanje njenega dela storjene krivde, ki jo želi popraviti, in obenem zavračava očitke, da naju je Beletrina ščuvala proti Makarovičevi. Založba naju je zgolj in z veliko zadrego na neki točki obvestila, da je naše sodelovanje na zahtevo Makarovičeve in Šurca prekinjeno.« Dodala sta, da sta se po pogovoru odločila, da ponudbo sprejmeta. Založbi Beletrina predlagata, da v imenu Svetlane Makarovič in njiju izplača enaka zneska (iz avtorskega honorarja in prihodnjih obveznosti, kakor bodo prihajale iz pogodbe) organizaciji <i>Upornik z razlogom</i> in <i>Zvezi prijateljev mladine Ljubljana Moste-Polje</i> za pomoč revnim otrokom.<br/><br/>»Verjameva, da je to pravi način, da skupaj prekinemo kalvarijo, ki je spremljala izid knjige, in s tem knjigi omogočimo, da živi svoje, čim bolj neobremenjeno življenje,« sta svoj zapis sklenila Slapšakova in Valenčič.</p>
    </article>
  </body>
</html>