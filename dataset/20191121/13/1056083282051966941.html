<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019657/%D8%A7%D8%AC%D8%B1%D8%A7%DB%8C-%D9%87%D9%81%D8%AA%D9%85%DB%8C%D9%86-%D8%AF%D9%88%D8%B1%D9%87-%D8%B7%D8%B1%D8%AD-%D8%B2%D8%A7%D8%A6%D8%B1%D8%A7%D9%86-%D8%AD%D8%B1%D9%85-%D8%B1%D8%B6%D9%88%DB%8C-%D8%A8%D8%A7-%D8%A7%D8%B9%D8%B2%D8%A7%D9%85-%DB%B7%DB%B0%DB%B0-%D9%86%D9%81%D8%B1-%D8%A8%D9%87-%D9%85%D8%B4%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T13:01:31+00:00"/>
    <meta property="og:title" content="اجرای هفتمین دوره طرح «زائران حرم رضوی» با اعزام ۷۰۰ نفر به مشهد"/>
    <meta property="og:description" content="ایسنا/خراسان رضوی مدیرکل امور اجتماعی سازمان اوقاف و امور خیریه گفت: هفتمین دوره طرح «زائران حرم رضوی» با اعزام  700 نفر به مشهد مقدس آغاز شد."/>
  </head>
  <body>
    <article>
      <h6 class="kicker">مدیرکل امور اجتماعی سازمان اوقاف و امور خیریه خبر داد:</h6>
      <h1>اجرای هفتمین دوره طرح «زائران حرم رضوی» با اعزام ۷۰۰ نفر به مشهد</h1>
      <address><time datetime="2019-11-21T13:01:31+00:00">21 Nov 2019, 13:01</time> by <a rel="author">فاطمه طالبیان شریف</a></address>
      <p>ایسنا/خراسان رضوی مدیرکل امور اجتماعی سازمان اوقاف و امور خیریه گفت: هفتمین دوره طرح «زائران حرم رضوی» با اعزام  700 نفر به مشهد مقدس آغاز شد.</p>
      <p> رضا معمی مقدم با اعلام این خبر اظهار کرد: در راستای اجرای امینانه نیات واقفین، هفتمین دوره طرح «زائران حرم رضوی» از محل عواید موقوفات مرتبط  دارای  درآمد، در دو بازه زمانی 27 تا 30 آبان و 4 تا 7 آذر در مشهد مقدس برگزار می‌شود.</p>
      <p>وی افزود: مرحله اول این طرح با اعزام 320 نفر در حال اجرا است و با اجرای هر دو مرحله بیش از ۷۰۰  نفر از مشتاقان زیارت امام رضا(ع)، به مشهد مقدس اعزام خواهند شد.</p>
      <p>مدیرکل امور اجتماعی سازمان اوقاف و امور خیریه تصریح کرد: طرح «زائران حرم رضوی» باهدف اجرای صحیح و امینانه نیات واقفین در موضوعات کمک به زوار امام رضا(ع) و با رویکرد شفاف‌سازی و اطلاع‌رسانی از آثار و برکات وقف اجرا می‌شود.</p>
      <p>وی با بیان این که شناسایی افراد  واجد شرایط  مطابق نیات واقفین، ایجاد وحدت رویه در سراسر کشور در حوزه اجرای نیات، شفاف‌سازی در خصوص مصرف عواید موقوفات مرتبط، زمینه‌سازی، ترغیب و جذب خیرین در امر ایجاد وقف جدید در موضوعات مرتبط و نیازهای روز جامعه از دیگر اهداف این طرح  محسوب می‌شود، گفت: طرح «زائران حرم رضوی» برای هفتمین سال متوالی در سراسر کشور اجرا می‌شود و بیش از ۳۲۱ موقوفه  دارای  درآمد  مرتبط با طرح و ۷۳۰ نیت در خصوص کمک به زوار امام رضا(ع) در کشور وجود دارد که عواید آن صرف حمایت از افرادی می‌شود که قادر به تأمین هزینه سفر به مشهد مقدس نیستند.</p>
      <p>معمی مقدم درزمینه شرایط انتخاب زائرین نیز یادآور شد: با توجه به مدنظر قرار دادن شرایط  مندرج در وقف نامه‌ها برای افراد و یا مکان خاص، زائرین بار اولی و یا افراد ساکن در مناطق محروم و روستایی که حداقل طی ۱۵ سال گذشته به مشهد مقدس مشرف نشده‌اند، خادمین بقاع متبرکه و مساجد و همچنین شهروندان تحت پوشش نهادهای حمایتی ازجمله کمیته امداد امام(ره) و سازمان بهزیستی از اولویت‌های این طرح محسوب می‌شوند.</p>
      <p>وی با اشاره به تقویت برنامه‌های فرهنگی در طول اجرای این طرح،  تصریح کرد: حضور مستمر روحانی کاروان از مبدأ حرکت تا مقصد، اجرای مراسم بدرقه در بقاع متبرکه (چاووشی خوانی، اسپندگردانی و..)، زیارت دسته‌جمعی، تجمع زائران در دارالهدایه و بهره‌مندی از موعظه وعاظ  مطرح کشوری، برپایی خیمه معرفت و پاسخ به سؤالات شرعی زائران، برگزاری مسابقه کتاب‌خوانی، توزیع بسته‌های فرهنگی و اهداء توشه و سوغات به زائران از دیگر برنامه‌های فرهنگی در طول برگزاری این طرح است.</p>
      <p>مدیرکل امور اجتماعی سازمان اوقاف و امور خیریه همچنین با اشاره به اجرای این طرح در سال‌های گذشته، افزود: در سال گذشته نیز تعداد ۷۲۰ زائر از محل اجرای نیات واقفین از این طرح بهره‌مند شدند. ضمن این که بیشتر زائران اعزامی از استان‌های خراسان رضوی، خوزستان، اصفهان، بوشهر، تهران و همدان بوده و تعداد افراد بر اساس تعداد و بزرگی موقوفات استان‌ها است.</p>
      <p>انتهای پیام</p>
    </article>
  </body>
</html>