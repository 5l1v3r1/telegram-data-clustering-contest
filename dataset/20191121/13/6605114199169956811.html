<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/megnyerte-az-amerikai-nemzeti-konyvdijat-krasznahorkai-laszlo-regenye-2044629/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T13:52:00+00:00"/>
    <meta property="og:title" content="Megnyerte az amerikai Nemzeti Könyvdíjat Krasznahorkai László regénye"/>
    <meta property="og:description" content="Az alkotás az idegen nyelvről angolra fordított művek kategóriájában nyerte el a rangos elismerést."/>
  </head>
  <body>
    <article>
      <h6 class="kicker">BÁRÓ WENCKHEIM HAZATÉR</h6>
      <h1>Megnyerte az amerikai Nemzeti Könyvdíjat Krasznahorkai László regénye</h1>
      <address>
        <time datetime="2019-11-21T13:52:00+00:00">21 Nov 2019, 13:52</time>
      </address>
      <h4>Az alkotás az idegen nyelvről angolra fordított művek kategóriájában nyerte el a rangos elismerést.</h4>
      <blockquote>Krasznahorkai László Báró Wenckheim hazatér című regényének angol nyelvű kiadása nyerte el az amerikai Nemzeti Könyvdíjat az idegen nyelvről angolra fordított művek kategóriájában.</blockquote>
      <p>Krasznahorkai László könyvét Ottilie Mulzet fordította angolra. A regény Baron Wenckheim’s Homecoming címmel jelent meg Amerikában.</p>
      <p>A szerdai New York-i díjátadón Susan Choi Trust Exercise című regénye kapta a fikciós kategória díját, Sarah M. Broom The Yellow House című kötetét jutalmazták a nem fikciós kategóriában, az ifjúsági könyvek mezőnyében pedig Martin W. Sandler 1919 The Year That Changed America című könyve nyert. A költészeti kategória díját Arthur Sze Sight Lines című kötetének ítélték oda.</p>
      <blockquote>A vacsorával egybekötött díjátadó gálán minden győztes 10 ezer dolláros (3 millió forint) jutalmat kapott.</blockquote>
      <p>A kategóriák döntőseit írókból, kritikusokból, könyvkereskedőkből és az irodalmi élet más fontos szereplőiből álló zsűri válogatta ki. A Nemzeti Könyvdíjra a kiadók több mint 1700 könyvvel pályáztak.</p>
      <p>Krasznahorkai László a díj átvételekor köszönetet mondott amerikai kiadójának, olvasóinak és fordítójának, Ottilie Mulzetnek is.</p>
      <blockquote>„Hatalmas öröm, hogy a fordítóinkon keresztül mi is átléphetjük ezeket a nehéz határokat, mi is itthon lehetünk az Egyesült Államokban”</blockquote>
      <p>– fogalmazott Krasznahorkai László.</p>
      <p>Az estén életműdíjjal tüntették ki Oren Teichert, az Amerikai Könyvkereskedők Szövetségének vezetőjét, és Edmund White-ot, a meleg irodalom úttörőjét.<br/>Az évente több kategóriában kiosztott National Book Awardot a második legjelentősebb irodalmi elismerésként tartják számon a Pulitzer-díj után az Egyesült Államokban.</p>
      <blockquote>A Nemzeti Könyv Alapítvány fikciós, nem fikciós, költészeti, ifjúsági és – több évtized után tavaly óta ismét – idegen nyelvről fordított kategóriában hirdet győztest a szakmai testületek véleménye alapján.</blockquote>
      <p>
        <i>Borítókép: Krasznahorkai László</i>
      </p>
    </article>
  </body>
</html>