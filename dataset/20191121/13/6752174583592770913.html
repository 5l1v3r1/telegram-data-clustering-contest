<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-magyar-kulpolitika-kozeppontjaban-mindig-a-magyar-erdek-all/"/>
    <meta property="og:site_name" content="lokál"/>
    <meta property="article:published_time" content="2019-11-21T13:37:11+00:00"/>
    <meta property="og:title" content="A magyar külpolitika középpontjában mindig a magyar érdek áll"/>
    <meta property="og:description" content="A magyar külpolitika középpontjában mindig a magyar érdek áll - mondta Menczer Tamás, a Külgazdasági és Külügyminisztérium tájékoztatásért és Magyarország nemzetközi megjelenítéséért felelős államtitkára."/>
  </head>
  <body>
    <article>
      <h1>A magyar külpolitika középpontjában mindig a magyar érdek áll</h1>
      <address><time datetime="2019-11-21T13:37:11+00:00">21 Nov 2019, 13:37</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/DBZOL20190918004-e1568803180482-1280x913.jpg"/>
      </figure>
      <p>
        <b>A magyar külpolitika középpontjában mindig a magyar érdek áll – szögezte le a Külgazdasági és Külügyminisztérium tájékoztatásért és Magyarország nemzetközi megjelenítéséért felelős államtitkára a magyar diplomácia napja alkalmából a Nemzeti Közszolgálati Egyetemen tartott konferencián csütörtökön.</b>
      </p>
      <p>Menczer Tamás elmondta: a külhoni magyarokra “úgy tekintünk”, mint akik két országot összekötnek, nem szétválasztanak.</p>
      <p>“Azt feltételezzük, és abban bízunk, ha vannak közös, határokon átívelő, bizalomerősítő sikereink szomszédainkkal, idővel az érzékenyebb kérdéseket is meg tudjuk nyitni” – mondta Menczer Tamás.</p>
      <p>A külhoni magyarok sokkal jobb helyzetben vannak most, mint öt évvel ezelőtt, de sok feladat “áll még előttünk” – közölte.</p>
      <p>Kifejtette: Szerbia példaértékűen bánik a határon túli magyar közösségekkel, Szlovákiával pedig “minden idők legjobb kapcsolatát ápoljuk”, és bizonyos kisebbségi kérdésekben is sikerült előre lépni, az ukrán-magyar relációban rendkívül fontos lenne egy legfelsőbb szintű találkozó.</p>
      <p>A magyar kormány nem engedi el a kárpátaljai magyarok kezét, és nem fogja geopolitikai játszmák oltárán feláldozni a közösséget – hangsúlyozta az államtitkár.</p>
      <p>A gazdasági megerősítés is fontos ahhoz, hogy a külhoni magyarok a szülőföldjükön tudjanak maradni, a kormány 2016-ban indított programjának köszönhetően 44 882 pályázatot tudott támogatni összességében 121,9 milliárd forint értékben. A támogatás nyomán 228 milliárd forintnyi beruházás jött létre. Jelenleg 13 415 pályázat áll elbírálás alatt, 35,8 milliárd forint értékben – ismertette az adatokat az államtitkár.</p>
      <p>Meg kell kérdezni a külhoni magyarokat arról, hogy mi a jó nekik. “Mi megkérdezzük őket, soha nem hozunk fontos döntést anélkül, hogy egyeztetnénk a határon túli magyar közösségekkel” – fogalmazott Menczer Tamás.</p>
      <p>Kitért arra is, “arra mi sem számítottunk”, hogy lesz olyan magyar párt, amely szomszédos országban zajló kampány során a magyar jelölttel szemben kampányol.</p>
      <p>A múlt héten Budapesten tárgyaltak a külhoni magyar pártok vezetői, és elmondták: látva a Momentum magyarellenes akcióját, elárulva érzik magukat. A Momentum és szövetségeseik meg akarják tanítani a külhoni magyarokat nem magyar jelöltre szavazni. A történelmi tapasztalat azonban nem azt mutatja, hogy egy nem magyar nemzetiségű jelölt jobban képviseli a magyar érdekeket, mint egy magyar jelölt – mondta Menczer Tamás. Leszögezte: az, amit a Momentum, és minden őket támogató párt csinál, elfogadhatatlan és undorító, “émelyeg a gyomrom, ha rá gondolok.”</p>
      <p>Itt nemcsak a külhoni magyar pártokról van szó, azokat a tömegeket is elárulják, akik a pártok mögött állnak – hangsúlyozta az államtitkár. Amikor a Momentum arról ír, hogy NATO-csapatok kényszerítsenek ki bizonyos általuk kívánt rendet Magyarországon, akkor a legrosszabb kommunista hagyományokat követi. A Momentum egy ronda lila lufi, amiben semmi tartalom nincs, csak a legrosszabb, kommunista, szabaddemokrata és gyurcsányista hagyományokat képviselik – mondta az államtitkár.</p>
      <p>Menczer Tamás beszélt arról is: magyar érdek, hogy Németországgal, Oroszországgal és Törökországgal jó kapcsolatot ápoljunk. A gázimport kérdésében Magyarország a forrás- és útvonal-diverzifikációban érdekelt. “Egyelőre rajtunk kívül álló okok miatt szinte kizárólag orosz gázhoz férünk hozzá” – tette hozzá az államtitkár.</p>
      <p>A migrációról szólva azt emelte ki: jelenleg a nyugat-balkáni útvonalon több mint 100 ezer illegális bevándorló tartózkodik. Elmondta: a magyar kormány több mint 40 millió dollárral támogatta a közel-keleti keresztény közösségeket, ezzel megközelítőleg 50 ezer ember helyben maradását segítették. A magyar ellenzék viszont egyértelműen bevándorláspárti, és van egy párt, amely jelenleg a nyílt antiszemitizmus és a gyurcsányizmus között vacillál, és ebből nehéz a jobbikat választani – mondta Menczer Tamás.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
        <li>
          <a href="https://www.lokal.hu/2019-11-eu-tisztujitas-bar-mindent-megprobaltak-a-magyar-ellenzek-beavatkozasa-szanalmasan-megbukott/">EU-tisztújítás: A magyar ellenzék beavatkozása szánalmasan megbukott</a>
        </li>
        <li>
          <a href="https://www.lokal.hu/2019-11-titkos-megbeszelest-folytatott-soros-gyorgy-es-frans-timmermans/">Titkos megbeszélést folytatott Soros György és Frans Timmermans</a>
        </li>
        <li>
          <a href="https://www.lokal.hu/2019-11-ratamadt-a-rendorokre-egy-idegenrendeszeti-orizetben-levo-szir-ferfi/">Rátámadt a rendőrökre egy idegenrendészeti őrizetben lévő szír férfi</a>
        </li>
      </ul>
    </article>
  </body>
</html>