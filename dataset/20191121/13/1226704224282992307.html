<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/grohling-rezort-skolstva-pride-o-81/431504-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T13:18:00+00:00"/>
    <meta property="og:title" content="Gröhling: Rezort školstva príde o 81 miliónov eur z eurofondov"/>
    <meta property="og:description" content="Poslanec liberálov tvrdí, že v rámci Operačného programu Ľudské zdroje bolo na monitorovacom výbore odsúhlasené presunutie 81 miliónov eur zo vzdelávania na oblasť riešenia v oblasti zamestnanosti."/>
  </head>
  <body>
    <article>
      <h1>Gröhling: Rezort školstva príde o 81 miliónov eur z eurofondov</h1>
      <h2>Poslanec liberálov tvrdí, že v rámci Operačného programu Ľudské zdroje bolo na monitorovacom výbore odsúhlasené presunutie 81 miliónov eur zo vzdelávania na oblasť riešenia v oblasti zamestnanosti.</h2>
      <address><time datetime="2019-11-21T13:18:00+00:00">21 Nov 2019, 13:18</time> by <a rel="author">TASR</a></address>
      <p>Bratislava 21. novembra (TASR) – Ministerstvo školstva, vedy, výskumu a športu (MŠVVaŠ) SR by malo prísť o 81 miliónov eur z eurofondov, tvrdí to poslanec Národnej rady SR Branislav Gröhling (SaS). Poukázal na to, že financie z Operačného programu Ľudské zdroje by mali byť presunuté zo školstva pod Ministerstvo práce, sociálnych vecí a rodiny SR. Šéfka rezortu školstva Martina Lubyová (SNS) však tvrdí, že tento presun nie je definitívne schválený.</p>
      <p><i>"Presun je zatiaľ podmienený tým, či sa podarí, aby školy dokázali zvýšeným tempom čerpať prostriedky. Naša prioritná os Vzdelávanie v tomto programe je charakteristická tým, že sa čerpá cez malé školy,"</i> povedala Lubyová s tým, že sa to nedeje cez jednu veľkú národnú inštitúciu, ktorá získa desiatky miliónov eur. Schopnosť čerpania, keďže ide o malé školy, je podľa šéfky rezortu školstva pomalšia ako v iných prioritných osiach. Podľa nej to však neznamená, že by školy mali o prostriedky prísť.</p>
      <p>Poslanec liberálov tvrdí, že v rámci Operačného programu Ľudské zdroje bolo na monitorovacom výbore odsúhlasené presunutie 81 miliónov eur zo vzdelávania na oblasť riešenia v oblasti zamestnanosti. Podľa Gröhlinga mali byť tieto financie určené na odborné vzdelávanie, vysoké školy a na vzdelávanie pre učiteľov. <i>"Momentálne smerujú tieto financie pod ministerstvo práce,"</i> uviedol Gröhling. Zároveň tvrdí, že rezort školstva doteraz tieto financie nečerpal, preto si nemyslí, že by to do budúcna urobil.</p>
    </article>
  </body>
</html>