<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/digitalisering/svenska-manomotion-far-hemlig-amerikansk-storkund-6979312"/>
    <meta property="og:site_name" content="Ny Teknik"/>
    <meta property="article:published_time" content="2019-11-21T13:31:00+00:00"/>
    <meta property="og:title" content="Svenska Manomotion får hemlig amerikansk storkund"/>
    <meta property="og:description" content="Svenska startupen Manomotion har fått en amerikansk storkund. Manomotion kallar ordern ”vår kanske viktigaste hittills”."/>
  </head>
  <body>
    <article>
      <h1>Svenska Manomotion får hemlig amerikansk storkund</h1>
      <address><time datetime="2019-11-21T13:31:00+00:00">21 Nov 2019, 13:31</time> by <a rel="author">Peter Ottsjö</a></address>
      <slideshow>
        <figure>
          <img src="https://www.nyteknik.se/ponIltIpIv-1574337652/tekniknyheter/f226ur-7e582542-ae0d-4000-83f6-27b8bea62204/binary/original/7e582542-ae0d-4000-83f6-27b8bea62204"/>
          <figcaption>Demonstration av Manomotions teknik. Foto: Manomotion</figcaption>
        </figure>
        <figure>
          <img src="https://www.nyteknik.se/ponIltIpIv-1574337653/tekniknyheter/dyu8yc-a464110f-009d-409e-9d95-e7b9c927ba69/binary/original/a464110f-009d-409e-9d95-e7b9c927ba69"/>
          <figcaption>Manomotion spårar händer med avancerad programvara. Foto: Manomotion</figcaption>
        </figure>
      </slideshow>
      <h4>Svenska startupen Manomotion har fått en amerikansk storkund. Manomotion kallar ordern ”vår kanske viktigaste hittills”.</h4>
      <p>– I väldigt tuff internationell konkurrens har vi vunnit uppdraget att förse ett amerikanskt företag, ett av de allra bästa inom ar-glasögon, med vår teknik, säger vd Lars Österberg, som just nu är på plats på startupmässan Slush i Helsingfors.</p>
      <p>Ar står för augmented reality som kan översättas till förstärkt verklighet. Manomotion gör avancerad programvara för att detektera och förstå handrörelser med hjälp av en kamera av den sort som kan sitta i en mobiltelefon eller i ett par ar-glasögon. Programvaran kan användas för att låta användaren interagera med ar- och vr-miljöer med hjälp av bara fingrar och händer, utan behov av en handkontroll.</p>
      <p>Lars Österberg vill inte nämna vilken kund det rör sig om, men att det amerikanska företaget redan har ar-glasögon på marknaden. Företaget har nu beslutat att bygga in Manomotions teknik i sin produkt.</p>
      <related>
        <a href="https://www.nyteknik.se/startup/33-listan/manomotion-skapar-framtidens-mus-med-mobilen-6838472"/>
      </related>
      <p>Några av de mest kända namnen på den här arenan är Microsoft med <a href="https://www.nyteknik.se/premium/har-testar-ny-teknik-nya-hololens-2-6949703">ar-glasögonen Hololens</a>, och <a href="https://www.nyteknik.se/premium/darfor-gor-svenskarna-spel-till-kontroversiella-magic-leap-6945524">Magic Leap</a> som kallar sitt headset Magic Leap One. Men det finns också en hel hoper tillverkare som gör glasögon enbart riktade mot industrikunder.</p>
      <p>Manomotion grundades 2015. För två år sedan fick bolaget <a href="https://www.nyteknik.se/startup/33-listan/manomotions-vr-mus-tog-hem-publikpriset-6838975">en plats på 33-listan</a>, där Ny Teknik utser Sveriges mest lovande startups. Sedan starten har företaget hunnit ta in 55 miljoner kronor i investeringar, varav ett EU-stöd på 23 miljoner kronor. Manomotion har sedan en tid en produkt ute på marknaden – och flera kunder.</p>
      <related>
        <a href="https://www.nyteknik.se/startup/vi-soker-sveriges-33-basta-unga-teknikbolag-6978978"/>
      </related>
      <p>– Vi har en tysk tillverkare som använder vår teknik för att öka säkerheten i sina produkter. Bland utvecklare som gör ar-spel har vi tagit några kunder. Men det är först med den här nya kunden som volymerna kan komma.</p>
      <p>Ett skäl till att det amerikanska företaget valde Manomotion framför konkurrenter i Silicon Valley och Asien förklarar Lars Österberg med att svenskarnas teknik är ”dubbelt så snabbt som något annat vi sett på marknaden i dag”.</p>
      <p>– Vår handspårning har en ny handsökmotor. Man får lite halvdassig kvalitet med en mobilkamera men vi matchar kameran med perfekta händer som vi har i vår databas.</p>
      <related>
        <a href="https://www.nyteknik.se/popularteknik/har-ar-allt-vi-vet-om-apples-ar-glasogon-6977538"/>
      </related>
      <p>Marknaden för augmented reality förväntas växa kraftigt under första halvan av 20-talet: analysfirman Statista spår en ökning i värde från 3,5 miljarder dollar i dag till nästan 200 miljarder dollar 2025. Ar-glasögon blir enligt vissa bedömare det vi på sikt ersätter mobilen med och <a href="https://www.nyteknik.se/popularteknik/har-ar-allt-vi-vet-om-apples-ar-glasogon-6977538">enligt källor inifrån Iphone-tillverkaren Apple</a> delar det företaget den prognosen.</p>
      <p>– När den marknaden tar fart så har vi programvara för den. Och ska man vara riktigt stöddig så kommer de här ar-glasögonen att behöva riktigt bra handstyrning, säger Lars Österberg.</p>
      <related>
        <h4>Relaterade artiklar</h4>
        <a href="https://www.nyteknik.se/premium/ny-teknik-insight-ar-det-har-tekniken-som-tar-over-efter-mobilerna-6956317"/>
        <a href="https://www.nyteknik.se/premium/sa-ska-sj-trana-personal-pa-nodsituationer-6959572"/>
        <a href="https://www.nyteknik.se/popularteknik/har-ar-allt-vi-vet-om-apples-ar-glasogon-6977538"/>
        <a href="https://www.nyteknik.se/kronikor/facebook-ska-bygga-en-3d-karta-av-hela-planeten-det-borde-bekymra-dig-6972867"/>
        <a href="https://www.nyteknik.se/startup/33-listan/manomotion-skapar-framtidens-mus-med-mobilen-6838472"/>
        <a href="https://www.nyteknik.se/startup/33-listan/manomotions-vr-mus-tog-hem-publikpriset-6838975"/>
      </related>
    </article>
  </body>
</html>