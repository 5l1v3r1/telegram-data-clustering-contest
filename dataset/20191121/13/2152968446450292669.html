<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/21/shpionski-skandal-trese-syrbiia-ima-i-bylgarska-sleda.430363"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="Шпионски скандал тресе Сърбия, има и българска следа?"/>
    <meta property="og:description" content="Руски шпиони вербували сръбски агенти | Dnes.bg"/>
  </head>
  <body>
    <article>
      <h1>Шпионски скандал тресе Сърбия, има и българска следа?</h1>
      <h2>Руски шпиони вербували сръбски агенти</h2>
      <address><time datetime="2019-11-21T13:26:00+00:00">21 Nov 2019, 13:26</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Председателят на сръбската парламентарна комисия за Косово и Метохия Милован Дречун заяви пред телевизия РТС, че против Сърбия се водят множество хибридни операции от няколко страни.</p>
      <p>Според него има връзка между публикуваното видео и неотдавнашната реакция в България на пристигането в Ниш на руски зенитно-ракетни системи С-400, предаде Фокус.</p>
      <p>Освен това държавният служител припомни твърденията на Белград, че в Северна Македония има разузнавателен център, от където българското и хърватското разузнаване провеждат операции срещу страната му.</p>
      <p>Доказателство за това, както заяви Дречун, е случаят с пуснатия видеозапис, на който се вижда как руски разузнавач дава пари на предполагаем високопоставен сръбски държавен служител.</p>
      <p>Вчера държавният глава Александър Вучич поиска от военното разузнаване да разследва евентуална афера за шпионаж.</p>
      <p>Става въпрос за скандал, при който руски шпиони са вербували сръбски агенти. Вучич е свикал среща в качеството на главнокомандващ на сръбските въоръжени сили, за да ги информира за резултатите от разследването.</p>
      <p>По-рано белградските медии съобщиха, че руският дипломат и офицер от военното разузнаване Георги Клебан е заснет във видео, на което се вижда как дава пари на високопоставен сръбски служител.</p>
      <p>Клипът е публикуван в YouTube на 17 ноември, автентичността му е потвърдена от изданието Blic и от разследващ журналист.</p>
      <figure>
        <iframe src="https://www.youtube.com/embed/yawNh1SwYts" width="560" height="315" data-service="Youtube" scrolling="no"/>
      </figure>
      <p>"Сърбия трябва да надгради своя защитен механизъм срещу онези хибридни операции, чрез които външни държавни или недържавни участници имат за цел да повлияят на външната и вътрешната политика на страната", заяви той.</p>
      <p>"Това е неразделна част от хибридна операция, обвързана с пристигането на руския президент Владимир Путин", добави парламентаристът.</p>
      <p>Той посочи, че за записа се знае много малко и че има много непроверени неща.</p>
      <p>"Самите кадри, когато ги погледнете, са доста аматьорски направени. От друга страна, се поставя въпросът коя чужда служба, ако не и наша, е готова да извърши подобна операция - за да могат да придружават двама души, да знаят мястото на срещата им, да записват от колата, когато се срещат навън, разговорът им в ресторанта, съдържанието на чантата и как изглежда руският агент", продължава Дречун.</p>
      <p>Той попита кой е авторът на записа и кой е човекът от сръбската страна, който уж е предал информацията на руски агент.</p>
      <p>Коментирайки съобщения в медиите, че кадрите са пуснати от САЩ, след 50 опита, осуетени от руските служби, Дречун заяви, че това може да е спекулация, но все пак показва средата, в която са публикувани кадрите и добави, че зад тази публикация изглежда стои български разследващ журналист.</p>
      <p>"Той твърди, че не знае кой е автор, но изглежда, че съществуват механизми, чрез които определени лица и служби могат да разпространяват информация сред обществеността", обяснява Дречун.</p>
      <p>Той припомни също, че наскоро България реагира остро и на присъствието на системата С-400 в Сърбия за съвместни учения на сръбската и руската армии и оцени, че историята може да навреди на руско-сръбските интереси.</p>
      <p>Дречун посочи и вчерашната реакция на Атлантическия съвет в България, която, според него, е минала доста незабелязано, но все пак смята, че не е косвено свързана с тази тема.</p>
      <p>"Те предупредиха българските служители, че на територията на тази страна (Сърбия) се провежда истинска хибридна операция и че нейната цел е да подготви терористични атаки в съседни страни", заяви той.</p>
      <p>Освен това Дречун припомни, че по-рано е информирал обществеността, че в Скопие е сформиран маскиран разузнавателен център, в който също се намират членове на служби на съседни държави, като Северна Македония, Хърватия, България.</p>
    </article>
  </body>
</html>