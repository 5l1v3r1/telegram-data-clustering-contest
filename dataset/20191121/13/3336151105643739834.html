<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/bakanlik-maarif-mufettislerinin-yaptigi-tum-is-ve-islemler-yok-hukmundedir-21111912.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T13:10:00+00:00"/>
    <meta property="og:title" content="&quot;Bakanlık maarif müfettişlerinin yaptığı tüm iş ve işlemler yok hükmündedir&quot;"/>
    <meta property="og:description" content="Eğitim İş Başkanı Yıldırım, mahkemenin verdiği kararları hatırlatarak, &quot;Mevcut durumda hiçbir yetkisi bulunmayan bakanlık maarif müfettişlerinin yaptığı tüm iş ve işlemler yok hükmündedir.&quot; dedi."/>
  </head>
  <body>
    <article>
      <h1>"Bakanlık maarif müfettişlerinin yaptığı tüm iş ve işlemler yok hükmündedir"</h1>
      <h2>Eğitim İş Başkanı Yıldırım, mahkemenin verdiği kararları hatırlatarak, "Mevcut durumda hiçbir yetkisi bulunmayan bakanlık maarif müfettişlerinin yaptığı tüm iş ve işlemler yok hükmündedir." dedi.</h2>
      <address>
        <time datetime="2019-11-21T13:10:00+00:00">21 Nov 2019, 13:10</time>
      </address>
      <p>Eğitim İş Sendikası, Milli Eğitim Bakanlığı’nda müfettişlerin atanmasına ilişkin kılavuzun iptali için dava açmıştı. Danıştay, “Milli Eğitim Bakanlığı Teftiş Kurulu Başkanlığı Bakanlık Maarif Müfettişliği Mülakat ve Atama Kılavuzunun” yürütmesini durdurmuştu.</p>
      <p>Ancak Bakanlık, Danıştay’ın iptal kararına rağmen, kılavuz hükmü doğrultusunda mülakat sınavlarını da gerçekleştirmiş ve sonrasında atamalarını da yapmıştı.</p>
      <p>
        <b>“MAHKEME KARARI İLE TÜM BAKANLIK MAARİF MÜFETTİŞLERİNİN ATAMA İŞLEMLERİNİN İPTAL EDİLDİĞİNİ ÖĞRENMİŞ BULUNUYORUZ”</b>
      </p>
      <p>Eğitim İş Sendikası Genel Başkanı Orhan Yıldırım yaptığı yazılı açıklamada, Bakanlığın uygulamasına tepki gösterdi. Yıldırım, şu ifadeleri kullandı:</p>
      <p>“Bu aşamada yapılan mülakatların ve atamaların iptali için açtığımız ikinci davada, Danıştay, hukuka aykırı olan mülakatların tümünün yürütmesini durdurmuş ancak bize göre tartışmalı bir karar ile dava tarihi itibarı ile henüz atama işlemleri sonuçlanmadığı gerekçesiyle bu mülakatlara dayalı yapılan atamaları ise durdurmamıştı.</p>
      <p>Sonrasında tüm bakanlık maarif müfettişliği kadrolarının iptali için Sendikamızca 3. kez dava açılmıştır.</p>
      <p>
        <b>Açtığımız bu davada ise; başka bir mağdurun bireysel olarak açtığı dava neticesinde Ankara 4. İdare Mahkemesinin 06.04.2018 tarih 2017/1118E. 2018/991K sayılı kararı ile tüm bakanlık maarif müfettişlerinin atama işlemlerinin iptal edildiğini öğrenmiş bulunuyoruz. Bizim davamız açısından ise daha önce iptal kararı verildiği gerekçesiyle aynı konuya ilişkin yeniden bir karar verilmesine gerek görülmemiştir.”</b>
      </p>
      <p>
        <b>“MAHKEMECE VERİLEN İPTAL KARARININ İSE MEB TARAFINDAN BUGÜNE KADAR UYGULANMADIĞI ORTAYA ÇIKMIŞTIR”</b>
      </p>
      <p>Orhan Yıldırım, açıklamasını şöyle sürdürdü:</p>
      <p>
        <b>“Bu durumda 06.04.2018 tarihinde tüm bakanlık maarif müfettişlerinin atamalarının mahkeme tarafından iptal edildiği, Mahkemece verilen iptal kararının ise MEB tarafından bugüne kadar uygulanmadığı ortaya çıkmıştır.</b>
      </p>
      <p>Sendikamızca bugüne kadar yürütülen bu mücadelede Bakanlığın artık kaçacak yeri yoktur.</p>
      <p>Bu aşamada itibaren kadroların boşaltılması ve yeniden atama sürecini başlatması gereken MEB’i uyarıyoruz. Mahkeme kararını derhal uygulayın!</p>
      <p>
        <b>“BAKANLIK MAARİF MÜFETTİŞLERİNİN YAPTIĞI TÜM İŞ VE İŞLEMLER YOK HÜKMÜNDEDİR”</b>
      </p>
      <p>
        <b>Mevcut durumda hiçbir yetkisi bulunmayan bakanlık maarif müfettişlerinin yaptığı tüm iş ve işlemler yok hükmündedir. Bu duruma sebebiyet veren ve mahkeme kararını uygulamayan bakanlık yetkililerinin TCK anlamında görevi kötüye kullanma suçunu işlemiş olacaklarını tekraren hatırlatıyor, sürecin takipçisi olmaya devam edeceğimizi tüm kamuoyuna ilan ediyoruz.”</b>
      </p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>11,719 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/yuzde-66si-ogretmenler-odasinda-bile...-2011161200.html"/>
        <a href="https://odatv.com/4-yildir-bu-mahkeme-kararinin-digerinden-farkini-anlayamadik-1910141200.html"/>
        <a href="https://odatv.com/umutsuz-ve-mutsuzlar-2311131200.html"/>
      </related>
    </article>
  </body>
</html>