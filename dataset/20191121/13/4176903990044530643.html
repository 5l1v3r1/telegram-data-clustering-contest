<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/protokol-o-saradnji-s-nemackom-vredan-do-186-miliona-evra/"/>
    <meta property="og:site_name" content="Krstarica"/>
    <meta property="article:published_time" content="2019-11-21T13:39:00+00:00"/>
    <meta property="og:title" content="Protokol o saradnji s Nemačkom vredan do 186 miliona evra"/>
    <meta property="og:description" content="BEOGRAD - Predstavnici Vlade Srbije i Vlade Nemačke potpisali su u Berlinu Protokol o Programu razvojne saradnje za 2019. godinu u vrednosti do 186"/>
  </head>
  <body>
    <article>
      <h1>Protokol o saradnji s Nemačkom vredan do 186 miliona evra</h1>
      <address><time datetime="2019-11-21T13:39:00+00:00">21 Nov 2019, 13:39</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520794-750x430.jpg"/>
        <figcaption>Foto: Tanjug/mfin.gov.rs</figcaption>
      </figure>
      <p>BEOGRAD – Predstavnici Vlade Srbije i Vlade Nemačke potpisali su u Berlinu Protokol o Programu razvojne saradnje za 2019. godinu u vrednosti do 186 miliona evra, a državni sekretar u Ministarstvu finansija Gojko Stanivuković kaže da je time otvoren prostor za intenziviranje saradnje u oblastima održivog ekonomskog razvoja, zaštite životne sredine i energetike, dobre uprave i vladavine prava.</p>
      <p>On je zahvalio Vladi Nemačke na dugogodišnjoj podršci našoj zemlji u procesu evrointegracija i u sprovođenju kompleksnih i izazovnih strukturnih reformi i naveo da je Srbija zabeležila odlične rezultate u oblasti fiskalne konsolidacije i makroekonomske i monetarne politike.</p>
      <p>„Kao rezultat mera fiskalne konsolicacije i strukturnih reformi, Srbija je uspostavila stabilan sistem javnih finansija i stabilno makroekonomsko okruženje, uz silaznu putanju javnog duga, čiji je udeo u BDP-u pao sa više od 70% BDP u 2015. godini na 51,9% BDP-a u septembru 2019. godine“, naveo je Stanivuković.</p>
      <p>Stanovuković je domaćinima preneo i da su javne finansije ušle u zonu fiskalnog suficita iz zone fiskalnog deficita, koja je u 2017. godini iznosila 1,1% BDP-a, te da takav pozitivni trend traje već tri godine zaredom. Srbija je u prvih devet meseci 2019. godine zabeležila budžetski suficit od 49,9 milijardi dinara, što je 63,2 milijarde bolje od budžetskog plana, pomenuo je državni sekretar. „Postigli smo realni rast BDP-a od 4,4% u 2018. godini, a očekujemo da ćemo 2019. godinu završiti sa rastom od 3,5% ili više“, napomenuo je Stanivuković, te istakao da je strateško partnerstvo dveju zemalja od izuzetnog značaja i da Srbija i Nemačka imaju uspešne bilateralne, političke i ekonomske odnose.</p>
      <p>Podsetio je da je Nemačka investirala više od 3,5 milijardi evra kroz investicije i grantove, kako bi podržala razvojne projekte i rast, kao i da bi ojačala kapacitete srpske privrede. Takođe, pomenuo je da je od januara do septembra 2019. ukupna trgovinska razmena iznosila 3,9 milijardi evra, da u Srbiji posluje 400 kompanija iz Nemačke sa oko 60 hiljada zaposlenih, te da su najveća ulaganja realizovana u automobilskoj industriji, elektronici, prehrambenoj i farmaceutskoj industriji.</p>
      <p>Nemačka strana, čiju su delegaciju predvodili Folker Elom i Dirko Šatšnajder predstavnicima Ministarstva za ekonomsku saradnju i razvoj ukazala je na važnost zajedničkih evropskih vrednosti kao osnove za uspešnu bilateralnu saradnju i zahvalila se Vladi Srbije na odličnoj saradnji i pohvalila odlične ekonomske rezultate koji su postignuti.</p>
      <p>Istaknuto je da će i buduća pomoć nemačke razvojne politike biti usmerana ka procesu pristupanja Srbije Evropskoj uniji.</p>
      <p>Potpisivanju Protokola prethodili su intezivni dvodnevni bilateralni pregovori predstavnika delegacija dveju vlada, gde je potvrđen zajednički interes za nastavak dijaloga o razvojnoj politici, u šta je Vlada Nemačke do sada uložila više od 1,9 milijardi evra razvojne pomoći, čineći je najznačajnijim bilateralnim donatorom i spoljnopolitičkim partnerom Srbije.</p>
      <p>(Tanjug)</p>
    </article>
  </body>
</html>