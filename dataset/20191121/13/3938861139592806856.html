<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_koli-ponovlyat-viplatu-dekretnih-ta-likarnyanih/939205"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T13:52:00+00:00"/>
    <meta property="og:title" content="Коли поновлять виплату декретних та лікарняних"/>
    <meta property="og:description" content="Виплату лікарняних та допомоги по вагітності та пологам поновлять, як тільки Мінсоцполітики врегулює питання з керівництвом Фонду соціального страхування. &quot;Кожного дня у Фонд соціального страхування надходить від 60 до 250 мільйонів гривень. Вчора на рахунках було 429 мільйонів гривень, ..."/>
  </head>
  <body>
    <article>
      <h1>Коли поновлять виплату декретних та лікарняних</h1>
      <address><time datetime="2019-11-21T13:52:00+00:00">21 Nov 2019, 13:52</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939205_w_300.jpg?v=0"/>
        <figcaption>Призупинення виплат Фондом соцстрахування - це особиста ініціатива поновленого керівника Фонду Євгена Баженкова, пояснюють у Мінсоцполітики. Фото: Depositphotos</figcaption>
      </figure>
      <p>Виплату лікарняних та допомоги по вагітності та пологам поновлять, як тільки Мінсоцполітики врегулює питання з керівництвом Фонду соціального страхування.</p>
      <p>"Кожного дня у Фонд соціального страхування надходить від 60 до 250 мільйонів гривень. Вчора на рахунках було 429 мільйонів гривень, сьогодні - 550. Тобто гроші у них є. Хочу запевнити, що Мінсоцполітики забезпечить здійснення виплат, як тільки ми врегулюємо питання з керівництвом Фонду", - заявив заступник міністра соцполітики <b>Олег Коваль </b>на брифінгу.</p>
      <p>За його словами призупинення виплат Фондом соцстрахування - це особиста ініціатива поновленого керівника Фонду <b>Євгена Баженкова</b>. Інших підстав немає.</p>
      <p>"Міністерство соціальної політики не буде співпрацювати із будь-ким, хто фігурує у кримінальних справах, особливо якщо мова іде про розкрадання загальнодержавного майна", - резюмував Коваль.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/health/_otrimati-likarnyanij-stane-prostishe-podrobici/935616"/>
      </related>
      <p>Так, керівник виконавчої дирекції Фонду соцстрахування Євген Баженков є фігурантом 2 кримінальних справ, які стосуються приватизації державного майна. Його звільнили 15 травня 2018-го за рішенням правління Фонду. Однак 8 листопада Печерський суд Києва скасував відповідне рішення і Баженкова поновили на посаді. 18 листопада Мінсоцполітики подало скаргу на дії виконавця у Міністерство юстиції. Водночас повного рішення суду немає. Це блокує процедуру подання апеляції на рішення суду. Крім того, суддя, який вів справу, пішов у відпустку на невизначений час.</p>
      <blockquote>Виплачувати <a href="https://gazeta.ua/articles/economics/_pripinili-viplatu-likarnyanih-i-dekretnih-prichini/939083">лікарняні та декретні</a> Фонд соціального страхування перестав 20 листопада. У Фонді пояснюють, що кошти, передбачені бюджетом на 2019 рік, закінчилися. Щоб повністю виплатити матеріальну допомогу треба 13,573 млрд грн. Водночас є менше на 1,038 млрд грн.</blockquote>
    </article>
  </body>
</html>