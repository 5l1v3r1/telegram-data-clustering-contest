<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/insidertrading/125734/giati-kathysterei-o-diagonismos-gia-kazino-sto-elliniko"/>
    <meta property="og:site_name" content="Insider"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="Γιατί καθυστερεί ο διαγωνισμός για το καζίνο στο Ελληνικό"/>
    <meta property="og:description" content="Ο “Insider” αποκαλύπτει το παρασκήνιο της διαδικασίας"/>
  </head>
  <body>
    <article>
      <h1>Γιατί καθυστερεί ο διαγωνισμός για το καζίνο στο Ελληνικό</h1>
      <h2>Ο “Insider” αποκαλύπτει το παρασκήνιο της διαδικασίας</h2>
      <address>
        <time datetime="2019-11-21T13:26:00+00:00">21 Nov 2019, 13:26</time>
      </address>
      <p>Αρκετά περισσότερο χρόνο από αυτό που αρχικά εκτιμούσε ο υπουργός Ανάπτυξης Άδωνις Γεωργιάδης παίρνει εν τέλει ο διαγωνισμός για το καζίνο στο Ελληνικό. Σε αυτή τη φάση είμαστε πολύ κοντά στο να ολοκληρωθεί το πρώτο από τα τρία στάδια, το οποίο αφορά και τα δικαιολογητικά <a href="https://www.insider.gr/specials/monomahia-giganton-gia-kazino-sto-elliniko">των δύο διαγωνιζομένων</a>. Τα άλλα δύο είναι η τεχνική και η οικονομική προσφορά. Όπως μου λένε, ο λόγος της καθυστέρηση έχει να κάνει με το γεγονός ότι η Επιτροπή Διενέργειας έχει τηρήσει ευλαβικά όλες τις διαδικασίες και πηγαίνει με το γράμμα του νόμου ως προς την εγκυρότητα των δικαιολογητικών που έχουν κατατεθεί. Με δεδομένο μάλιστα ότι και οι δύο διεκδικητές έχουν καταθέσει πολυσέλιδα υπομνήματα για τους ανταγωνιστές τους, όπως μου είπαν, η Επιτροπή Διενέργειας είχε εξαιρετικά απαιτητικό έργο.</p>
      <h3>Η διαδικασία από εδώ και πέρα</h3>
      <p>Πλέον, η Επιτροπή Διενέργειας θα παραδώσει το πόρισμά της στην ΕΕΕΠ, η οποία και θα προχωρήσει τη διαδικασία. Αν και οι δύο προσφορές πάρουν το «πράσινο φως», πάμε στο άνοιγμα της τεχνικής και μετά της οικονομικής προσφοράς. Αν όχι, αυτό σημαίνει ότι ένας –ή και οι δύο διαγωνιζόμενοι- θα πρέπει να αποκλειστούν. Αν μείνει ένας, τότε αυτόματα πάμε στην τεχνική και την οικονομική προσφορά και αν κανένας δεν περάσει, ο διαγωνισμός είναι πλέον άκυρος.</p>
      <p>Όπως μαθαίνω πάντως, οι Επιτροπές είναι διατεθειμένες να κινηθούν με το γράμμα του νόμου, καθώς θέλουν με κάθε τρόπο να αποφύγουν ένα φιάσκο αντίστοιχο με αυτό της Εθνικής Ασφαλιστικής, όπου αποδείχθηκε ότι ο πλειοδότης δεν είχε τα απαραίτητα κεφάλαια. Γι΄ αυτό και ο ενδελεχής έλεγχος, ο οποίος και έφερε την καθυστέρηση.</p>
      <p>The Insider</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125275/taiped-treis-ekkremotites-gia-na-oloklirothei-elliniko"/>
        <a href="https://www.insider.gr/apopseis/vlogs/123175/ta-tria-simeia-sos-gia-elliniko"/>
        <a href="https://www.insider.gr/insidertrading/125681/ta-nea-ependytika-shedia-toy-iban-sabbidi"/>
      </related>
    </article>
  </body>
</html>