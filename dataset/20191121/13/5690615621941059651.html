<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837033-arakhamiya-stav-na-zakhist-yuzika"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T13:45:00+00:00"/>
    <meta property="og:title" content="Арахамія став на захист &quot;Юзіка&quot;"/>
    <meta property="og:description" content="КИЇВ. 21 листопада. УНН. Голова фракції &quot;Слуга народу&quot; Давид Арахамія не бачить криміналу в опублікованих аудіозаписах розмови народних депутатів, зокрема …"/>
  </head>
  <body>
    <article>
      <h1>Арахамія став на захист "Юзіка"</h1>
      <address><time datetime="2019-11-21T13:45:00+00:00">21 Nov 2019, 13:45</time> by <a rel="author">Саша Картер</a></address>
      <p><b>КИЇВ. 21 листопада. УНН</b>. Голова фракції "Слуга народу" Давид Арахамія не бачить криміналу в опублікованих аудіозаписах розмови народних депутатів, зокрема нардепа зі "Слуги народу" Юрія Корявченкова. Про це він заявив журналістам у четвер, передає кореспондент <b>УНН</b>.</p>
      <p>"Ви самі чули ці плівки? Ви там бачите якусь корупцію чи щось таке? Я бачив особисто, те, що я почув – що приїхали люди в рідне місто Президента, це група людей, не пов’язана один з іншим, група нардепів з різних кіл. Вони кажуть: там є у вас, як і в моєму рідному Миколаєві, нелегальна якась там "ігорка", металобрухтом займаються нелегально, наркомани якісь там, і таке інше. Вони кажуть: хто б вам не казав, що з Києва будуть телефонувати, шліть всіх подалі і робіть свою роботу", - сказав Арахамія.</p>
      <p>З його слів, на аудіозапису він почув, як нардепи "хочуть навести у цьому місті нормальний порядок, щоб показати всій країні, що прийшли зміни".</p>
      <p>"Я спілкувався з Корявченко, я спілкувався з Неклюдовим, і вони кажуть: слухай, там нічого не було. Як Неклюдов з Корявченко, з різних, так би мовити, таборів, люди, не могли б разом щось робити кримінальне… Ця інформація з’явилась в оперативних джерелах, як пояснюють зараз правоохоронці, ще 3 місяці тому. Вони переслухали і зрозуміли, що немає криміналу, а зараз воно видається за якийсь "гейт", - додав голова фракції.</p>
      <p>Нагадаємо, 18 листопада в мережі <a href="https://www.unn.com.ua/uk/news/1836471-polyakov-oprilyudniv-audiozapis-rozmovi-yuzika-zi-slugi-narodu-z-politsiyeyu-u-krivomu-rozi?fbclid=IwAR3VIhnZPNUb2FxWMlHoHq8FNL2y1eU5Yv_zx6qkK4qa3nTi_0t_81l2GgE">оприлюднили розмову</a> народного депутата від фракції “Слуга народу” Юрія Корявченкова (“Юзік” з "95 кварталу" — ред.), яку він провів разом зі своїми колегами у Кривому Розі з представниками місцевої поліції.</p>
    </article>
  </body>
</html>