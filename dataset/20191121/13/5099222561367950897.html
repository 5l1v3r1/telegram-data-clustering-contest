<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505199-mesaje-prin-care-cere-demisia-lui-tudorel-toader-poarta-casei-acestuia-alte-cladiri-din-iasi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T13:51:00+00:00"/>
    <meta property="og:title" content="UPDATE: Mesaje prin care se cere demisia lui Tudorel Toader, pe poarta casei acestuia și pe alte clădiri din Iași / Fostul ministru a depus plângere La Poliție"/>
    <meta property="og:description" content="Mesaje prin care se cere demisia lui Tudorel Toader au apărut la Iași, vopsite pe poarta locuinței acestuia, dar și pe alte clădiri din zona Universității &quot;Alexandru Ioan Cuza&quot;, unde fostul"/>
  </head>
  <body>
    <article>
      <h1>UPDATE: Mesaje prin care se cere demisia lui Tudorel Toader, pe poarta casei acestuia și pe alte clădiri din Iași / Fostul ministru a depus plângere La Poliție</h1>
      <address><time datetime="2019-11-21T13:51:00+00:00">21 Nov 2019, 13:51</time> by <a rel="author">Redactia</a></address>
      <p><b>Mesaje prin care se cere demisia lui Tudorel Toader au apărut la Iași, vopsite pe poarta locuinței acestuia, dar și pe alte clădiri din zona Universității "Alexandru Ioan Cuza", unde fostul ministru al Justiției este rector.<br/></b><br/>Mai multe mesaje cu "Demisia"și "#Demisia, Tudorel", cu fotografia fostului ministru al Justiției, au apărut joi în zona Copou din Iași, unde se află Universitatea "Alexandru Ioan Cuza” și unde locuiește Tudorel Toader.<br/><br/>"Demisie" a fost scris cu spray alb pe poarta locuinței lui Tudorel Toader, iar pe gardul casei au fost făcute și trei graffiti-uri, cu portretul acestuia.<br/><br/>Inscripțiile de pe poarta locuinței lui Tudorel Toader au fost deja șterse, însă se văd în continuare urme ale acestora.<br/><br/>Mesajele au apărut și pe alte clădiri din apropierea casei lui Tudorel Toader, dar și pe străzile din jurul Universității.<br/><br/>Fostul ministru al Justiţiei afirmă că a depus plângere la poliţie.<br/><br/>"Am făcut plângere pentru identificarea şi eventuala sancţionare a autorilor. Comunitatea academică este abilitată să se pronunţe cu privire la exercitarea prerogativelor de rector, cu atât mai mult cu cât urmează alegerile pentru această demnitate", a afirmat pentru Agerpres Tudorel Toader. <br/><br/>Reprezentanţii Inspectoratului Judeţean de Poliţie Iaşi au anunțat că a fost întocmit un dosar penal pentru distrugere. "În urma sesizării primite, a fost întocmit dosar penal sub aspectul săvârşirii infracţiunii de distrugere. Cercetările continuă pentru identificarea autorilor, urmând ca în funcţie de cele constatate să fie dispuse măsurile legale", a declarat Ioana Bîlea, purtătorul de cuvânt al Poliției Județene Iaşi.<br/><br/><br/>Tudorel Toader este rectorul Universității „Alexandru Ioan Cuza” din Iași și membru în Comisia de la Veneția.</p>
    </article>
  </body>
</html>