<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/schimbari-pentru-clientii-unicredit-bank-banca-introduce-semnatura-electronica-pentru-clientii-companii-18602282"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T13:36:34+00:00"/>
    <meta property="og:title" content="Schimbări pentru clienţii UniCredit Bank: Banca introduce semnătura electronică pentru clienţii companii"/>
    <meta property="og:description" content="UniCredit Bank va oferi clienţilor companii, din decembrie, posibilitatea de a semna documentaţia în relaţia cu banca folosind o semnatură electronică calificată emisă de un furnizor autorizat din România, se arată într-un comunicat remis MEDIAFAX."/>
  </head>
  <body>
    <article>
      <h1>Schimbări pentru clienţii UniCredit Bank: Banca introduce semnătura electronică pentru clienţii companii</h1>
      <address><time datetime="2019-11-21T13:36:34+00:00">21 Nov 2019, 13:36</time> by <a rel="author" href="https://www.zf.ro/autor/teona-tomoiaga" target="_blank">Teona Tomoiaga</a></address>
      <p>UniCredit Bank va oferi clienţilor companii, din decembrie, posibilitatea de a semna documentaţia în relaţia cu banca folosind o semnatură electronică calificată emisă de un furnizor autorizat din România, se arată într-un comunicat remis MEDIAFAX.</p>
      <p>Concret, anumiţi clienţi companii ai unui număr limitat de sucursale UniCredit Bank din Bucureşti vor putea semna diferite documente în relaţia cu banca folosind semnătura electronică, estimându-se ca până la finalul lunii martie 2020 acest proces să fie extins la nivelul reţelei de sucursale.</p>
      <p>Această semnătură este recunoscută pe deplin pe teritoriul României şi al Uniunii Europene, cu valoare juridică identică semnăturii olografe şi va putea fi folosită şi în relaţie cu alte părţi, relatează sursa citată.</p>
      <p>Astfel, clienţii companii vor putea semna documentaţia contractuală cu semnătură electronică calificată care este oferită prin intermediul băncii. Clienţii IMM vor beneficia de unul până la trei certificate gratuite ca parte a ofertei tranzacţionale Creativ sau GeniusIMM, în timp ce companiile cu peste 250 de angajaţi vor avea acces la oferte personalizate.</p>
      <p>Introducerea semnăturii electronice permite simplificarea proceselor în sucursale, aducând marele avantaj al eliminării hârtiei şi al înlocuirii acesteia cu documentaţie electronică, uşor de stocat şi de accesat atât de către clienţi, cât şi de către bancă.</p>
      <p>Angajaţii companiilor din România petrec în medie 5 ore pe lună pentru semnarea documentelor bancare, iar numărul de ore creşte la 20 în cazul firmelor cu peste 250 de angajaţi, arată un sondaj realizat de iSense Solutions pentru UniCredit. În acelaşi timp, percepţia companiilor asupra introducerii semnăturii electronice în activitatea lor este una pozitivă, 73% dintre companiile mici şi respectiv 88% dintre companiile mari considerând-o utilă şi 75%, respectiv 77%, considerând că este un mijloc sigur.</p>
      <p>„Digitalizarea operaţiunilor este un obiectiv strategic pentru noi, cu ambiţia de a ne plasa în topul băncilor digitale, dar şi un răspuns la nevoia mediului de afaceri de a creşte eficienţa operaţională. În ultimii ani, am lansat servicii digitale care conectează clienţii companii cu experienţa bancară a viitorului, precum aplicaţiile de BusinessNet şi Business Mobile.</p>
      <p>Prin introducerea semnăturii electronice calificate în pachetele tranzacţionale curente ale băncii, extindem accesul companiilor la un instrument esenţial pentru transformarea digitală şi ajutăm clienţii să câştige timp preţios pentru lucrurile care contează în business şi în afara programului”, a declarat Sorin Drăgulin, director de produse şi segmente în cadrul diviziei de retail UniCredit Bank., citat în comunicat.</p>
      <p>În 2018, UniCredit a implementat cu succes posibilitatea de semnare electronică a documentelor pentru mai multe tipuri de produse destinate persoanelor fizice. În acest moment, 60% din conturi şi 35% din creditele de nevoi personale sunt contractate cu semnătură electronică, astfel contribuind la eficientizarea operaţiunilor în sucursale şi simplificarea experienţei bancare a clienţilor.</p>
    </article>
  </body>
</html>