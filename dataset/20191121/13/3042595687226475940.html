<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hun-har-et-forklaringsproblem/71845830"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T13:55:12+00:00"/>
    <meta property="og:title" content="- Hun har et forklaringsproblem"/>
    <meta property="og:description" content="Opposisjonen på Stortinget lurer fortsatt på hva Anniken Hauglie (H) har visst mens diskusjonene gikk innad i Nav. Nå vil de kreve flere nye svar fra statsråden."/>
  </head>
  <body>
    <article>
      <h1>- Hun har et forklaringsproblem</h1>
      <h2>Opposisjonen på Stortinget lurer fortsatt på hva Anniken Hauglie (H) har visst mens diskusjonene gikk innad i Nav. Nå vil de kreve flere nye svar fra statsråden.</h2>
      <address><time datetime="2019-11-21T13:55:12+00:00">21 Nov 2019, 13:55</time> by <a rel="author">Torun Støbakk</a></address>
      <p>Allerede i 2017 slo Nav Klageinstans alarm om at regelverket kunne være feiltolket. Likevel gikk det altså nesten to år før omfanget av Nav-feilen ble kjent.</p>
      <p>I mellomtida ble uskyldige personer sendt i fengsel eller fratatt penger de egentlig hadde rett på - bare fordi de hadde oppholdt seg i et EØS-land i stønadsperioden.</p>
      <p>
        <b>Saksordfører Eva Kristin Hansen (Ap) i kontroll- og konstitusjonskomiteen på Stortinget sier arbeidsminister Anniken Hauglie (H) har et forklaringsproblem overfor Stortinget.</b>
      </p>
      <figure>
        <img src="https://dbstatic.no/71846410.jpg?imageId=71846410&amp;width=512&amp;height=308"/>
        <figcaption><b>KRITISK:</b> "Granskningssjef" Eva Kristin Hansen i kontroll- og konstitusjonskomiteen mener det nå må komme fram mer om hva departementet har visst. Foto: Heiko Junge / NTB scanpix Vis mer</figcaption>
      </figure>
      <p>- Nå bør Hauglie legge alle kort på bordet om når hun har visst ting. Hvis hun påstår så hardnakka at hun ikke har visst noe før helt på tampen, er det bekymringsfullt i seg selv, når det har vært så store diskusjoner om dette så lenge i forveien, sier Hansen til Dagbladet.</p>
      <h3>Vil ha flere svar</h3>
      <p>Når kontroll- og konstitusjonskomiteen samles til møte i ettermiddag, har Ap i forkant notert 15 nye spørsmål de mener statsråden må oppklare.</p>
      <p>Et viktig poeng framover blir å avklare hva departementet har visst, når. Den omfattende korrespondansen Stortinget fikk i går, handler nemlig i stor grad om den interne dialogen i Nav-systemet, ifølge Hansen.</p>
      <p>- Vi stusser veldig over at så lite av korrespondansen vi har fått oversendt til nå involverer departementet, sier Hansen, som sier man kan få inntrykk av at det har vært «hjemme-alene-fest» i Nav.</p>
      <h3>Problematiseres ikke i stortingsmelding</h3>
      <p>Hun mener det er viktig å nå få svar på om det har vært møter og korrespondanse mellom Nav og direktoratet som også involverer departementet.</p>
      <p>Derfor vil kontroll- og konstitusjonskomiteen trolig be om oversikt over både møter og referater fra disse.</p>
      <p>Hansen beskriver det siste døgnets disputt mellom Hauglie og Nav-direktøren som et underlig skue.</p>
      <p>I sitt brev til kontroll- og konstitusjonskomiteen tirsdag kveld, trekker Hauglie nemlig fram en epost, som hun mener viser at Nav visste allerede i februar i år at Nav-feilen også kunne omfatte straffesaker.</p>
      <p>
        <b>Nav-direktør Sigrun Vågeng har imidlertid tatt til motmæle, og sagt at det ikke er sånn eposten skal tolkes.</b>
      </p>
      <p>- Det underlige er at Hauglie skriver i sitt brev til komiteen henviser til akkurat den eposten. Det betyr at hun aktivt informerer Stortinget om at her har noen visst, og hun peker på Nav-direktøren. Da var det et underlig skue å se dem ryke i tottene på hverandre i går, sier Hansen.</p>
      <p>Antagelig vil også disputten mellom de to bli tema når kontroll- og konstitusjonskomiteen møtes i dag.</p>
      <h3>Krever svar</h3>
      <p>Det sier også SVs Freddy Andre Øvstegård, som også sitter i kontroll- og konstitusjonskomiteen på Stortinget.</p>
      <p>- Vi kommer til å spørre statsråden om å oppklare hva dette egentlig handlet om, sier Øvstegård.</p>
      <p>
        <b>Han mener også det er viktig å få fram flere detaljer om departementets involvering i saken.</b>
      </p>
      <p>- Vi har fått en gigantisk blekke med mye som har skjedd i Nav, men veldig lite i departementet. Derfor er det viktig at vi driller på for å få ut mer om hva departementet har visst. Det er egentlig avklart etter SSB-saken at de også skal sende oss nedtegnelser fra møter i slike saker, men det har de ikke gjort her, og det kommer vi til å spørre om, sier han.</p>
      <p>Kontroll- og konstitusjonskomiteen har fram til i dag, sendt to ulike henvendelser med spørsmål til statsråd Anniken Hauglie (H).<br/><br/>De første svarene kom tirsdag, mens det kommer flere svar torsdag, både fra Hauglie selv og fra Justisminister Jøran Kallmyr (Frp), som også er bedt om å svare kontroll- og konstitusjonskomiteen.</p>
    </article>
  </body>
</html>