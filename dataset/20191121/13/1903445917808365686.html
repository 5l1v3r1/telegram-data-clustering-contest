<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/cikk/53205/asus-rog-zephyrus-s-gx502g-ket-kiloba-mennyi-gamer-ero-fer"/>
    <meta property="og:site_name" content="PlayDome"/>
    <meta property="article:published_time" content="2019-11-21T13:35:00+00:00"/>
    <meta property="og:title" content="ASUS ROG Zephyrus S GX502G – Két kilóba mennyi gamer erő fér?"/>
    <meta property="og:description" content="Megújult az ASUS gamer ultrabook-sorozata."/>
  </head>
  <body>
    <article>
      <h1>ASUS ROG Zephyrus S GX502G – Két kilóba mennyi gamer erő fér?</h1>
      <h2>Megújult az ASUS gamer ultrabook-sorozata.</h2>
      <address><time datetime="2019-11-21T13:35:00+00:00">21 Nov 2019, 13:35</time> by <a rel="author">Sityi</a></address>
      <p>Az <a href="https://www.playdome.hu/cikk/53108/msi-ge75-raider-9sf-egy-csucsgep-a-sarkanyosoktol">MSI GE75 Raider</a> tesztem elején tettem fel a költői kérdést, hogy vajon milyen csúcs gamer notesz képes engem lenyűgözni. A sárkányosok megpróbálták, és majdnem sikerült nekik – mindössze a kicsit feleslegesen gyors kijelző és a terhelés közbeni hang volt az, amibe bele tudtam kötni. Nos, az ASUS is felvette a kesztyűt, és egy <i>Zephyrus S</i>-sel próbálkozik nálam.</p>
      <figure>
        <img src="https://www.pcdome.hu/gallery/article/53205/image1.jpg"/>
      </figure>
      <p>Lassan már az lesz a furcsa, ha egy gamer laptop hivalkodóan csicsás... Szerencsére elmúltak már azok az idők, amikor a játékosságot a végtelen mennyiségű RGB-világítás és a rendkívül hivalkodó design jelentette. A fedlapon egy vörösen (és szerencsére nem nagy fényerővel) világító ROG logo hirdeti a felhasználási célt, egyébként csak a billentyűzet világít még, de az majdnem két tucat módon. A külcsínnel tehát nincs baj – DE MI EZ?!?! MI TÖRTÉNT ITT?!?! HOVÁ LETT AZ ÁLTALAM ANNYIRA KEDVELT NUMPAD/TOUCHPAD KOMBÓ?!?! Zokogok... Az <a href="https://www.playdome.hu/cikk/51953/asus-zephyrus-s-gx531gx-a-millio-forintos-laptop">első Zephyrus tesztem</a> során beleszerettem; kiválóan működött a ZenBook Pro Duón; még a <a href="https://www.playdome.hu/cikk/52681/asus-rog-strix-g-g531gt-olcsositas-esszel">Strix G</a>-n is azt mondom, hogy okés volt – erre most mit kapunk? Egy tök standard tapipadot! Enyje! Miért? Miért kellett ezt a remek egyedi vonást kukázni? Ráadásul anno az volt az érv a letolt billentyűzetnél és jobbra rakott spéci tapipadnál, hogy így jobban hűt a rendszer, mert felül is kap levegőt! Így már kap? Mondjuk a gépház megemelése hátul megmaradt, és érezni, hogy szerepe van a levegő áramoltatásában... Némi vigaszt jelentett, hogy egy Gladius II egeret is csomagoltak a gép mellé – jó ideje ilyet használok, tökéletesen meg vagyok vele elégedve, kellemes meglepetés volt viszont látni házi cincogóm testvérkéjét.</p>
      <related>
        <h4>Cikkajánló</h4>
        <a href="https://www.playdome.hu/cikk/52681/asus-rog-strix-g-g531gt-olcsositas-esszel"/>
      </related>
      <p>Vigasztalódni próbálok akkor a nyers paraméterekkel: i7-9750H processzor, 32 GB RAM, GeForce 2070 (nem a Max-Q változat, hanem a teljes), 1 TB M.2 SSD, 240 Hz-es Full HD IPS kijelző – nicsak, szinte teljesen megegyezik az MSI Raiderrel! No, ez érdekes meccs lesz. Itt is vannak hűtési profilok, mindjárt 5 is: Windows, Silent, Performance, Turbo, saját. Elsőt és utolsót hagytam; a Silent jó szolgálatot tesz akkor, ha az ember csak netezik vagy dolgozik (ne nézzetek így rám, cikket is írtam ezen a ketyerén); a Performance és a Turbo pedig a hűtés zaja és a produkált teljesítmény között ad más-más prioritást. Time Spy eredmények: <a href="https://www.3dmark.com/spy/9202158">Performance</a> és <a href="https://www.3dmark.com/spy/9300964">Turbo</a>; illetve ugyanez Port Royallal: <a href="https://www.3dmark.com/pr/170837">Performance</a>, <a href="https://www.3dmark.com/pr/174446">Turbo</a>. Hoppácska, itt azért már érezhető különbségek vannak! Ez már olyan 10% deficit, ha csendesebben akarunk vigadni, ahogy Petőfi írta anno. Tegyük hozzá, még turbózva is csöndesebb a Raidernél a Zephyrus, de nem sokkal. Viszont a két gép gyakorlatilag egy szinten teljesít – tulajdonképpen bebizonyítva, hogy a két notebook hűtési megoldása alapvetően ugyanolyan teljesítményre képes. Vagy mégsem?</p>
      <figure>
        <img src="https://www.pcdome.hu/gallery/article/53205/image2.jpg"/>
      </figure>
      <p>A 64 fős Battlefield V multi alatt Turbo módban nem tudtam a kezdeti 4 GHz-ről nagyon leverni az órajelet: olyan 3,7 GHz környékén stabilizálódott, ami több mint kellemes (és tette mindezt kb. 90-95 fokos processzorhőmérséklettel). Performance módba váltva viszont zuhant egyet 3,2 GHz magasságába – de legalább csendesebb lett. A gép környékén ugyan eléggé meleg levegő kavargott, de a billentyűzet nem volt kellemetlenül forró játék közben. És ha már az egyik multiplayer játék szóba jött, hadd beszéljek a másik ilyen jellegű tesztjátékomban tapasztaltakról. Ugyebár ez a kijelző is 240 Hz-et tud, ami nagyon derék dolog – csak épp nem egyszerű kihozni ilyen sebességet a játékokból. Overwatch alatt általában a 120-140 fps mezsgyéjén jártam; néha ez felkúszott 190 fps környékére is, de 200 fölött biztos nem voltam. Persze én csutkára tolt grafikával játszottam, így biztos le lehetne butítani olyan szintre a grafikai opciókat, hogy meglegyen a stabil 200+ fps – csak valahogy nekem természetellenesnek hat az, hogy bivaly gépen barlangrajzot nézzek extasyval bepörgetve (ha szabad egy ilyen erősen szélsőséges hasonlattal élnem). A többi mérési eredményemet szokás szerint a galériában láthatjátok – meglepetés nincs, nagyon szép eredmény ez egy lapostól. És persze szépen harmonizál a konkurencia által produkált értékekkel.</p>
      <related>
        <h4>Cikkajánló</h4>
        <a href="https://www.playdome.hu/cikk/53108/msi-ge75-raider-9sf-egy-csucsgep-a-sarkanyosoktol"/>
      </related>
      <p>Van ám még egy remek trükkje a Zephyrus S-nek: kiiktatható a processzor IGP-je, ekkor viszont élvezhetjük a G-Sync összes áldásos hatását, aminek én nagyon tudok örülni. Nincs is szebb annál, amikor kristálytiszta képet kapunk minden esetben, fusson bármilyen gyorsan is a játék – képtörésnek nyoma sincs. Ahh, szívmelengető...</p>
      <figure>
        <img src="https://www.pcdome.hu/gallery/article/53205/image3.jpg"/>
      </figure>
      <p>Nehéz a döntés, ha választanom kéne a két laptop között, melyiket ajánljam. Árban kb. egyformák, a belbecs gyakorlatilag ugyanaz (az SSD méretek közötti különbség árban szerintem elhanyagolható), így maradnak az extrák. A G-Sync nagy fegyvertény az ASUS mellett, az MSI billentyűzete viszont szerintem jobb. Szeretném azt mondani, hogy a Zephyrus halkabb, de igazából ekkora zajszintnél nem jelentős az a nüansznyi különbség, amit én hallani vélek. Emellett a Raideren egyszerűbb váltogatni a hangos/halk módot a dedikált gombbal (a Zephyn ehhez Fn plusz valamelyik funkciógomb lenyomása szükséges, és végig kell zongorázni a három ASUS profilon oda-vissza sorban – picit kényelmetlenebb). A Raider picivel több mint fél kilóval nehezebb a Zephynél. Nehéz választás. Mégis azt mondom, hogy a G-Sync miatt jobban megéri az ASUS. Bocsi, MSI – nem rossz a Raider sem, sőt, de ez olyan extra, amit nem lehet kompenzálni egy némiképp jobb billentyűzettel. ■</p>
      <figure>
        <img src="https://www.pcdome.hu/gallery/article/53205/image4.jpg"/>
      </figure>
      <figure>
        <img src="https://www.pcdome.hu/gallery/article/53205/image5.jpg"/>
      </figure>
      <figure>
        <img src="https://www.pcdome.hu/gallery/article/53205/image6.jpg"/>
      </figure>
      <figure>
        <img src="https://www.pcdome.hu/gallery/article/53205/image7.jpg"/>
      </figure>
      <figure>
        <img src="https://www.pcdome.hu/gallery/article/53205/image8.jpg"/>
      </figure>
      <figure>
        <img src="https://www.pcdome.hu/gallery/article/53205/image9.jpg"/>
      </figure>
      <figure>
        <img src="https://www.pcdome.hu/gallery/article/53205/image10.jpg"/>
      </figure>
      <figure>
        <img src="https://www.pcdome.hu/gallery/article/53205/image11.jpg"/>
      </figure>
      <figure>
        <img src="https://www.pcdome.hu/gallery/article/53205/image12.jpg"/>
      </figure>
      <figure>
        <img src="https://www.pcdome.hu/gallery/article/53205/image13.jpg"/>
      </figure>
      <figure>
        <img src="https://www.pcdome.hu/gallery/article/53205/image14.jpg"/>
      </figure>
      <figure>
        <img src="https://www.pcdome.hu/gallery/article/53205/image15.jpg"/>
      </figure>
      <figure>
        <img src="https://www.pcdome.hu/gallery/article/53205/image16.jpg"/>
      </figure>
    </article>
  </body>
</html>