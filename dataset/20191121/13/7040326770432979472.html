<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/abd-baskani-trumptan-kendine-not-hicbir-sey-istemiyorum-1390613"/>
    <meta property="og:site_name" content="Karar.com"/>
    <meta property="article:published_time" content="2019-11-21T13:44:00+00:00"/>
    <meta property="og:title" content="ABD Başkanı Trump'tan kendine not: Hiçbir şey istemiyorum"/>
    <meta property="og:description" content="ABD Başkanı Trump'ı en fazla korkutan isim olan Beyaz Saray'ın AB elçisi Gordon Sondland kameralar önüne çıktı, bütün televizyonlar canlı yayına geçti. Televizyonlar pür dikkat izlenirken Trump ise elinde bir notla göründü. Trump'ın gazetecilerin azil soruşturması ile ilgili sorularını yanıtlarken elinde tuttuğu kağıtta büyük harflerle,"/>
  </head>
  <body>
    <article>
      <h1>ABD Başkanı Trump'tan kendine not: Hiçbir şey istemiyorum</h1>
      <address>
        <time datetime="2019-11-21T13:44:00+00:00">21 Nov 2019, 13:44</time>
      </address>
      <p>
        <b>ABD Başkanı Trump'ı en fazla korkutan isim olan Beyaz Saray'ın AB elçisi Gordon Sondland kameralar önüne çıktı, bütün televizyonlar canlı yayına geçti. Televizyonlar pür dikkat izlenirken Trump ise elinde bir notla göründü. Trump'ın gazetecilerin azil soruşturması ile ilgili sorularını yanıtlarken elinde tuttuğu kağıtta büyük harflerle, "Hiçbir şey istemiyorum. Hiçbir şey istemiyorum. Karşılıklı taviz istemiyorum. Zelinskiy'e doğru şeyi yapması gerektiğini söyle. Bu ABD Başkanı'nın söyleyeceği son şeyler" yazdığı görüntülendi.</b>
      </p>
      <p>Washington'da Başkan Trump'ı düşürmek için başlatılan azil sürecinde söz sırası, Beyaz Saray'ın Avrupa Birliği (AB) elçisi Gordon Sondland'daydı.</p>
      <p>Halka açık olarak ifade veren Gordon Sondland, 2020 seçimlerinde Trump'ın olası rakipleri arasında yer alan Demokrat Partili Joe Biden'a yönelik soruşturma açılması yönünde Ukrayna'ya yapılan baskının Trump'ın emri üzerine başlatıldığını söyledi.</p>
      <p>
        <b>'HERKES BİLİYORDU, SIR DEĞİLDİ'</b>
      </p>
      <p>Temsilciler Meclisi İstihbarat Komisyonu’ndaki oturumun açış konuşmasında Sondland, Ukrayna konusunda ‘al-ver’ ilişkisinin olduğunun Trump yönetimi içinde iyice bilindiğini söyledi. Herkesin Trump’ın arzularını ve taleplerini anladığını ifade eden Sondland, “Herkes biliyordu. Sır değildi” dedi.</p>
      <figure>
        <img src="https://static.karar.com/img/article_detail/19-11/21/resimid_13687966.jpg"/>
      </figure>
      <p>
        <b>'HİÇBİR ŞEY İSTEMİYORUM' NOTU</b>
      </p>
      <p>ABD Başkanı Trump ise, tüm gözlerin Kongre'deki ifadeye çevrildiği dakikalarda Beyaz Saray'da kameralar karşısına geçti. Trump'ın Sondland'ı televizyondan dinlerken keçeli kalemle notlar aldığı ortaya çıktı.</p>
      <p>Trump, Beyaz Saray’dan helikoptere binmeden önce basın mensuplarına Sondland’ın ifade verdiği oturum hala devam ederken kısa bir açıklama yaptı. Önce elinde siyah keçeli kalemle yazılmış notların bulunduğu deftere bakarak, Gordon Sondland’ın ifadesinden bazı alıntılar okudu.</p>
      <figure>
        <img src="https://static.karar.com/img/article_detail/19-11/21/5dd65a1955428705c8569e0c.jpg"/>
      </figure>
      <p>Trump, ifadesinde 'Başkan’ın talimatlarına uydum' diyen büyükelçisi Gordon Sondland’i çok iyi tanımadığını savundu. Trump'la Sonland arasında geçen konuşmaya atfen alınan bu notlarda Trump'ın Ukrayna Cumhurbaşkanı Zelenskiy'nin adını yanlış yazdığı görülüyor.</p>
      <p>Notlarda büyük harflerle, "Hiçbir şey istemiyorum. Hiçbir şey istemiyorum. Karşılıklı taviz istemiyorum. Zelinskiy'e doğru şeyi yapması gerektiğini söyle. Bu ABD Başkanı'nın söyleyeceği son şeyler" yazdığı görüntülendi.</p>
      <figure>
        <img src="https://static.karar.com/img/article_detail/19-11/21/5dd64d7c55428705c8569d4b.jpg"/>
      </figure>
      <p>
        <b>GÜNÜN FOTOĞRAFLARI ARSINA GİRDİ</b>
      </p>
      <p>"Hiçbir şey istemiyorum" yazılan not kağıdını Reuters foto muhabiri Erin Scott en net şekilde kadrajına aldı, söz konusu kare günün fotoğrafları arasına girdi.</p>
      <figure>
        <img src="https://static.karar.com/img/article_detail/19-11/21/5dd64d7c55428705c8569d91.jpg"/>
      </figure>
      <p>Amerikan medyasında yer alan yorumlarda Trump'ın, 'kaderini etkileyecek bir soruşturmada medyanın karşısına alelacele alınmış notlarla çıkması' yadırganırken spin.com sitesi notları ABD Başkanı'nın zaman zaman yazım yanlışları içeren Twitter mesajlarına benzetti.</p>
      <related>
        <a href="https://www.karar.com/dunya-haberleri/abdnin-ab-buyukelcisi-sondlanddan-7-saatlik-ukrayna-ifadesi-talimati-trump-verdi-1390049"/>
      </related>
      <related>
        <a href="https://www.karar.com/guncel-haberler/trump-kazanirsa-isler-duzelecek-1388935"/>
      </related>
    </article>
  </body>
</html>