<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/graz-latnivalok-advent/"/>
    <meta property="og:site_name" content="FEMINA"/>
    <meta property="article:published_time" content="2019-11-21T13:06:03+00:00"/>
    <meta property="og:title" content="Átszállás nélkül elérhető vonattal: Graz télen-nyáron gyönyörű"/>
    <meta property="og:description" content="Stájerország fővárosa, Graz vonattal jól megközelíthető, és télen is tele van szépséggel."/>
  </head>
  <body>
    <article>
      <h1>Átszállás nélkül elérhető vonattal: Graz télen-nyáron gyönyörű</h1>
      <h2>Stájerország fővárosa, Graz vonattal jól megközelíthető, és télen is tele van szépséggel.</h2>
      <address><time datetime="2019-11-21T13:06:03+00:00">21 Nov 2019, 13:06</time> by <a rel="author">Tamás Katalin</a></address>
      <p>Ausztria gyönyörű történelmi városai nemcsak nyáron népszerű turistacélpontok, de télen is tele vannak élettel. Az Ausztria déli és középső részén található tartomány, Stájerország bővelkedik a látnivalókban, és Magyarországról is könnyen megközelíthető.</p>
      <p>Stájerország fővárosa és egyben Ausztria második legnagyobb városa, Graz az adventi időszakban is kedvelt célpontja a városnéző túráknak. A település Budapestről naponta egy közvetlen vonattal is elérhető. A Rába InterCity vonatok 18:10-kor indulnak a Keleti pályaudvarról, és öt óra alatt, 23 órára már a városban vannak, visszafelé pedig a reggel 6:08-kor induló vonat már dél előtt Budapesten van.</p>
      <h3>Advent Grazban</h3>
      <p>Az adventi időszakban feldíszített grazi utcák, a város híres Óratornya, a világörökségi óváros és a Mura folyó partja is megér egy nagy sétát.</p>
      <p>Idei újdonságként ráadásul november 30-án 6 órakor Budapestről Győrön és Sopronon át egy Graz Advent elnevezésű, étkezőkocsis expresszvonatot is indít a MÁV, amely még Semmering havas vidékét is érinti. A vonat 12:05-kor érkezik a grazi főpályaudvarra, majd 17:20-kor indul vissza Budapest felé, és 23:42-kor ér be a Keletibe. A jegyek korlátozottan még kaphatók, a retúrjegy ára 35 euró, 14 év alatt 22 euró, és ez már a helybiztosítást is tartalmazza. A további részletekről a <a href="https://www.mavcsoport.hu/mav-start/nemzetkozi-utazas/graz-advent-expressz-grazi-karacsonyi-vasarba-es-csodas-semmeringre">MÁV oldalán</a> tájékozódhatsz.</p>
      <figure>
        <img src="https://kep.index.hu/1/0/3042/30423/304232/30423275_91e0f5e7c6654a4a93e041f0401504df_wm.jpg"/>
        <figcaption>A grazi Várhegy, a Schlossberg leghíresebb emléke az Uhrturm, az Óratorony, melynek különlegességei a felcserélt óramutatók. A toronyhoz lépcsőn és siklóval is fel lehet jutni, és mesés panoráma nyílik a városra.<cite>Bence Bezeredy / Getty Images Hungary</cite></figcaption>
      </figure>
      <figure>
        <img src="https://kep.cdn.indexvas.hu/1/0/3042/30423/304234/30423411_d33b4053127e864ac92fa704f9b57f62_wm.jpg"/>
        <figcaption>A Várhegy alatt folyik a várost kettészelő Mura folyó, melyre 2003-ban - amikor Graz Európai Kulturális Fővárosa volt - egy mesterséges szigetet is építettek: a Murinselen bemutatótermek, kávézók üzemelnek.<cite>xbrchx / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30423/304237/30423717_16f2cc0031f77869cf13e03967a40c31_wm.jpg"/>
        <figcaption>A grazi városháza advent idején ünnepi fényekbe burkolózik, miközben az épület előtti Hauptplatzon karácsonyi vásárt tartanak.<cite>Flavio Vallenari / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30423/304237/30423731_cc7ec47183c1905c393aea299743545b_wm.jpg"/>
        <figcaption>Az adventi időszakban Graz több utcáját ünnepi pompa vonja be, a köztereket karácsonyhoz közeledve egyre nagyobb forgatag veszi birtokba.<cite>Calin Stan / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30423/304238/30423803_fd4e600a30a4924a348051727d696bfd_wm.jpg"/>
        <figcaption>December legelső heteiben Ausztria több városában, így Grazban is Krampusz Fesztivált tartanak, amikor félelmetes jelmezekbe öltözött alakok rémisztgetik a járókelőket.<cite>Calin Stan / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30423/304238/30423845_40e5062b459405e646d3ee6e56b66061_wm.jpg"/>
        <figcaption>Graz városában megéri egy nagy sétát tenni, gyönyörű óvárosa a világörökség része. A Grazer Stadtkrone - Graz város koronája - épületei fontos turisztikai célpontok, így a képen látható II. Ferdinánd-mauzóleum is.<cite>boerescul / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30424/304240/30424009_4a36d0e5291b8fec4af9d0e678956f2d_wm.jpg"/>
        <figcaption>II. Ferdinánd mauzóleumának szomszédságában található a Grazer Stadtkrone többi épülete, így a Szent Katalin-templom is.<cite>monysasi / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30424/304242/30424227_b6e8004c5383201337e0b33da7047a8d_wm.jpg"/>
        <figcaption>Egy Grazban tett városnéző túra alkalmával érdemes célba venni a Joanneum-negyedet is, ahol Ausztria második legnagyobb múzeumegyüttese, a Joanneum Egyetemes Múzeum is található számos fiókmúzeumával, melyek elsősorban János főherceg magángyűjtemény-adományából jöttek létre.<cite>Alexander Jung / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30424/304242/30424255_39df16f831cd993bb9fc1a8c28f51fd5_wm.jpg"/>
        <figcaption>Jó idő esetén a városközpont terein is elidőzhet az ember, megcsodálva a különleges festett és faragott díszítéses homlokzatú házakat.<cite>mila103 / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3042/30424/304242/30424289_bc6d5179f279e57a87b1164f3290c4ef_wm.jpg"/>
        <figcaption>A város különleges múzeumainak felkeresése is jó program lehet. A Landeszeughausban a világ legnagyobb fegyvergyűjteménye található, de akár a Frida és Fred gyerekmúzeumot vagy az Érzékelés Múzeumát is érdemes megnézni.<cite>Wikipedia/<a href="https://hu.wikipedia.org/wiki/Graz#/media/F%C3%A1jl:Armory_Graz.jpg">Chb</a></cite></figcaption>
      </figure>
      <p>
        <i>(Borító- és ajánlókép: Getty Images Hungary.)</i>
      </p>
    </article>
  </body>
</html>