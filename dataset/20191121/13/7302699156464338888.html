<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000111998"/>
    <meta property="og:site_name" content="MGR Online"/>
    <meta property="article:published_time" content="2019-11-21T13:42:00+00:00"/>
    <meta property="og:title" content="ในหลวงโปรดเกล้าฯ ให้ “โป๊ปฟรานซิส” เข้าเฝ้าฯ ในโอกาสเสด็จเยือนประเทศไทยอย่างเป็นทางการ"/>
    <meta property="og:description" content="พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จออกเพื่อทรงรับสมเด็จพระสันตะปาปาฟรานซิส ประมุขแห่งนครรัฐวาติกัน ในโอกาสเสด็จเยือนประเทศไทยอย่างเป็นทางการ"/>
  </head>
  <body>
    <article>
      <h1>ในหลวงโปรดเกล้าฯ ให้ “โป๊ปฟรานซิส” เข้าเฝ้าฯ ในโอกาสเสด็จเยือนประเทศไทยอย่างเป็นทางการ</h1>
      <address><time datetime="2019-11-21T13:42:00+00:00">21 Nov 2019, 13:42</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011587001.JPEG"/>
      </figure>
      <p><b>พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จออกเพื่อทรงรับสมเด็จพระสันตะปาปาฟรานซิส ประมุขแห่งนครรัฐวาติกัน ในโอกาสเสด็จเยือนประเทศไทยอย่างเป็นทางการ</b><br/><br/>วันนี้ (21 พ.ย.) เมื่อเวลา 17.05 น. พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ ให้สมเด็จพระสันตะปาปาฟรานซิส เข้าเฝ้าฯ ในโอกาสที่เสด็จเยือนประเทศไทยอย่างเป็นทางการระหว่างวันที่ 20-23 พ.ย. ณ พระที่นั่งอัมพรสถาน พระราชวังดุสิต <br/><br/>โอกาสนี้ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงรับเสด็จสมเด็จพระสันตะปาปา ณ รถยนต์พระที่นั่ง ทรงแลกเปลี่ยนของขวัญซึ่งจัดถวายในห้องเฝ้า และฉายพระบรมฉายาลักษณ์ร่วมกับสมเด็จพระสันตะปาปา จากนั้นทรงมีพระราชปฏิสันถารตามพระราชอัธยาศัย <br/><br/>สมเด็จพระสันตะปาปาฟรานซิส องค์ประมุขแห่งคริสตจักรนิกายโรมันคาทอลิก เสด็จมาเยือนประเทศไทยอย่างเป็นทางการระหว่างวันที่ 20-23 พ.ย. 62 นำมาซึ่งความปลาบปลื้มปีติยินดีแก่ปวงชนชาวไทยทุกเชื้อชาติศาสนา โดยเฉพาะอย่างยิ่งคริสต์ศาสนิกชนในประเทศไทย ที่ตามข้อมูลของสำนักงานสถิติแห่งชาติปี 2557 ระบุว่ามีจำนวน 814,508 คน ของประชากรในประเทศไทย 64,076,033 ล้านคน และในจำนวนคริสต์ศาสนิกชนในไทยนับถือนิกายโรมันคาทอลิก 369,636 คน โดยการเสด็จมาเยือนขององค์พระประมุขคริสตจักรนิกายโรมันคาทอลิกเป็นครั้งแรกในรอบ 35 ปี นับตั้งแต่พระสันตะปาปา จอห์น ปอลที่ 2 ได้เสด็จมาเยือนประเทศไทยเมื่อปี 2527 เพื่อทรงต้องการเสริมสร้างสัมพันธไมตรีระหว่างผู้นับถือศาสนาคริสต์กับชาวพุทธให้แน่นแฟ้นมากยิ่งขึ้น</p>
      <figure>
        <img src="https://mpics.mgronline.com/pics/Images/562000011587002.JPEG"/>
      </figure>
      <figure>
        <img src="https://mpics.mgronline.com/pics/Images/562000011587003.JPEG"/>
      </figure>
      <figure>
        <img src="https://mpics.mgronline.com/pics/Images/562000011587004.JPEG"/>
      </figure>
      <figure>
        <img src="https://mpics.mgronline.com/pics/Images/562000011587005.JPEG"/>
      </figure>
      <figure>
        <img src="https://mpics.mgronline.com/pics/Images/562000011587006.JPEG"/>
      </figure>
      <figure>
        <img src="https://mpics.mgronline.com/pics/Images/562000011587007.JPEG"/>
      </figure>
      <figure>
        <img src="https://mpics.mgronline.com/pics/Images/562000011587008.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000111998"/>
      </related>
    </article>
  </body>
</html>