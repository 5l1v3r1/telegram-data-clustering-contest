<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/21/news/orlando_processi_prescrizione_giustizia-241573083/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T13:58:00+00:00"/>
    <meta property="og:title" content="Orlando: &quot;Senza accordo con i 5S per accelerare i processi la legge Bonafede sulla prescrizione va rinviata&quot;"/>
    <meta property="og:description" content="L'ex Guardasigilli e ora numero due del Pd avverte il ministro della Giustizia grillino: &quot;Il problema non è se io sono garantista e lui"/>
  </head>
  <body>
    <article>
      <h1>Orlando: "Senza accordo con i 5S per accelerare i processi la legge Bonafede sulla prescrizione va rinviata"</h1>
      <h2>L'ex Guardasigilli e ora numero due del Pd avverte il ministro della Giustizia grillino: "Il problema non è se io sono garantista e lui forcaiolo. A me interessa garantire ai cittadini tempi certi nei tribunali". Ma il Pd, secondo Orlando, non deve votare l'emendamento di Forza Italia contro la norma Bonafede: non sarà la giustizia - dice -  il tema su cui si può aprire una crisi di governo<br/> </h2>
      <address><time datetime="2019-11-21T13:58:00+00:00">21 Nov 2019, 13:58</time> by <a rel="author">LIANA MILELLA</a></address>
      <p>ROMA – “Senza un accordo su come accelerare il processo diventa inevitabile il rinvio della legge di Bonafede sulla prescrizione”. E ancora: “Il problema non è se io sono garantista, e lui forcaiolo. A me interessa l’equilibrio del processo. Se la prescrizione viene bloccata dopo la sentenza di primo grado, lo Stato si deve assumere l’onere di garantire ai cittadini tempi certi del processo”. Dice così a Repubblica l’ex Guardasigilli e oggi vice segretario del Pd Andrea Orlando.<br/> <br/><b>Partiamo da un dato politico. Pd e M5S non sono partiti omogenei, neppure sulla giustizia, tant’è che la maggioranza sobbalza ogni giorno. È ipotizzabile uno scontro all’ultima crisi anche sulla prescrizione?<br/> </b>“Non vedo questo rischio per due ragioni. Innanzitutto perché abbiamo di fronte un tema sul quale sapevamo sin dall’inizio che c’erano distanze, quindi non c’è neppure alcuna sorpresa. È apprezzabile lo sforzo del premier Conte e anche del ministro della Giustizia, al di là di qualche intemperanza, di trovare un’intesa. E poi sulla prescrizione non c’è un vincolo di maggioranza che si può rompere perché, ricordiamolo, fu votata dalla Lega, ma c’è lo sforzo di arrivare alla riforma del processo”.<br/> <br/><br/><b>Nel merito: voi chiedete inderogabilmente che la legge di Bonafede slitti e non entri in vigore finché non sarà approvata anche la legge sui processi più rapidi?</b><br/> “Non voglio ipotizzare che non si trovi un punto di equilibrio, le distanze si sono accorciate. Noi abbiamo avanzato delle proposte su come dare tempi certi al processo, se le nostre non vanno bene il ministro ne faccia altre. Se il punto di equilibrio non si raggiunge, il rinvio conviene a tutti perché sennò si rischia di discutere la riforma in aula senza una posizione comune sulla prescrizione.  Portiamo in aula la riforma penale, quella civile e del Csm, su cui siamo d’accordo, poi arriva il 31 dicembre e scatta la nuova prescrizione su cui invece l’accordo non c’è? Conviene rischiare di andare divisi su un tema che si riproporrà nell’approvazione della riforma del processo? Per questo bisogna fare ogni sforzo prima di quella data per arrivare a un accordo soddisfacente sulla durata del processo”.<br/> <br/> <br/><b>Dice il Guardasigilli Bonafede: “La nuova prescrizione non avrà nessun effetto devastante, non ci sarà alcuna apocalisse". Il Pd la pensa all’opposto. Perché?<br/> </b>“Non so sulla base di quali elementi dia questa valutazione, soprattutto perché ancora non conosciamo gli effetti della riforma precedente, la mia riforma (sospensione della prescrizione dopo il primo grado per 18 mesi in Appello e 18 in Cassazione, ndr.). Vero è che si vedono nel tempo, ma mi chiedo perché il taglio della prescrizione sia stato inserito nella legge Spazzacorrotti anziché nella riforma del processo penale. Peraltro i reati contro la pubblica amministrazione non si prescrivono, se non a lungo termine, con le nuove pene previste. Quindi averla messa fuori da una riforma complessiva è stato un errore”.<br/><br/><b>Se Bonafede non cede voterete la proposta di Costa, cioè di Forza Italia, per bloccare la norma di Bonafede?<br/> </b>“È una valutazione che non abbiamo ancora fatto e che dovrà essere fatta dai gruppi. Io credo che non sarebbe opportuno. Ma anche questo dovrebbe spingere la maggioranza a trovare una linea comune. Perché non conviene arrivare a discutere la riforma senza una linea comune sulla prescrizione”.<br/> <br/><b>Quanto influisce sulla sua valutazione il fatto che lei è stato Guardasigilli e ha fatto una legge sulla prescrizione che Bonafede ha cancellato perché la ritiene inadeguata? C’è una sua ripicca?</b><br/> “Assolutamente no, tant’è che non partecipo alla trattativa. Non sono un innamorato delle scelte fatte, possono essere sempre riviste, ma a patto che ci sia razionalità. La questione del resto è semplice. Fare la riforma della prescrizione al di fuori di quella del processo determina uno squilibrio, riconosciuto dallo stesso rinvio di un anno. Da un lato la prescrizione si interrompe dopo il primo grado, ma la legge non dice come rendere il processo più rapido per quei cittadini che restano appesi a un grado di giudizio. Io non sono pregiudizialmente contrario alla norma di Bonafede, ma bisogna avere la certezza dei tempi del processo. Le soluzioni finora prospettate dal ministro non risolvono il problema, perché ipotizzare la sanzione disciplinare se più del 20% dei processi va oltre la durata comporta che, se sei tra gli sfortunati del 20%, il tuo processo rischia di durare per sempre. Noi abbiamo fatto delle controproposte. Poi sono arrivate quelle di Bonafede  che consideriamo non ancora sufficienti”.<br/> <br/><b>Perché?</b><br/> “L’esperienza dimostra che le cosiddette corsie preferenziali non funzionano. È  stato sperimentato per rendere più rapidi processi che riguardano reati di particolare gravità. Se non dai dei tempi certi per questo, anche chi sarà assolto in primo grado rischia processi infiniti. Quanto agli indennizzi, senza dimenticare i costi della legge Pinto, si rischia un pozzo senza fondo. Senza contare la conseguenza etica perché un processo penale infinito, senza tempi certi, è già di per sé una pena e ha una valenza negativa che si abbatte sull’imputato in caso di assoluzione. Si può mai monetizzare una cosa del genere? Noi chiediamo una tassatività dei tempi del processo. Che possono essere regolati diversamente, a seconda della complessità e della gravità, ma che non si possono lasciare al caso”.<br/> <br/><b>Orlando, un dem garantista, Bonafede, un grillino considerato davighiano e giustizialista: un’intesa è possibile?</b><br/> “Non credo nelle etichette. Io non sono per il muro contro muro. Il processo deve avere tempi certi, dando garanzie all’imputato sulla conclusione, quindi proponiamo deterrenti seri. Ma se la garanzia non c’è si provoca uno squilibrio. Il problema non è se io sono garantista, e lui forcaiolo. A me interessa l’equilibrio del processo. Se la prescrizione viene bloccata, lo Stato si deve assumere l’onere di scansioni certe”.<br/> <br/><b>Quando Bonafede vi accusa di porre esattamente lo stesso problema sollevato dalla Lega, non dice un fatto storicamente avvenuto? Se la ricorda Giulia Bongiorno che parlava della prescrizione come di una “bomba sul processo penale”?<br/> </b>“Noi chiediamo che venga rispettata la condizione da lui proposta all’approvazione dello Spazzacorrotti: la nuova prescrizione entra in vigore con il nuovo processo. Invece è passato un anno e entrerà in vigore la nuova prescrizione ma non il nuovo processo. Dobbiamo rimettere insieme questi due elementi”..<br/> <br/><b>È vero o no che il Pd, dai tempi di Berlusconi e ancora prima, ha sempre  chiesto il blocco della prescrizione? Siete stai voi a cambiare idea?</b><br/> “Noi abbiamo detto, nel programma del 2013, nell’ordine, che servivano un investimento sul funzionamento della giustizia, l’informatizzazione, la semplificazione del processo, la riduzione del numero dei reati, la deflazione del processo,  e poi l’interruzione della prescrizione dopo la condanna di primo grado. Ma  sin dal 2014, ci siamo resi conto che i percorsi per accelerare il processo non si realizzavano nelle dimensioni prospettate, e quindi era sbagliato scaricare solo sull’imputato le inadempienze dello Stato. Arriviamo così alla riforma, sospensione, ma non abolizione della prescrizione”.<br/> <br/><b>Il Pd ha cambiato pelle ed è diventato super garantista?<br/> </b>“Il Pd vuole mantenere l’equilibrio tra prescrizione e tempi del processo. Se il processo funzionasse come un orologio svizzero avrebbe senso interrompere la prescrizione dopo il primo grado, ma siccome non è così e le proposte di Bonafede non danno ancora sufficienti garanzie sui tempi e sull’equilibrio necessario, bisogna trovare una soluzione diversa”.<br/> <br/> </p>
    </article>
  </body>
</html>