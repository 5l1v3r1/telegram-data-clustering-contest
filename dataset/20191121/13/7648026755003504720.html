<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%91%d7%a8%d7%97%d7%91%d7%99-%d7%94%d7%90%d7%96%d7%95%d7%a8/%d7%a9%d7%9c%d7%95%d7%9e%d7%99%d7%aa-%d7%a4%d7%a8%d7%95%d7%99%d7%9c%d7%99%d7%9a-%d7%90%d7%95%d7%94%d7%91%d7%aa-%d7%90%d7%aa-%d7%9b%d7%99%d7%9b%d7%a8-%d7%94%d7%9e%d7%99%d7%99%d7%a1%d7%93%d7%99%d7%9d-%d7%95%d7%a8%d7%95%d7%a6%d7%94-%d7%a9%d7%9e%d7%a8%d7%9b%d7%96-%d7%94%d7%a2%d7%99%d7%a8-%d7%99%d7%9e%d7%a9%d7%95%d7%9a-%d7%90%d7%a0%d7%a9%d7%99%d7%9d-%d7%9c%d7%91%d7%9c%d7%95%d7%aa-%d7%91%d7%95-418836/8"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-21T13:30:00+00:00"/>
    <meta property="og:title" content="שלומית פרויליך אוהבת את כיכר המייסדים ורוצה שמרכז העיר ימשוך אנשים לבלות בו"/>
    <meta property="og:description" content="אנשי העיר: תכירו את שלומית פרויליך, יו&quot;ר ועד ההורים של בית ספר יד לבנים ויו&quot;ר תיכון עמל א'. ואם השם נשמע לכם מוכר, זה בגלל שהמשפחה שלהם היא בעלת החנות &quot;פרויליך הלבשה&quot; המפורסמת. &quot;ההכלה והסובלנות של קהל מכל הסוגים מעוררת השראה&quot;"/>
  </head>
  <body>
    <article>
      <h1>שלומית פרויליך אוהבת את כיכר המייסדים ורוצה שמרכז העיר ימשוך אנשים לבלות בו</h1>
      <h2>אנשי העיר: תכירו את שלומית פרויליך, יו"ר ועד ההורים של בית ספר יד לבנים ויו"ר תיכון עמל א'. ואם השם נשמע לכם מוכר, זה בגלל שהמשפחה שלהם היא בעלת החנות "פרויליך הלבשה" המפורסמת. "ההכלה והסובלנות של קהל מכל הסוגים מעוררת השראה"</h2>
      <address><time datetime="2019-11-21T13:30:00+00:00">21 Nov 2019, 13:30</time> by <a rel="author">מתן דויטש</a></address>
      <p><b>* שם:</b> שלומית פרויליך.</p>
      <p><b>* גיל:</b> 48.</p>
      <p><b>* מגורים:</b> "בכפר גנים א'".</p>
      <p><b>* מקצוע:</b> "עקרת בית שמגדלת ארבעה בנים ועוסקת בהתנדבות".</p>
      <figure>
        <img src="https://cdn.isnet.co.il/dyncontent/2019/11/20/8190978f-0d06-46f9-8711-8159960cdec6.PNG"/>
        <figcaption>שלומית פרויליך. צילום: ריאן</figcaption>
      </figure>
      <p> </p>
      <p><b>* מדוע בחרת להתנדב?</b> "כי איני עובדת ויש לי זמן לזה. אני יו"ר ועד ההורים של בית החינוך היסודי יד לבנים ויו"ר תיכון עמל א'. התפקיד מאפשר לי להיות מעורבת, ואני מקבלת סיפוק גדול מהיותי נציגת קהילת ההורים במגעיה עם הנהלת בית הספר. זה תפקיד מאתגר שאני מובילה על פי האני מאמין שלי, שהוא להיות הורה מעורב, אבל לא הורה מתערב. שיקולי ההנהלה לא תמיד תואמים את מה שההורים רוצים ומבקשים, ופה אני דוגלת בדרך ארץ ובשיתוף פעולה. יחד נקדם את הנושאים האלה ונגיע להישגים ולפתרונות שיהיו טובים להנהלה ולהורים.</p>
      <p>"בעידן שבו היד קלה על המקלדת והשיימינג מתפרץ בקלות יתרה, יש אתגר לא פשוט בשמירה על קור רוח ובהרגעת הורים שכל הזמן מתעקשים להיות הקובעים ומתערבים בנעשה ודורשים כל מיני דרישות".</p>
      <p><b>* כמה זמן את גרה בפתח־תקוה?</b> "שבע שנים".</p>
      <p><b>* מה הפינה האהובה עלייך בעיר?</b> "מרכז העיר – כיכר המייסדים. המשפחה שלי היא בעלת החנות 'פרויליך הלבשה' במרכז העיר בפינסקר. משום שכולם נוטים לחפש את הקניונים היום, אנשים מפספסים את החנויות שבמרכז העיר ואת האווירה המיוחדת שיש בטיול בין החנויות ברחובות הפתוחים".</p>
      <p><b>* חווית בעיר חוויה שהשפיעה עלייך במיוחד?</b> "כשהגעתי לגור בבניין שלי בפתח־תקוה הוזמנתי לשיעור תורה. אני זוכרת שבהתחלה לא ידעתי איך להתייחס להזמנה הזאת. אמרתי לעצמי, 'שיעור תורה, זה בטח כפייה וחזרה בתשובה'. לשמחתי, כשנחשפתי לזה גיליתי שהשיעורים נותנים ערך מוסף לכל מה שקשור ליהדות ולחיזוק הקשר בין האדם לאלוהים ומאפשרים העצמה וידע על היותי חלק מהעם הנבחר. החיבור הזה לאמונה נותן כוח ועוצמות לנשמה שלי".</p>
      <p><b>* מה חסר לך בעיר?</b> "פיתוח אזור מרכז העיר. חייבים לחדש ולרענן את האזור, וכך הוא ימשוך אנשים לבלות בו".</p>
      <p><b>* מה מרגיז אותך במיוחד בעיר?</b> "אנשים שמלכלכים את הרחוב במודע ולא אכפת להם. זה יכול לשגע אותי כשאני רואה שזורקים אשפה לרחוב בימים שהם לא ימי הפינוי והזבל יכול להישאר שם אפילו שבוע".</p>
      <p><b>* מה מיוחד בעיר לטעמך?</b> "פתח־תקוה היא עיר שתושביה חילונים, דתיים וחרדים. חוץ מזה, המגזר הערבי הוא כוח קנייה גדול כאן. לכן ההכלה והסובלנות של קהל מכל הסוגים מעוררת השראה".</p>
      <p><b>* איך היית מתארת את העיר במשפט?</b> קצב של עיר, לב של מושבה. עיר מובילה ופורצת דרך שמדגישה מאוד את החינוך ואת דור העתיד. בקיצור, עיר שכיף ובטוח לגדל בה ילדים".</p>
    </article>
  </body>
</html>