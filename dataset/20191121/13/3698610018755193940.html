<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/astronomi-zafiksuvali-naypotuzhnishiy-v-istoriyi-sposterezhen-gamma-splesk-330416_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T13:00:00+00:00"/>
    <meta property="og:title" content="Астрономи зафіксували найпотужніший в історії спостережень гамма-сплеск"/>
    <meta property="og:description" content="Гамма-сплеск вперше вдалося зафіксувати за допомогою обсерваторій, розташованих на землі."/>
  </head>
  <body>
    <article>
      <h1>Астрономи зафіксували найпотужніший в історії спостережень гамма-сплеск</h1>
      <h2>Гамма-сплеск вперше вдалося зафіксувати за допомогою обсерваторій, розташованих на землі.</h2>
      <address>
        <time datetime="2019-11-21T13:00:00+00:00">21 Nov 2019, 13:00</time>
      </address>
      <p>Дві міжнародні групи <a href="https://dt.ua/TECHNOLOGIES/astronomi-viyavili-naymenshu-z-vidomih-chornih-dir-328196_.html"><b>вчених</b></a> заявили про те, що їм вдалося зафіксувати рекордно сильний гамма-сплеск. Яскравість джерела випромінювання в гамма-діапазоні в 100 мільярдів разів перевищувала яскравість видимого світла, що було випущено ним, повідомляє <a href="https://www.eurekalert.org/pub_releases/2019-11/ded-gbw111919.php">EurekAlert!.</a></p>
      <p>Гамма-сплески – це короткі спалахи гамма-випромінювання, які є наслідком вибуху нейтронної зірки або вибухів гігантських зірок на першій стадії їхнього перетворення на чорні діри. Дослідники відзначають, що під час таких спалахів за кілька секунд випускається більше енергії, ніж випускає наше Сонце за всю історію свого існування.</p>
      <p>Явище було випадково відкрито в 1960-х роках за допомогою супутників. Відтоді астрономи шукають гамма-сплески за допомогою орбітальних апаратів, оскільки атмосфера Землі поглинає випромінювання. Разом з тим, тепер дослідникам вперше вдалося засікти такий сплеск за допомогою наземних обсерваторій.</p>
      <p>20 липня 2018 року команда астрономів зафіксувала сплеск GRB 180720B за допомогою телескопа, розташованого в Намібії, а 14 січня 2019 року інша команда помітила сплеск GRB 190114C за допомогою телескопів на острови Ла-Пальма.</p>
      <p>Енергія фотонів спалаху GRB 190114C варіювалася від 0,2 до 1 тераелектронвольт. Джерело випромінювання знаходиться на відстані чотирьох мільярдів світлових років від Землі. Джерело GRB 180720B розташовується ще далі, на відстані шести мільярдів світлових років від нас.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p>У серпні, астрономи <b><a href="https://dt.ua/TECHNOLOGIES/viyavlena-naymasivnisha-chorna-dira-z-vidomih-na-daniy-moment-319836_.html">виявили ультрамасивну чорну діру</a></b>, яка знаходиться в центрі галактики Holmberg 15A на відстані 700 мільйонів світлових років від Землі. Маса чорної діри оцінюється в 40 мільярдів сонячних, що робить її рекордсменом серед подібних об'єктів. Особливість Holm 15A* не тільки в її масі, але і розмірі горизонту подій. Він становить 790 астрономічних одиниць (астрономічна одиниця дорівнює відстані від Землі до Сонця). Для порівняння, діаметр Сонячної системи — близько 250 астрономічних одиниць.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>