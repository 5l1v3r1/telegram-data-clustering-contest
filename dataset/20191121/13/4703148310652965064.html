<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/serulesek/kalmar-megnezte-hogyan-serult-le-honapokra-borzaszto-amikor-lattam-ujra-elkezdett-fajni"/>
    <meta property="og:site_name" content="csakfoci.hu"/>
    <meta property="article:published_time" content="2019-11-21T13:11:18+00:00"/>
    <meta property="og:title" content="Kalmár megnézte, hogyan sérült le hónapokra: “Borzasztó, amikor láttam, újra elkezdett fájni”"/>
    <meta property="og:description" content="Bár ez volt Kalmár Zsolt pályafutásának legsúlyosabb sérülése, a DAC válogatott középpályása számára jó hír volt, hogy nem kellett megműteni."/>
  </head>
  <body>
    <article>
      <h1>Kalmár megnézte, hogyan sérült le hónapokra: “Borzasztó, amikor láttam, újra elkezdett fájni”</h1>
      <address><time datetime="2019-11-21T13:11:18+00:00">21 Nov 2019, 13:11</time> by <a rel="author">csakfoci.hu</a></address>
      <p>
        <b>
          <b>Bár ez volt Kalmár Zsolt pályafutásának legsúlyosabb sérülése, a DAC válogatott középpályása számára jó hír volt, hogy nem kellett megműteni.</b>
        </b>
      </p>
      <p>Mint ismeretes, <b>Kalmár Zsolt</b> az Uruguay elleni stadionavató 83. percében, egy ütközést követően <a href="http://www.csakfoci.hu/serulesek/hordagy-mento-mri-vizsgalat-korhazban-tolti-az-ejszakat-a-magyar-valogatott-kozeppalyas">szenvedett súlyos sérülést</a>. Hordágyon vitték le a pályáról, majd az MRI-vizsgálat kiderítette, hogy <a href="http://www.csakfoci.hu/serulesek/valogatott-kiderult-mennyire-sulyos-kalmar-serulese-itt-a-pontos-diagnozis">bokatörés miatt hónapokig nem léphet majd pályára</a> a DAC és a magyar válogatott középpályása.</p>
      <p>– <i>Hallottam a pattanást és nagy fájdalmat éreztem. Egyből gondoltam, hogy eltört a bokám</i> – idézi Kalmár nyilatkozatát a <a href="https://felvideksport.hu/cikkek,424">felvideksport.hu</a>. – <i>Amikor az öltözőben levetkőztem, egy kicsit megnyugodtam. A bokám nem lilult be és nem is dagadt meg az alatt a néhány perc alatt. Elkezdtem gondolkodni, hogy lehet szerencsém volt. Aztán kórházba szállítottak, majd ott az orvosok közölték, hogy sajnos törés a diagnózis</i> – folytatta a DAC csapatkapitánya, aki vissza is nézte videón a sérülését.</p>
      <p>– <i>Megnéztem. Borzasztóan nézett ki a sérülés. Amikor láttam, újra elkezdett fájni a bokám. Senkinek nem ajánlom, hogy rákeressen a pillanatra az interneten.</i></p>
      <p>Kalmár próbál azért pozitívumot is találni a történetben.</p>
      <p>– <i>Bár ez pályafutásom legsúlyosabb sérülése és hosszú kihagyás vár majd rám, jó hír volt, hogy nem kellett megműteni. A csont szerencsére nem mozdult el. Három hónap múlva talán már elkezdhetek edzeni. Az ilyen sérülések esetén viszont az előrejelzések nem mindig helytállóak.</i></p>
      <p>A Puskás Aréna avatója után jött a magyar válogatott számára a Wales elleni kulcsfontosságú Európa-bajnoki selejtező, amelyen végül nem sikerült kivívni a kijutást.</p>
      <p>– <i>A meccset otthon néztem. Természetesen nagyon szomorú voltam, hogy nem sikerült győznünk. Mentálisan jól felkészültünk a mérkőzésre, de Wales egyszerűen jobb volt. Lesz még egy esélyünk a pótselejtezőn. Remélem, hogy megvalósítjuk az álmainkat és sikerül kijutnunk</i> – nyilatkozta a középpályás.</p>
      <h3>
        <a href="https://felvideksport.hu/cikkek,424">TOVÁBB: A teljes cikk itt olvasható – kattints!</a>
      </h3>
    </article>
  </body>
</html>