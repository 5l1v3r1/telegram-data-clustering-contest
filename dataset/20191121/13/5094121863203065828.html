<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/vybuch-a-unik-skodlivin-v-hamru-na-jezere-setri-policie-jako-obecne-ohrozeni-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T13:24:00+00:00"/>
    <meta property="og:title" content="Výbuch v Hamru šetří policie jako obecné ohrožení. Jeden muž v nemocnici zemřel"/>
    <meta property="og:description" content="Nebezpečí z unikajících škodlivin z areálu provozu společnosti Purum v Hamru na Jezeře již pominulo. Prostor si tak během středy prohlédli policisté, kteří mimo jiné odebrali vzorky chemikálií pro své další šetření. Následně povolili zástupcům firmy vrátit se do závodu. Jeden z mužů zraněný při výbuchu svým zraněním ve čtvrtek podlehl. Tuto informaci potvrdil i mluvčí Krajské nemocnice Liberec Václav Řičář. „Jeho stav byl od začátku vážný. Zemřel na následky svých zranění,“ sdělil tiskový mluvčí. Druhý vážně zraněný je stabilizovaný a leží v nemocnici na pražských Vinohradech. "/>
  </head>
  <body>
    <article>
      <h1>Výbuch v Hamru šetří policie jako obecné ohrožení. Jeden muž v nemocnici zemřel</h1>
      <address><time datetime="2019-11-21T13:24:00+00:00">21 Nov 2019, 13:24</time> by <a rel="author">Petr Pokorný</a></address>
      <p>Nebezpečí z unikajících škodlivin z areálu provozu společnosti Purum v Hamru na Jezeře již pominulo. Prostor si tak během středy prohlédli policisté, kteří mimo jiné odebrali vzorky chemikálií pro své další šetření. Následně povolili zástupcům firmy vrátit se do závodu. Jak sdělila policejní mluvčí Ivana Baláková, ve středu odpoledne pak ukončil činnost krizový štáb. Policejní hlídky, které střežily prostor kolem firmy, byly odvolané.</p>
      <p>„Odpověď na otázku, co se přesně ve firmě stalo, zatím neznáme, ale případu se velmi pečlivě a intenzivně věnujeme,“ prohlásila Ivana Baláková. Podle ní kriminalisté už od úterý provádějí úkony trestního řízení pro podezření ze spáchání přečinu obecného ohrožení z nedbalosti s trestní sazbou do pěti let odnětí svobody. Zjišťují potřebné podklady včetně výslechů přímých svědků události i dalších důležitých osob, které mají k případu co říci. „Fáze tohoto prověřování bude pravděpodobně trvat delší dobu, protože na výsledky rozboru odebraných vzorků chemikálií a na znalecké posudky budeme čekat týdny a možná i měsíce,“ řekla Baláková.</p>
      <p>Havárie v továrně a rozšíření chemikálií do ovzduší zaměstná nyní i Českou inspekci životního prostředí (ČIŽP). Informovali ji o ní hasiči. „V areálu jsme nebyli, situace na místě nám to zatím neumožnila,“ reagovala mluvčí inspekce Radka Nastoupilová. Jak uvedla, případ je v řešení Hasičského záchranného sboru a Policie ČR. „Inspektoři ČIŽP se jím budou zabývat, jakmile to situace na místě dovolí,“ řekla Nastoupilová. Jak dodala, vzhledem k tomu, že dosud neměli možnost být na místě, nemohou ani rozsah havárie srovnat s jinými obdobnými případy.</p>
      <figure>
        <img src="https://g.denik.cz/1/af/policie-unik-skodlivin-na-ceskolipsku-setri-jako-obecne-ohrozeni_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/vybuch-hamr-policie-obecne-ohrozeni-20191120.html">Muž zraněný v úpravně odpadů v Hamru na Jezeře je v kritickém stavu Přečíst článek ›</a>
      </aside>
      <p>Zodpovědnost společnosti se chystá prošetřovat také Státní úřad inspekce práce. Jak informoval jeho mluvčí Richard Kolibač, do provozovny na likvidaci nebezpečného odpadu v Hamru na Jezeře dorazí speciálně sestavený kontrolní tým Oblastního inspektorátu práce Ústeckého a Libereckého kraje, který už také zahájil šetření úterní mimořádné události. „Zaměří se především na okolnosti a příčiny vzniku celé mimořádné události, a rovněž na dodržování všech pravidel bezpečnosti práce a ochrany zdraví na pracovišti,“ konstatoval Kolibač. „Protože šetření momentálně probíhá, nemůžeme v tuto chvíli poskytnout žádné další podrobnosti,“ dodal. Od tohoto státního úřadu hrozí zaměstnavateli, v případě zjištění závažných porušení bezpečnostních předpisů, pokuta až do výše dvou milionů korun.</p>
      <p>Podle jednatele firmy Purum Daniela Krafta probíhal provoz v Hamru od července 2002 bezproblémově. Až do tohoto úterý. „Při běžné každodenní činnosti stabilizace nebezpečných odpadů nastala nepředvídatelná a nám prozatím nevysvětlitelná chemická reakce, která měla za následek výbuch s následným zahořením. Při výbuchu bylo bohužel zraněno osm osob, z nichž dvě vážně, jejich stav je v současné době stabilizován,“ prohlásil jednatel Kraft. Z informací firmy vyplývá, že úpravna odpadů využívá metody chemické neutralizace odpadů a vápenno-cementové stabilizace, při které jsou cement nebo odprašky z výroby cementářského sklínku využity jako chemické činidlo, které mění nebezpečnost složek odpadu a transformuje nebezpečný odpad na odpad, který už dále není nebezpečný.</p>
      <figure>
        <img src="https://g.denik.cz/7/58/hamr-vybuch-hasici_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/nehody/sest-lidi-zraneni-vybuch-chemikalie-hamr-na-jezere.html">Při výbuchu chemikálií v Hamru se zranilo osm lidí, z toho dva těžce Přečíst článek ›</a>
      </aside>
      <p>„Posádky záchranky odvedly velmi dobrou práci, přes možnou kontaminaci záchranáři zachraňovali zraněné a zajistili jejich odvoz do nemocnic,“ děkoval náměstek hejtmana Libereckého kraje pro zdravotnictví Přemysl Sobotka. „Jsem rád, že se zdravotnická záchranná služba i celý integrovaný záchranný systém zachovaly velice profesionálně. Všem zraněným přeji brzké uzdravení.“</p>
    </article>
  </body>
</html>