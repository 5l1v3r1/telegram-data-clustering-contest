<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/europarlamentarul-pnl-siegfried-muresan-a-fost-ales-vicepresedinte-al-partidului-popular-european.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T13:34:49+00:00"/>
    <meta property="og:title" content="Europarlamentarul PNL Siegfried Mureșan a fost ales vicepreședinte al Partidului Popular European"/>
    <meta property="og:description" content="Europarlamentarul PNL, Siegfried Mureșan, a fost ales joi vicepreședinte al Partidului Popular European (PPE) la Congresul Statutar al partidului care a"/>
  </head>
  <body>
    <article>
      <h1> Europarlamentarul PNL Siegfried Mureșan a fost ales vicepreședinte al Partidului Popular European </h1>
      <address><time datetime="2019-11-21T13:34:49+00:00">21 Nov 2019, 13:34</time> by <a rel="author">Redacția</a></address>
      <p>Europarlamentarul PNL, Siegfried Mureșan, a fost ales joi vicepreședinte al Partidului Popular European (PPE) la Congresul Statutar al partidului care a avut loc la Zagreb, în Croația, potrivit unui comunicat de presă.</p>
      <p>Siegfried Mureşan a beneficiat de voturile a 331 de delegaţi din cadrul PPE, devenind unul dintre cei zece vicepreşedinţi ai PPE, alături de David McAllister (CDU, Germania), Helen McEntee (Fine Gael, Irlanda), Petteri Orpo (Kokoomus, Finlanda), Franck Proust (Les Republicains, Franţa), Paulo Rangel (PSD, Portugalia), Antonio Tajani (Forza Italia), Esther de Lange (CDA, Olanda), Mariya Gabriel (GERB, Bulgaria) şi Johannes Hahn (OeVP, Austria).</p>
      <p>Singurii candidaţi la funcţia de vicepreşedinte respinşi dintre cei validaţi de Adunarea Politică a PPE pe 9-10 septembrie pentru a candida au fost Ivan Stefanec (KDH, Slovacia) şi Averof Neofytou (Adunarea democratică, Cipru).</p>
      <p>Siegfried Mureşan deţine şi funcţia de vicepreşedinte al grupului PPE din Parlamentul European şi a fost unul dintre cei doi candidaţi propuşi de PNL pentru postul de comisar european după ce a venit la guvernare. Candidatul ales de preşedintele-desemnat al noi Comisii, Ursula von der Leyen, a fost însă Adina Vălean.</p>
      <p>„În mandatul meu de vicepreședinte, voi lupta în primul rând ca Partidul Popular European să fie partidul european care contribuie decisiv la întărirea României în Uniunea Europeană. Vreau ca Partidul Popular European să fie în continuare partidul care rezolvă problemele oamenilor, partidul care nu se joacă cu temerile europenilor, ci care oferă soluții ce funcționează în realitate. Consider că trebuie să apărăm valorile europene. În România, noi, Partidul Național Liberal, am câștigat alegerile europarlamentare cu steagul Uniunii Europene în mâinile noastre. Apărând valorile europene în fiecare stat membru, așa cum am făcut și în România, îi vom avea pe oameni de partea noastră”, a declarat Siegfried Mureșan, după votul din Congresul PPE.</p>
      <p>El a precizat că un obiectiv prioritar al mandatului său va fi bugetul multianual al Uniunii Europene post-2020.</p>
      <p>”Trebuie să adoptăm bugetul cât mai repede și trebuie să adoptăm un buget adecvat priorităților propuse. Dacă vrem să facem mai mult pentru oameni, ne trebuie și o finanțare pe măsură. Voi sprijini acest obiectiv și din Parlamentul European, unde sunt vicelider al Grupului PPE responsabil pentru buget. De aceea, o altă prioritate a mea va fi să reprezint interesele noii generații. Este datoria noastră să echipăm tinerii europeni cu acele aptitudini de care au nevoie într-o Europă unită. Cum 65% din angajatori apreciază experiența internațională a viitorilor angajați, obiectivul meu este să extindem toate acele programe care încurajează mobilitatea, precum Programul de mobilitate universitară «Erasmus»”, a mai spus europarlamentarul.</p>
      <p>Aproximativ 2.000 de persoane din 40 de țări, dintre care 719 delegați cu drept de vot, au fost prezenți miercuri și joi la lucrările Congresului PPE de la Zagreb.</p>
      <p>În cadrul congresului, polonezul Donald Tusk, în vârstă de 62 de ani, a fost ales miercuri primul est-european să conducă marea familie a dreptei din Uniunea Europeană (detalii <a href="https://www.g4media.ro/donald-tusk-a-fost-ales-presedintele-ppe-este-primul-est-european-care-va-conduce-familia-popularilor-europeni.html">aici</a>).</p>
    </article>
  </body>
</html>