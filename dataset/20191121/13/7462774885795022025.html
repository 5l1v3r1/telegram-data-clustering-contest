<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/no-jaunas-vienotibas-izstajies-neirokirurgs-renars-putnins/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T13:26:00+00:00"/>
    <meta property="og:title" content="No “Jaunās Vienotības” izstājies neiroķirurgs Renārs Putniņš"/>
    <meta property="og:description" content="Neatbalstot mediķiem iepriekš doto solījumu neturēšanu, no politiskā spēka “Jaunā Vienotība” (JV) nolēmis izstāties iepriekšējā Saeimas sasaukumā uz laiku par deputātu strādājušais neiroķirurgs Renārs Putniņš, kurš vēlāk bija arī Ministru prezidenta Krišjāņa Kariņa (JV) ārštata padomnieks."/>
  </head>
  <body>
    <article>
      <h1>No “Jaunās Vienotības” izstājies neiroķirurgs Renārs Putniņš</h1>
      <address><time datetime="2019-11-21T13:26:00+00:00">21 Nov 2019, 13:26</time> by <a rel="author">LETA</a></address>
      <p>Neatbalstot mediķiem iepriekš doto solījumu neturēšanu, no politiskā spēka “Jaunā Vienotība” (JV) nolēmis izstāties iepriekšējā Saeimas sasaukumā uz laiku par deputātu strādājušais neiroķirurgs Renārs Putniņš, kurš vēlāk bija arī Ministru prezidenta Krišjāņa Kariņa (JV) ārštata padomnieks.</p>
      <p>Par lēmumu izstāties no JV Putniņš trešdienas vakarā publiski paziņoja mikroblogošanas vietnē “Twitter”. “Paužot solidaritāti saviem kolēģiem mediķiem un nepiekrītot valdības rīcībai vai, pareizāk sakot, nespējai rīkoties un pildīt savus solījumus, esmu pieņēmis lēmumu izstāties no partijas “Jaunā Vienotība”,” tviterī ierakstījis ārsts.</p>
      <p>Saeima 14.novembrī galīgajā lasījumā pieņēma 2020.gada valsts budžetu, medicīnas darbinieku atalgojuma celšanai papildus piešķirot aptuveni 60 miljonus eiro, lai gan pērn šī pati Saeima bija lēmusi mediķu algu celšanai 2020.gadā atvēlēt 120 miljonus eiro. Šī situācija sadusmojusi daudzus mediķus, kuri tagad rīko protesta akcijas.</p>
      <p>Putniņš pats ir mediķis, bet 2017.gada septembrī viņš ieguva “mīksto mandātu” 12.Saeimā, deputāta amatu atstājot Ilzei Viņķelei. Gatavojoties 13.Saeimas vēlēšanām, JV Putniņu izvēlējās par savu veselības ministra amata kandidātu gadījumā, ja politiskais spēks pēc vēlēšanām būtu ticis pie šī portfeļa.</p>
      <p>13.Saeimā Putniņu neievēlēja, taču Ministru prezidents Kariņš viņu izraudzījās par savu ārštata padomnieku veselības jautājumos. Šā gada augusta sākumā Putniņš, kļūstot par Jēkabpils reģionālās slimnīcas valdes locekli, aizņemtības dēļ atstāja darbu premjera birojā, aģentūru LETA toreiz informēja Kariņa preses sekretārs Sandris Sabajevs.</p>
      <p>Kā liecina aģentūras LETA arhīvs, Putniņš savulaik bijis arī Veselības ministrijas parlamentārais sekretārs.</p>
    </article>
  </body>
</html>