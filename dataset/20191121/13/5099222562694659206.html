<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505140-papa-francisc-numit-nou-arhiepiscop-romano-catolic-bucuresti-ioan-robu-pleaca-din-functie-dupa-36-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T13:25:00+00:00"/>
    <meta property="og:title" content="Papa Francisc a numit un nou Arhiepiscop Romano-Catolic de București / Ioan Robu pleacă din funcție după 36 de ani"/>
    <meta property="og:description" content="Noul Arhiepiscop Mitropolit Romano-Catolic de București este Monseniorul Aurel Percă, care îl înlocuiește pe Ioan Robu, aflat în această funcție de 36 de ani, anunță Francisc Doboș"/>
  </head>
  <body>
    <article>
      <h1>Papa Francisc a numit un nou Arhiepiscop Romano-Catolic de București / Ioan Robu pleacă din funcție după 36 de ani</h1>
      <address><time datetime="2019-11-21T13:25:00+00:00">21 Nov 2019, 13:25</time> by <a rel="author">G.S.</a></address>
      <p><b>Noul Arhiepiscop Mitropolit Romano-Catolic de București este Monseniorul Aurel Percă, care îl înlocuiește pe Ioan Robu, aflat în această funcție de 36 de ani, anunță Francisc Doboș purtător de cuvânt al Arhidiecezei Romano-Catolice din capitală.<br/></b><br/><b>Mesajul lui Francisc Doboș:<br/></b><br/>”Arhidieceza Romano-Catolică de București salută cu bucurie numirea, de către Papa Francisc, a Mons. Aurel Percă în oficiul de Arhiepiscop Mitropolit de București și se îndreaptă cu recunoștință spre Mons. Ioan Robu, care a păstorit Arhidieceza timp de 36 de ani.<br/><br/>Conform normelor bisericești în vigoare [Codul de Drept Canonic], împlinind vârsta de 75 de ani, ÎPS Ioan Robu i-a înaintat Papei Francisc o scrisoare prin care renunţă la oficiu. Suveranul Pontif a acceptat renunțarea Mons. Robu la oficiul de Arhiepiscop Mitropolit de București și a procedat la numirea unui succesor al Excelenței Sale la conducerea Arhidiecezei.<br/><br/>Mons. Aurel Percă, până acum Episcop auxiliar al Diecezei de Iași, va lua în posesie Arhidieceza Romano-Catolică de București sâmbătă, 11 ianuarie 2020, în cadrul unei Sfinte Liturghii solemne celebrate în Catedrala Sf. Iosif din Capitală. Până atunci, prin voința Papei Francisc, Arhidieceza va fi condusă în continuare de Mons. Ioan Robu, ca Administrator Apostolic.”<br/><br/><b>Cine este Aurel Percă, Episcop auxiliar la Dieceza de Iaşi (sursa ercis.ro):<br/></b><br/>S-a născut la 15 august 1951 la Săbăoani, jud. Neamţ. A absolvit Şcoala Generală de 8 clase în anul 1965 şi liceul în anul 1969 la Săbăoani, Şcoala de Cantori în anul 1973 la Iaşi şi Institutul Teologic "Sfântul Iosif" din Iaşi în anul 1979. A fost hirotonit preot la 29 iunie 1979 la Iaşi de către ep. Jakab Antal. A activat ca vicar la Bacău (1 august 1979 - 30 octombrie 1980). <br/><br/>Din noiembrie 1980 a urmat studii postuniversitare la Roma, obţinând licenţa în teologia orientală, la Institutul Pontifical Oriental, şi în teologie morală, la Academia Alfonsiană. În 1985 a revenit în ţară şi a fost numit cancellarius la Ordinariatul de Iaşi şi, în acelaşi timp, profesor de teologie morală şi patrologie la Institutul Teologic Romano-Catolic "Sfântul Iosif" din Iaşi. <br/><br/>Între 1989 şi 1994 a fost rector al Seminarului din Iaşi. La 1 august 1994, Mons. Aurel Percă a fost numit vicar general al Episcopiei Romano-Catolice de Iaşi, continuând să predea teologia morală la Institutul Teologic. În această perioadă l-a susţinut pe episcopul Petru Gherghel atât în activitatea pastorală internă, cât şi în relaţiile cu diferite asociaţii şi organizaţii din străinătate.<br/><br/>În ziua de 29 septembrie 1999, Sfântul Părinte papa Ioan Paul al II-lea l-a numit episcop auxiliar pentru Dieceza de Iaşi, primind titlul canonic de episcop titular de Mauriana. Consacrarea episcopală a avut loc în catedrala nouă din Iaşi la 8 decembrie 1999, episcopi consacratori fiind: PS Petru Gherghel, episcop de Iaşi, ÎPS Jean-Claude Périsset, nunţiu apostolic în România, şi ÎPS dr. Ioan Robu, arhiepiscop mitropolit de Bucureşti.</p>
    </article>
  </body>
</html>