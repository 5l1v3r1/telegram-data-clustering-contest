<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200975/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-21T13:58:00+00:00"/>
    <meta property="og:title" content="&quot;חוסר כבוד והתנהגות משפילה&quot;"/>
    <meta property="og:description" content="לטענת ההסתדרות, החברה המשווקת את מכשירי סמסונג בישראל גוררת רגליים במו&quot;מ להסכם קיבוצי ומבזה את נציגות העובדים | יו&quot;ר איגוד עובדי הסלולר יקי חלוצי: &quot;אבקש את התערבותכם בהקדם על מנת להפסיק את פעולותיה של סאני כנגד עובדיה&quot; | בכוונת ההסתדרות להכריז סכסוך עבודה"/>
  </head>
  <body>
    <article>
      <h6 class="kicker">נאבקים להתאגד</h6>
      <h1>"חוסר כבוד והתנהגות משפילה"</h1>
      <h2>ההסתדרות לסמסונג העולמית: מנעו את הפגיעה בעובדי 'סאני תקשורת'. <br/>לטענת ההסתדרות, החברה המשווקת את מכשירי סמסונג בישראל גוררת רגליים במו"מ להסכם קיבוצי ומבזה את נציגות העובדים | יו"ר איגוד עובדי הסלולר יקי חלוצי: "אבקש את התערבותכם בהקדם על מנת להפסיק את פעולותיה של סאני כנגד עובדיה" | בכוונת ההסתדרות להכריז סכסוך עבודה</h2>
      <address><time datetime="2019-11-21T13:58:00+00:00">21 Nov 2019, 13:58</time> by <a rel="author">ניצן צבי כהן</a></address>
      <p>ההסתדרות פנתה להנהלת סמסונג העולמית בדרישה שתתערב במשבר יחסי העבודה שנוצר בחברת סאני, היבואנית הרישמית של מוצרי סמסונג בישראל. לטענת ההסתדרות, נוקטת החברה גרירת רגליים במו"מ לחתימת הסכם קיבוצי ראשון בחברה, וזאת תוך ביזוי מתמשך של נציגות העובדים וניסיונות להכשיל את התאגדותם בהסתדרות, ללא נכונות לקיום דיאלוג אמיתי בין הצדדים.</p>
      <p>במקביל לפנייה להנהלת סמסונג, בכוונת ההסתדרות להכריז בקרוב סכסוך עבודה בחברה, שיאפשר לעובדיה לנקוט בצעדים ארגוניים. בנוסף, החלו עובדי החברה, בגיבוי ההסתדרות, בקמפיין בו הם מראים את נחישותם ומספרים על מאבקם נגד הפגיעה בזכויותיהם. כחלק מהקמפיין הופק סרטון שיופץ ברשתות החברתיות, נפתח עמוד פייסבוק ייעודי שילווה את המאבק וכן יופצו עלוני מידע בקרב ציבור לקוחות החברה.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fworkersofsuny%2Fvideos%2F1546496225491832%2F&amp;show_text=&amp;width=640" width="640" height="800" data-service="Facebook" scrolling="no"/>
      </figure>
      <p>"למרבה הצער, מאז תחילת תהליך ההתאגדות של העובדים לפני יותר משנה, התברר כי הנהלת סאני ניהלה את המו"מ עם הוועד בחוסר תום-לב ובחוסר רצון ברור לדיאלוג אמיתי. יתר על כן, סאני נקטה חוסר כבוד והתנהגות משפילה כלפי נציגי העובדים", כתב במכתבו יו"ר איגוד הסלולר יקי חלוצי לנשיא סמסונג באזור מדינות המפרץ, סונג יוהג הונג ולמנכ"ל סמסונג העולמית קים קי נאם. "כמותג מוביל בישראל, אני מאמין שסמסונג תרצה להימנע מכך ששמה הטוב יוכתם בפעולותיה של הנהלת סאני לסכל את זכותם הדמוקרטית של עובדיה להתאגד", הוסיף חלוצי.</p>
      <p>"אבקש את התערבותכם בהקדם האפשרי, על מנת להפסיק את פעולותיה של סאני כנגד עובדיה", הוסיף חלוצי במכתבו, "האיגוד קורא לכם לדרוש מהחברה המייצגת באופן בלעדי את המותג שלכם, לציית לחובותיה החוקיות והציבוריות ולכבד את זכותם הבסיסית והדמוקרטית של העובדים להתאגד". <a href="https://we.tl/t-HSWDs7QW2q">לקריאת המכתב הקישו כאן</a>.</p>
      <figure>
        <img src="https://www.davar1.co.il/wp-content/uploads/2016/11/201116_kenes8.jpg"/>
        <figcaption>במרכז – יו"ר איגוד ההיי טק והסלולר יקי חלוצי (צילום: סבין פרנק).</figcaption>
      </figure>
      <p>"סמסונג זה מותג מוביל ויוקרתי, וחבל שהוא ייפגע בגלל התייחסות אגרסיבית של הנהלת סאני לעובדיה" אמר חלוצי. "פנינו לחברת סמסונג לבוא בדין ודברים עם המשווק שלהם ומי שמייצג אותם בישראל, על מנת שיכבד את זכות העובדים להתאגד ויקדם מולם את המו"מ על הסדרת תנאי העסקתם". לדבריו, מכתב דומה נשלח לדבריו בחודש יוני השנה לבעלי חברת סוני.</p>
      <p>בחברת סאני-סמסונג כ-250 עובדות ועובדים המועסקים בעיקר בתפקידי מכירות ותיקונים טכניים של כלל מוצרי סמסונג: מכשירים סלולריים, טאבלטים, שעונים חכמים, אביזרים ועוד. העובדים פרוסים בכ-25 סניפים ברחבי הארץ וכן במעבדה מרכזית מורשית. עובדי החברה <a href="https://www.davar1.co.il/161077/">התאגדו בהסתדרות לפני כשנה</a>.</p>
      <figure>
        <img src="https://www.davar1.co.il/wp-content/uploads/2018/11/251118_sani.jpg"/>
        <figcaption>עובדי חברת סאני תקשורת התאגדו בהסתדרות (קרדיט: באדיבות דוברות ההסתדרות.)</figcaption>
      </figure>
      <p>לצד דרישתם לביטחון תעסוקתי, מלינים העובדים כי הם זוכים לתנאי שכר לא הוגנים ולא מתגמלים, הקשורים בין היתר לשינויים תכופים במנגנוני התגמול הנעשים באופן חד צדדי ולא שקוף. בנוסף, מעידים העובדים כי בחרו להתאגד בהסתדרות על רקע תלונות של רבים מהם בדבר יחס מזלזל ולא הוגן מצד מנהלי החברה.</p>
      <p>רוב פעילות הכלכלית של חברת סאני מבוססת על היותה המשווק המורשה הבלעדי של חברת סמסונג הקוריאנית ללקוחות פרטיים. בימים האחרונים חתמו שתי החברות על הארכת ההסכם ביניהן לחמש שנים נוספות, עד לשנת 2024. להתערבות של סמסונג העולמית עשויה להיות השפעה מכרעת על התנהלות החברה המקומית.</p>
      <p>ברבעון השלישי השנה רשמה סאני הכנסות שיא של 330 מיליון שקל, עליה של 4.4% לעומת הרבעון המקביל בשנה שעברה. עם זאת, ב'כלכליסט' צוטט אמש יעקב לוקסנבורג, יו"ר סאני ובעל השליטה בחברה־האם, לפידות קפיטל, ואמר כי: "עד עכשיו השקענו בנתח שוק, ומשהגענו ליעד, נשקיע מאמצים ונשקיע ברווחיות וזאת על ידי התייעלות וקיצוץ בהוצאות ישירות ועקיפות, כולל צמצום משרות עודפות".</p>
    </article>
  </body>
</html>