<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/dgp-minister-pracy-lamala-kodeks-pracy/"/>
    <meta property="og:site_name" content="Polsat News"/>
    <meta property="article:published_time" content="2019-11-21T13:44:00+00:00"/>
    <meta property="og:title" content="&quot;DGP&quot; napisała, że minister pracy łamała kodeks pracy. Resort odpowiedział gazecie"/>
    <meta property="og:description" content="Obecna minister rodziny, pracy i polityki społecznej złamała przepisy w okresie, gdy pełniła funkcje prezesa spółdzielni oświatowej i dyrektora liceum ogólnokształcącego w Ostrowie Wielkopolskim (przestała je sprawować w 2011 r.) - podał czwartkowy &quot;DGP&quot;. &quot;Placówki były zarządzane zgodnie z obowiązującymi przepisami prawa&quot; - odpowiedziało MRPiPS."/>
  </head>
  <body>
    <article>
      <h1>"DGP" napisała, że minister pracy łamała kodeks pracy. Resort odpowiedział gazecie</h1>
      <address>
        <time datetime="2019-11-21T13:44:00+00:00">21 Nov 2019, 13:44</time>
      </address>
      <p>
        <b>Obecna minister rodziny, pracy i polityki społecznej złamała przepisy w okresie, gdy pełniła funkcje prezesa spółdzielni oświatowej i dyrektora liceum ogólnokształcącego w Ostrowie Wielkopolskim (przestała je sprawować w 2011 r.) - podał czwartkowy "DGP". "Placówki były zarządzane zgodnie z obowiązującymi przepisami prawa" - odpowiedziało MRPiPS.</b>
      </p>
      <related>
        <a href="https://www.polsatnews.pl/wiadomosc/2019-11-15/powolanie-nowego-rzadu-mateusza-morawieckiego/"/>
      </related>
      <p>Czwartkowy "Dziennik Gazeta Prawna" poinformował, że Marlena Maląg, która do 2011 r. pełniła funkcje prezesa spółdzielni oświatowej i dyrektora liceum ogólnokształcącego w Ostrowie Wielkopolskim, łamała wtedy kodeks pracy. Chodzi o przepis, który – w ówczesnym brzmieniu – umożliwiał zawarcie z tym samym pracownikiem maksymalnie dwóch kolejnych umów na czas określony. Podpisanie trzeciego takiego kontraktu oznaczało, że podwładny z mocy prawa jest już zatrudniony bezterminowo.</p>
      <p>Zdaniem dziennika obecna minister rodziny, pracy i polityki społecznej Marlena Maląg zawierała wtedy kolejne umowy na czas określony już po przekroczeniu kodeksowego limitu dwóch kontraktów. Potwierdziły to - jak podaje gazeta - kontrole Państwowej Inspekcji Pracy, które zostały przeprowadzone w czerwcu 2019 r. "DGP" podało, że PIP wykazało złamanie przepisu w umowach 12 z 14 poddanych kontroli pracowników liceum. Nie oznacza to - zastrzegł "DGP" - że za każdy z nich odpowiedzialna jest obecna szefowa resortu pracy, bo inspekcja badała też umowy zawierane po 2011 r., a więc w okresie, gdy Marlena Maląg nie pełniła już funkcji dyrektora LO.</p>
      <p>
        <a href="https://www.polsatnews.pl/wiadomosc/2019-11-08/nowe-twarze-w-rzadzie-wsrod-nich-ministrowie-klimatu-oraz-regionow-i-spojnosci/?ref=wyszukiwarka">PRZECZYTAJ: Nowe twarze w rządzie. Wśród nich ministrowie klimatu i zarządzania funduszami</a>
      </p>
      <p>
        <b>"Tytuł jest </b>
        <b>nadużyciem"</b>
      </p>
      <p>W odpowiedzi na artykuł MRPiPS wyraziło opinię, że "artykuł dziennika został napisany z tezą, a o odpowiedź poproszono w ostatniej chwili uniemożliwiając weryfikację przekazanych informacji". Ponadto, w ich opinii, nadużyciem jest tytuł artykułu brzmiący "Minister rodziny łamała kodeks pracy".</p>
      <p>"Placówki wchodzące w skład spółdzielni oświatowej w Ostrowie Wielkopolskim, w okresie kiedy funkcję dyrektora pełniła p. Marlena Maląg, były zarządzane zgodnie z obowiązującymi przepisami prawa, z poszanowaniem praw pracowniczych. Nauczyciele publicznego gimnazjum im. JP II byli objęci kartą nauczyciela, a liceum kodeksem pracy" - przekonuje ministerstwo w komunikacie.</p>
      <p>Podkreślono w nim również, że obecna minister resortu rodziny nie jest związana ze spółdzielnią od stycznia 2011 r. i nie są jej znane wyniki kontroli przywołanej w artykule kontroli PiP z czerwca 2019 roku.</p>
      <p>MRPiPS oświadczyło, że w czasie, gdy Maląg pełniła funkcję dyrektora Gimnazjum im Papieża JPII i LO Spółdzielni Oświatowej w Ostrowie Wielkopolskim przeprowadzane kontrole nie wykazały jakichkolwiek nieprawidłowości w zarządzaniu, ani naruszenia przepisów powszechnie obowiązujących, w tym kodeksu pracy.</p>
      <p>
        <a href="https://www.polsatnews.pl/wideo/lekarze-odmowili-pomocy-osmiolatce-ktora-miala-zostac-zgwalcona_6759952/">WIDEO - Lekarze odmówili pomocy ośmiolatce, która miała zostać zgwałcona</a>
      </p>
      <figure>
        <img src="https://r.dcs.redcdn.pl/http/o2/redefine/cp/9y/9yjpvnkd5aevs1omz5psfmdedmd9crv1.jpg"/>
      </figure>
    </article>
  </body>
</html>