<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548948.html/%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D8%A8%D8%A7%DB%8C%D8%AF-%D8%A8%D8%A7-%D9%85%D8%B1%D8%AF%D9%85-%D8%B5%D8%AD%D8%A8%D8%AA-%DA%A9%D9%86%D9%86%D8%AF-%D8%AF%D8%B4%D9%85%D9%86-%D9%87%D9%85%DB%8C%D8%B4%D9%87-%D8%A2%D9%85%D8%A7%D8%AF%D9%87-%D9%85%D9%88%D8%AC-%D8%B3%D9%88%D8%A7%D8%B1%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T13:43:00+00:00"/>
    <meta property="og:title" content="دولتمردان باید با مردم صحبت کنند/دشمن همیشه آماده موج سواری است"/>
    <meta property="og:description" content="آیت الله ملک حسینی گفت: اقتصاددان نیستم اما آیا این مردم لایق نبودند با آنها صحبت شود مردم باید از صدا و سیما بشنوند بحثی از گرانی بنزین نیست اما صبح بیدار شوند و ببینند گران شده است، مردم فهیم هستند، دولتمردان باید با مردم صحبت کنند مردم با شرف و با شعور هستند."/>
  </head>
  <body>
    <article>
      <h1>دولتمردان باید با مردم صحبت کنند/دشمن همیشه آماده موج سواری است</h1>
      <h2>نماینده ولی فقیه در کهگیلویه و بویراحمد:</h2>
      <address>
        <time datetime="2019-11-21T13:43:00+00:00">21 Nov 2019, 13:43</time>
      </address>
      <p>آیت الله ملک حسینی گفت: اقتصاددان نیستم اما آیا این مردم لایق نبودند با آنها صحبت شود مردم باید از صدا و سیما بشنوند بحثی از گرانی بنزین نیست اما صبح بیدار شوند و ببینند گران شده است، مردم فهیم هستند، دولتمردان باید با مردم صحبت کنند مردم با شرف و با شعور هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://sobhezagros.ir/">صبح زاگرس</a> نماینده ولی فقیه در کهگیلویه و بویراحمد در میان تجمع کنندگان شهر یاسوج که برای محکومیت اقدامات اغتشاش گران و حمایت از حریم امنیت و ولایت در میدان هفتم تیر شهر یاسوج گرد هم آمده بودند گفت: مردم شهر یاسوج، درود بر شور و شخصیت شما، امروز آمدید بار دیگر نشان دادید همراه با دین و انقلاب و رهبرتان هستید آفرین بر این اراده و عزم و این غیرت.</p>
      <p>آیت الله ملک حسینی بیان کرد: دو سال قبل پس از یک فتنه در همین خیابان مفاهیمی را گفتم؛ حادثه ای رخ داد پس از اعلام افزایش قیمت بنزین دشمنان سوء استفاده کردند، برخی از شهرها به هم ریختند، فتنه کردند، به اموال عمومی آسیب زدند، حرمت مردم را شکستند، شرارتی بروز کرد که شایسته ایران و آیرانی نبود، فردا جزای این شرارت ها را خواهند دید و جزایشان در کف دست اربابشان گذاشته می شود.</p>
      <p>وی افزود: کار ندارم سیاست نظام در افزایش قیمت بنزین و سهمیه بندی آن درست بود یا نبود این را باید متخصصین نظر دهند اما چیزی را که می فهمیم این است می دانیم انقلاب ما بر مدار توحید، حریت و عدالت اجتماعی بود، هرگاه حرکت به سوی این آرمان ها باشد انقلاب مسیرش را درست انتخاب کرده و خدا آن را به پیروزی خواهد رساند.</p>
      <p>آیت الله ملک حسینی گفت: می دانیم هر گاه کسانی مسولیت ها را به دست گرفتند و از مسیر آرمان ها خارج شدند هم خود را شکست دادند و هم باعث شدند انقلاب در برهه هایی به موفقیت نرسد این را می دانیم و می فهمیم هر گاه دین خدا را یاری کنیم خدا ما را یاری می کند.</p>
      <p>وی تصریح کرد: مردم ایران پرسش داشتند و حق مردم بود، برخی اندیشمندان انتقاد داشتند که حق آنها بود، برخی فقیر و نیازمند بوده و کسانی که رنج اقتصادی را کشیده بودند اعتراض داشتند و این اعتراض حق آنهاست؛ اگر معتقد هستیم نظام ما جمهوری است باید حق سوال و انتقاد و اعتراض را باور کنیم، باید خودمان فضا را ایجاد کنیم باید بستری باشد، زمان و مکانی باشد، احزاب به خواب رفته ای که یا رو به قدرت دارند گویا مرده اند اعتراض های مردم را آنها باید در محیطی سالم بیان کنند، مگر سازمان های مردم نهاد به خواب رفته اند، شرم دارد برای کسانی که داعیه دار هستند اما می دانیم هیچ نظامی هرگز اجازه فتنه به هیچکس نمی دهد اگر فتنه ریشه در حمایت دشمنان داشته باشد به هیچ عنوان مردم نیز آن را نمی پذیرند و مقابل آنها می ایستند.</p>
      <p>آیت الله ملک حسینی ادامه داد: درود بر این مردم که ایستادند، چند روزی مردم امنیت را از دست دادند و مسولان باید عذرخواهی کنند بسیاری به وظیفه خود عمل کردند و شب و روز بیدار ماندند اما یک سوال؛ چه شد که زبان به اعتراض گشوده شد؟ دشمن همیشه آماده موج سواری است اما نَفس اعتراض چه بود.<br/><br/>وی ادامه داد: یکی از دلایل اعتراض بی اعتمادی مردم به حاکمیت و نگرانی مردم به آینده بود، اگر اعتماد بود هرگز زبان به اعتراض باز نمی شد و بر این باور بودند که فردا پیامدهای منفی آن مهار می شود اما من و شما تبعیض دیده ایم، تبعیض بی اعتمادی می آورد، مردم هرگز نمی پذیرند قانون اجرا نشود، و این که نسبت به یکی اجرا و به دیگری اجرا نشود، تبعیض؛ نفرت و بی اعتمادی می آورد.</p>
      <p>آیت الله ملک حسینی ادامه داد: مردم احساس می کردند تورمی که ایجاد می شود افسار گسیخته است مردم احساس می کنند دولت باید با اقتدارش بتواند مفاسد متاخر این تصمیم را مهار کند، مردم تجربه افزایش قیمت ها را دیده اند و کم اعتماد هستند، باید با فساد مبارزه شود تا مفاسد دیگر را نیاورد و برای مردم هزینه نداشته باشنداینها موجب کم اعتمادی شده است، اگر مردم اعتماد داشته باشند تمام تصمیم ها را بر چشم می گذارند مردم ما با غیرت هستند، بیایید درست عمل کنیم، با اصلاح رفتارها مردانه به جنگ فساد برویم و مردانه اقتصاد جامعه را کنترل کنیم، اگر این اتفاق نیفتاد اعتراض ها تدوام دارد.</p>
      <p>نماینده ولی فقیه در استان در ادامه گفت: فقیر است نان ندارد، گرسنه است، خانه ای است با اندک حقوق و شش هفت جوان بیکار، نمی داند چه کار کندف تصور می کند این کار وضعیت را بدتر می کند این اضطراب ها باید بر طرف شود باید به مردم احترام گذاشت؛ چطور مردم در ۲۲بهمن و در مناسبت ها فهیم هستند اما دو هفته قبل فهیم نبودند که با آنها سخن گفته شود و پیام های گرانی بیان شود که به پنج روز بعد از فتنه ها کشیده نشود و بعد بگویند از یارانه  بنزین استفاده می کنند.</p>
      <p>وی گفت: اقتصاد دان نیستم اما آیا این مردم لایق نبودند با آنها صحبت شود مردم باید از صدا و سیما بشنوند بحثی از گرانی نیست اما صبح بیدار شوند تا گران شده است، مردم فهیم هستند<br/>دولت مردان بنشینید با مردم صحبت کنید مردم با شرف و با شعور هستند.</p>
      <p>انتهای پیام/</p>
    </article>
  </body>
</html>