<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/muzika/orkestris-riga-decembri-piedava--ziemassvetku-dzezs-vines-valsi-un-muzika-berniem.a339140/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T13:32:00+00:00"/>
    <meta property="og:title" content="Orķestris «Rīga» decembrī piedāvā – Ziemassvētku džezs, Vīnes valši un mūzika bērniem"/>
    <meta property="og:description" content="Šī gada decembrī orķestris “Rīga” klausītājiem sarūpējis īpaši daudzveidīgas koncertprogrammas. Rīgas Domā notiks Pirmās Adventes koncerts, kam sekos koncerts bērniem “Mūzika gardēžiem”, Ziemassvētku džeza koncerti “Džezā tikai meitenes” Lielajā ģildē un “Vecgada koncerts Vīnes noskaņās” VEF Kultūras pilī, paziņojumā medijiem informē orķestra pārstāvji."/>
  </head>
  <body>
    <article>
      <h1>Orķestris «Rīga» decembrī piedāvā – Ziemassvētku džezs, Vīnes valši un mūzika bērniem</h1>
      <address><time datetime="2019-11-21T13:32:00+00:00">21 Nov 2019, 13:32</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Šī gada decembrī orķestris “Rīga” klausītājiem sarūpējis īpaši daudzveidīgas koncertprogrammas. Rīgas Domā notiks Pirmās Adventes koncerts, kam sekos koncerts bērniem “Mūzika gardēžiem”, Ziemassvētku džeza koncerti “Džezā tikai meitenes” Lielajā ģildē un “Vecgada koncerts Vīnes noskaņās” VEF Kultūras pilī, paziņojumā medijiem informē orķestra pārstāvji.</b>
      </p>
      <p>Iestājoties klusajam Ziemassvētku gaidīšanas laikam, orķestris “Rīga” tradicionāli aicina uz Pirmās Adventes koncertu, kas notiks 1. decembrī Rīgas Domā.</p>
      <blockquote>Šogad programmas centrā ir Antonio Vivaldi mesa “Gloria”.</blockquote>
      <p>Atskaņojumā piedalīsies četri kori: kultūras pils “Ziemeļblāzma” jauktais koris “Vivat”, Banku augstskolas jauktais koris “Monēta”, Latvijas Zvērinātu advokātu kolēģijas jauktais koris un Latvijas Universitātes kamerkoris “DeCoro”. Tiem pievienosies solistes – skaistu balsu īpašnieces Marlēna Keine, Laura Grecka un Ilze Grēvele-Skaraine, atskaņojot klasisko mūziku. Skanēs Volfganga Amadeja Mocarta “Laudate Dominum”, Franča Šūberta “Ave Maria” un Kamila Sensānsa Dalilas ārijā no operas “Samsons un Dalila”. Koncerta diriģents Atvars Lakstīgala.</p>
      <blockquote>Mazākajiem klausītājiem orķestris “Rīga” piedāvā koncertu “Mūzika gardēžiem”, kas notiks 4. decembrī kinoteātrī “Splendid Palace”.</blockquote>
      <p>Koncerts ir daļa no skolēnu koncertcikla “Nāc, ieklausies orķestrī ''Rīga!''“. Muzikālās sarunas vada dziedātājs Daumants Kalniņš</p>
      <p>Ziemassvētku laikā, 21. decembrī un 26. decembrī, Lielajā ģildē uzstāsies orķestra “Rīga” bigbends un dāmu trio: Arta Jēkabsone, Beāte Zviedre un Rūta Dūduma-Ķirse.</p>
      <figure>
        <img src="https://static.lsm.lv/media/2019/11/large/1/c4wb.jpg"/>
        <figcaption>
          <cite>Foto: Mārtiņš Zilgalvis</cite>
        </figcaption>
      </figure>
      <blockquote>Diriģents Valdis Butāns koncertprogrammu “Džezā tikai meitenes” radījis, iedvesmojoties no leģendārās amerikāņu komēdijas “Džezā tikai meitenes”,</blockquote>
      <p>ikoniskās aktrises Merilinas Monro izpildītajām dziesmām, kā arī pagājušā gadsimta svinga ēras populārākās sieviešu vokālās grupas – māsu Endrjūsu (The Andrews Sisters) – spozmes un repertuāra. Orķestra “Rīga” bigbenda sniegumā skanēs populāra mūzika no Glena Millera un Benija Gudmena mūzikas lappusēm un  Ziemassvētku noskaņu mūzika.</p>
      <p>Savukārt 2019. gada izskaņā, 30. decembrī, orķestris aicina uz VEF Kultūras pili, kur koncertā “Vecgada koncerts Vīnes noskaņās” Johana Štrausa, Žaka Ofenbaha un Franča fon Supē mūzikā sadziedāsies izcili solisti – Inga Šļubovska-Kancēviča, Laura Grecka, Mihails Čuļpajevs un Rihards Mačanovskis. Pie diriģenta pults stāsies Kaspars Ādamsons.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/gadu-pec-teroraktiem-strasbura-tiks-atverts-ziemassvetku-tirdzins.a339198/"/>
        <a href="https://www.lsm.lv/raksts/kultura/maksla/celojums-pilsoniskaja-apzina--izstade-dziva-kede.a339171/"/>
        <a href="https://www.lsm.lv/raksts/kultura/teatris-un-deja/dirty-deal-teatro-top-izrade-berniem-miega-peles.a339124/"/>
        <a href="https://www.lsm.lv/raksts/kultura/muzika/muziku-apvienibas-tev-tuvuma-koncertos-skanes-ipasa-dziesma-par-ziemassvetku-kartisu-tradicijam.a338727/"/>
        <a href="https://www.lsm.lv/raksts/dzive--stils/vecaki-un-berni/bernus-un-vecakus-radosaja-darbnica-aicina-speleties-ar-burtiem.a338569/"/>
        <a href="https://www.lsm.lv/raksts/dzive--stils/vecaki-un-berni/svinam-svetkus-nedelas-nogales-pasakumi-gimenem-ar-berniem.a338401/"/>
        <a href="https://www.lsm.lv/raksts/kultura/muzika/orkestris-riga-18-novembri-speles-jauno-komponistu-darbus.a338394/"/>
        <a href="https://www.lsm.lv/raksts/dzive--stils/vecaki-un-berni/bernus-un-vecakus-aicina-uz-aspazijas-dzejas-telu-petniecibas-darbnicu.a338265/"/>
      </related>
    </article>
  </body>
</html>