<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-rekordnagysagu-testepito-es-fitnesz-junior-vb-lesz-a-te-n/"/>
    <meta property="og:site_name" content="lokál"/>
    <meta property="article:published_time" content="2019-11-21T13:20:10+00:00"/>
    <meta property="og:title" content="Rekordnagyságú testépítő és fitnesz junior vb lesz a TE-n"/>
    <meta property="og:description" content="Mocsai Lajos, a Testnevelési Egyetem rektora szerint a létesítményben péntektől vasárnapig sorra kerülő junior testépítő és fitnesz világbajnokság a sportág eddigi legnagyobbja lesz ebben a korosztályban."/>
  </head>
  <body>
    <article>
      <h1>Rekordnagyságú testépítő és fitnesz junior vb lesz a TE-n</h1>
      <address><time datetime="2019-11-21T13:20:10+00:00">21 Nov 2019, 13:20</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/04/IMG_3108-1280x853.jpg"/>
      </figure>
      <p>
        <b>Mocsai Lajos, a Testnevelési Egyetem rektora szerint a létesítményben péntektől vasárnapig sorra kerülő junior testépítő és fitnesz világbajnokság a sportág eddigi legnagyobbja lesz ebben a korosztályban.</b>
      </p>
      <p>A világverseny fővédnöke közölte: az egyetem a rendezésből is kiveszi a részét, a TE hagyományt szeretne teremteni a 16 és 23 év közötti korosztály világbajnokságának megrendezéséből.</p>
      <p>“Az egyetem testépítéssel és fitnesszel kapcsolatos szakmai munkát is folytat a mindennapokban. Fiataljaink emellett kiemelten részt vesznek a rendezésben és a lebonyolításban is, így a sportmenedzser képzés hallgatói az önkéntesekkel együtt aktív gyakorlatot is szerezhetnek a vb-n” – mondta.</p>
      <p>A rektor arról is beszámolt, hogy óriási az érdeklődés a budapesti esemény iránt: a sportolói létszám jelentősen meghaladja a sportág eddigi hasonló világversenyein tapasztaltakat, jóval többen indulnak például, mint a legutóbbi, quitói vb-n.</p>
      <p>“A magyarok is minden korábbinál nagyobb csapattal mutatják meg magukat a vb-n. A TE filozófiája, hogy a testkultúrát támogassa, így azt is feladatul vállaltuk, hogy a rendezéssel segítsük a rekordlétszámú magyar részvételt, egyúttal népszerűsítsük a sportágat” – mondta a rektor.</p>
      <p>Mocsai Lajos hozzátette: fontosnak tartja, hogy az egyetem a lehető legnagyobb mértékben kapcsolódjon a vb-hez, ezért belső fórumaikon is propagálták azt, és bízik benne, hogy az intézmény tanári közösségéből, valamint a hallgatók közül is sokan megjelennek majd az eseményen.</p>
    </article>
  </body>
</html>