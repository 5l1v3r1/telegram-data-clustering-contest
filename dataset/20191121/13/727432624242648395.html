<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/avdekket-alvorlige-feil-pa-fonere-rette--og-krolltenger/71824380"/>
    <meta property="og:site_name" content="Dinside"/>
    <meta property="article:published_time" content="2019-11-21T13:52:00+00:00"/>
    <meta property="og:title" content="Avdekket alvorlige feil på fønere, rette- og krølltenger"/>
    <meta property="og:description" content="EU-test avslører alvorlige feil som kan forårsake elsjokk og brann."/>
  </head>
  <body>
    <article>
      <h1>Avdekket alvorlige feil på fønere, rette- og krølltenger</h1>
      <h2>EU-test avslører alvorlige feil som kan forårsake elsjokk og brann.</h2>
      <address><time datetime="2019-11-21T13:52:00+00:00">21 Nov 2019, 13:52</time> by <a rel="author">Kristin Sørdal</a></address>
      <p>EU har gjennomført en test av hårfønere, krølltenger og rettetenger og funnet feil på mer enn halvparten. Enkelte av dem kan være livsfarlige.</p>
      <p>Målet med testen var å kontrollere sikkerheten på produktene.</p>
      <p>- Det viste seg at det var feil på mer enn halvparten av de totalt 109 testede produktene. Den vanligste feilen er at produktet ikke har korrekt merking, men sju av produktene hadde alvorlige feil som kan forårsake elsjokk og brann, skriver det svenske Elsäkerhetsverket.</p>
      <p>Sverige er ett av flere EU-land som har deltatt i testen.</p>
      <h3>Brann i føner</h3>
      <p>En av tingene som hårfønerne er testet på, er om vifta stenges av manuelt, og da skal ikke varmeelementet slås på - som er en viktig sikkerhetsfunksjon.</p>
      <p>Ifølge Elsäkerhetsverket, greide ikke en av de testede fønerne kravet og begynte å brenne i løpet av ett minutt.</p>
      <related>
        <a href="https://www.dinside.no/okonomi/svenskevarene-du-bor-kaste/71823081"/>
      </related>
      <p>- Når man tester en hårføner for elsikkerhet så skal man teste «unormal drift», i dette tilfellet med blokkert motor. Da blir det for varmt og den smelter. Det kan også skje om det kommer hår og annet i motoren og den blir tregere enn den var da den var ny, forteller Martin Gustafsson, inspektør i Elsäkerhetsverket, til Dinside.</p>
      <p>De svenske elsikkerhetsmyndighetene har utstedt salgsforbud mot den aktuelle føneren i Sverige. Du kan se bildene av føneren øverst i artikkelen.</p>
      <p>Ifølge meldingen om tilbakekalling, står det at føneren mangler beskyttelse mot overoppheting i motoren, som gjorde at motoren og plasten rundt tok fyr under testen. Det resulterte i at man kunne komme i berøring med strømførende deler.</p>
      <h3>- Du får det du betaler for</h3>
      <p>Gustafsson anbefaler at man bør velge kvalitet framfor pris, når man skal kjøpe en hårføner eller andre slike elektriske stylingprodukter.</p>
      <p>- Når du kjøper elektriske ting så ikke velg den billigste på automatikk. Tenkt på kvalitet, at den er CE-merket og at det finnes kontaktopplysninger til produsent eller importør, sier han.</p>
      <related>
        <a href="https://www.dinside.no/bolig/advarer-etter-kontroll-av-duftlys-og-duftoljer/71729709"/>
      </related>
      <p>Om det ikke finnes en bruksanvisning på det nasjonale språket, som er et krav, kan det ifølge Gustafsson være et tegn på at det også kan være andre krav som produktet ikke oppfyller.</p>
      <p>- Man får hva man betaler for. Jo billigere, jo mer usikkert, sier Gustafsson til Dinside.</p>
      <p>- Og vær forsiktig med å handle over internett, det gjør det svært vanskelig å se hva man kjøper før man står der med krølltangen i hendene, sier han videre.</p>
      <h3>Del av en større aksjon</h3>
      <p>Testen er et felles EU-prosjekt og en del av et større prosjekt organisert under <a href="http://www.prosafe.org/">Prosafe</a> (Product Safety Forum of Europe, en EØS-organisasjon som jobber for å trygge produktsikkerheten i Europa).</p>
      <p>Til sammen er det 756 produkter som er innhentet og testet innenfor veldig mange ulike kategorier, fra de nevnte hårstylingproduktene til barneprodukter, leker, verktøy og klatreutstyr.</p>
      <p>Innenfor stylingproduktene er det som nevnt testet 109 ulike produkter; 36 fønere, 36 krølltenger og 37 rettetenger.</p>
      <ul>
        <li>Ifølge <a href="http://www.prosafe.org/images/Documents/JA2016/Reports/JA2016%20D9.6%20WP9.pdf">rapporten</a>, var det kun 46 av de 109 produktene besto alle testene.</li>
        <li>Det ble funnet feil på 53 prosent av fønerne, 58 prosent av krølltengene og 62 prosent av rettetengene som ble testet.</li>
      </ul>
      <p>De aller fleste av de testede produktene var produsert i Kina.</p>
      <figure>
        <img src="https://dbstatic.no/71841294.jpg?imageId=71841294&amp;x=0&amp;y=0&amp;cropw=100&amp;croph=100&amp;width=641&amp;height=553"/>
        <figcaption><b>FRA TESTEN:</b> Her er noen av produktene som feilet i testen. Foto: Prosafe Vis mer</figcaption>
      </figure>
      <p>I rapporten anbefaler Prosafe forbrukere å alltid huske å koble produktet fra strømkilden når man ikke bruker det, og at man alltid lar produktet kjøle seg ned på et varmesikkert underlag etter bruk.</p>
      <p>Produktene i testen er kjøpt inn i ulike land innenfor EU, hvorav ti er kjøpt i Sverige i fysiske butikker og frisørsalonger. Men Elsäkerhetsverket understreker at produkter sjeldent finnes kun i ett land og at med netthandel så er markedet globalt.</p>
      <h3>DSB: Kjent med svakheter</h3>
      <p>Fungerende avdelingsdirektør Ann Christin Olsen-Haines ved Direktoratet for samfunnssikkerhet og beredskap (DSB) sier til Dinside at de er kjent med testen, men at de ikke prioriterte å være med på den.</p>
      <p>- Historisk sett ligger hårfønere lavt når det gjelder bekymrings- og brannmeldinger til DSB, sier Olsen-Haines.</p>
      <p>- Vi har deltatt i tilsvarende test for liknende produkter tidligere. Den gang fant vi få eller ingen farlige produkter. Vi valgte derfor å ikke delta i dette prosjektet, sier hun videre.</p>
      <p>Hun påpeker at man skal være forsiktig med å konkludere ut fra slike resultater som denne EU-testen viser.</p>
      <p>- Når man plukker ut produkter til slike tester, forsøker man å plukke ut produkter som man tror har mangler. Derfor er ikke resultatet nødvendigvis representativt for det som finnes på markedet, sier hun.</p>
      <p>Olsen-Haines påpeker likevel at de er vel kjent med at det er svakheter i merking, advarselsinformasjon og dokumentasjon på slike produkt.</p>
      <p>- En del produsenter og importører har problemer med å etterleve de administrative kravene som stilles i regelverket. Det er sjeldnere vi ser at produkter er direkte farlig, hevder Olsen-Haines og understreker at det er viktig at forbrukere blir gjort oppmerksom på produkter som kan være brann- eller berøringsfarlig.</p>
      <h3>Bekymret? Her kan du varsle</h3>
      <p>Hun viser til nettsida farligeprodukter.no, hvor du kan sjekke om det du kjøper, eller har hatt liggende i boden en stund, er trygt å bruke.</p>
      <p>Der kan du også sende melding til myndighetene dersom de er bekymret for at et produkt kan være farlig.</p>
      <h3>Du blir importør</h3>
      <p>Dersom du bestiller elektriske produkter fra land utenfor EU, skal du være oppmerksom på at du blir stående som importør - og med det ansvar for at produktet oppfyller norske regler:</p>
      <p>- Hvis man handler elektriske produkter via nettbutikker i andre land må man tenke på at man påtar seg noe ansvar for dette produktet, jf. Forskrift om elektrisk utstyr. Er det fra en nettside utenfor EU/EØS området, som f.eks. Ebay eller Alibaba, blir ansvaret forsterket i og med at man da blir importør til EU/EØS området. Oppstår det branntilløp eller personskader ved bruken av disse produktene har man ingen i Norge eller EU å henvende seg til med tanke på ansvar, forteller Olsen-Haines til Dinside.</p>
      <related>
        <a href="https://www.dinside.no/bolig/en-ren-dodsfelle/71692991"/>
      </related>
    </article>
  </body>
</html>