<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90180"/>
    <meta property="og:site_name" content="Denník politika"/>
    <meta property="article:published_time" content="2019-11-21T13:35:11+00:00"/>
    <meta property="og:title" content="Nižšie kvórum na platnosť referenda? Kollárovci by aj súhlasili, Most-Híd to označil za populizmus"/>
    <meta property="og:description" content="21.11.2019 (Webnoviny.sk) – Hnutie Sme rodina je ochotné podporiť návrh hnutia Obyčajní ľudia a nezávislé osobnosti (OĽaNO) na zníženie kvóra potrebného na platnosť referenda. OĽaNO na najbližšiu parlamentnú schôdzu, ktorá sa začína 26. novembra, predkladá novelu ústavného zákona, ktorej cieľom je znížiť hranicu platnosti celoštátneho referenda na najmenej 25 percent oprávnených voličov, pričom rozhodnutie musí byť stále prijaté nadpolovičnou väčšinou účastníkov referenda."/>
  </head>
  <body>
    <article>
      <h1>Nižšie kvórum na platnosť referenda? Kollárovci by aj súhlasili, Most-Híd to označil za populizmus</h1>
      <address><time datetime="2019-11-21T13:35:11+00:00">21 Nov 2019, 13:35</time> by <a rel="author">Webnoviny</a></address>
      <p>21.11.2019 (Webnoviny.sk) – Hnutie Sme rodina je ochotné podporiť návrh hnutia Obyčajní ľudia a nezávislé osobnosti (OĽaNO) na zníženie kvóra potrebného na platnosť referenda. OĽaNO na najbližšiu parlamentnú schôdzu, ktorá sa začína 26. novembra, predkladá novelu ústavného zákona, ktorej cieľom je znížiť hranicu platnosti celoštátneho referenda na najmenej 25 percent oprávnených voličov, pričom rozhodnutie musí byť stále prijaté nadpolovičnou väčšinou účastníkov referenda.</p>
      <h3>Treba 90 poslancov</h3>
      <p>Momentálne je na platnosť referenda potrebná 50-percentná účasť. Vládna strana Most-Híd to považuje za populistický návrh, a preto ho nepodporí. Na schválenie návrhu by bolo potrebných aspoň 90 zo 150 poslancov.</p>
      <p><i>„Hnutie Sme rodina už podávalo na rokovanie parlamentu návrh zákona, aby bolo znížené kvórum potrebné na platnosť referenda na 30 percent. Ale ak nás z OĽaNO oslovia, sme ochotní ich návrh podporiť,“</i> priblížilo tlačové oddelenie Sme rodina. Návrh naopak nepodporí vládna strana Most-Híd.</p>
      <p><i>„O populistické návrhy pred koncom aktuálneho volebného obdobia naozaj nie je núdza. Zníženie účasti oprávnených voličov na referende je jedným z nich, preto ho Most-Híd nepodporí,“</i> uvádza sa v stanovisku, ktoré agentúre SITA poskytla hovorkyňa strany Klára Magdeme.</p>
      <h3>Zmeny až po veľkej diskusii</h3>
      <p>Opozičná Sloboda a Solidarita (SaS) je za to, aby bolo kvórum na platnosť referenda zrušené na miestnej a regionálnej úrovni.<i> „Naše stanovisko je v tejto téme dlhodobo rovnaké a teda, že sa nebránime sfunkčňovaniu referendovej demokracie na Slovensku, avšak navrhujeme nie nárazový, ale postupný spôsob zmeny. Ten predpokladá úplné zrušenie kvóra pre platnosť referenda na miestnej a regionálnej úrovni, aby sa občania s touto zásadnou zmenou zžili pri problematike, ktorá im je najbližšia. Zároveň by sa tak naučili, že referendová demokracia predpokladá nie ľahostajného, ale naopak proaktívneho občana,“</i> konštatoval pre agentúru SITA predseda poslaneckého klubu SaS Martin Klus. Až po tejto fáze si podľa neho strana vie predstaviť znižovanie či rušenie kvóra aj na celoštátnej úrovni.</p>
      <p>Podľa Kresťanskodemokratického hnutia (KDH) by sa ústava mala meniť po veľkej diskusii naprieč politickým spektrom. <i>„Meniť ústavný zákon tesne pred voľbami nám nepríde zodpovedné. Skôr si myslíme, že ide o predvolebnú kampaň. OĽaNO s tým má svoje skúsenosti, keď ich poslanci viackrát predkladali návrh ústavných zákonov, za ktoré nezahlasujú ani ich vlastní poslanci,“</i> napísal pre agentúru SITA hovorca KDH Stano Župa.</p>
      <p>Referendum je podľa hnutia najvyššia forma demokracie a tak aj k nemu treba pristupovať. <i>„Na zodpovednej, dôkladnej diskusii na tému referendum sme pripravení sa po voľbách zúčastniť,“</i> dodal Župa.</p>
      <h3>Politologička návrh víta</h3>
      <p>Koalícia Progresívne Slovensko/Spolu-občianska demokracia (PS/Spolu) zdôraznila, že sa treba orientovať na veľké a zásadné problémy krajiny, ako je boj s mafiou a korupciou, uviedla hovorkyňa koalície Silvia Hudáčková.</p>
      <p>Podpredseda Ľudovej strany Naše Slovensko Martin Beluský pre agentúru SITA uviedol, že ich strana podporí akýkoľvek návrh zákona, ktorý bude viesť k väčšiemu sfunkčneniu referenda. <i>„Občania SR by mali mať možnosť rozhodovať aj v referendových otázkach, nie len vo voľbách,“</i> myslí si Beluský.</p>
      <p>Politologička z Katedry politológie Filozofickej fakulty Univerzity Pavla Jozefa Šafárika v Košiciach Renáta Dulinová Bzdilová návrh OĽaNO víta. <i>„Z môjho pohľadu sa tento návrh z dielne OĽaNO snaží posilniť mieru občianskej participácie a navyše navrhuje, aby výsledok takého referenda bol pre NR SR záväzný a vyhlásený rovnako ako zákon, čím výrazne posilňuje mieru zapojenia občanov do vecí verejných. Súčasťou návrhu je aj povinnosť konania referenda v rovnaký deň, ako sa budú konať voľby alebo ľudové hlasovanie na celom území Slovenskej republiky alebo voľby do orgánov územnej samosprávy. Spojením konania referenda s voľbami vidieť snahu o efektívne vynakladanie verejných zdrojov,“</i> povedala pre agentúru SITA.</p>
      <p>Agentúra SITA k tejto téme oslovila všetky parlamentné strany a strany, ktoré by sa podľa posledného prieskumu dostali do NR SR. Slovenská národná strana (SNS), Smer-SD, a strana Za ľudí nereagovali.</p>
      <footer>Zdroj: Webnoviny.sk – <a href="https://www.webnoviny.sk/nizsie-kvorum-na-platnost-referenda-kollarovci-by-aj-suhlasili-most-hid-to-oznacil-za-populizmus/"><u>Nižšie kvórum na platnosť referenda? Kollárovci by aj súhlasili, Most-Híd to označil za populizmus</u></a> © SITA Všetky práva vyhradené.</footer>
    </article>
  </body>
</html>