<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/yok-istanbul-sehir-universitesi-ile-gorusuyoruz-1390624"/>
    <meta property="og:site_name" content="Karar.com"/>
    <meta property="article:published_time" content="2019-11-21T13:59:00+00:00"/>
    <meta property="og:title" content="YÖK: İstanbul Şehir Üniversitesi ile görüşüyoruz"/>
    <meta property="og:description" content="YÖK, Halkbank tarafından hesapları dondurulan ve mali kriz yaşayan İstanbul Şehir Üniversitesi ile ilgili açıklama yaptı: Yükseköğretim Kurulu olarak durumun ciddiyetinin farkında olup yaşanan süreci üniversitenin yetkilileri ve karar alıcıları ile görüşmek de dahil takip etmekteyiz. ​​"/>
  </head>
  <body>
    <article>
      <h1>YÖK: İstanbul Şehir Üniversitesi ile görüşüyoruz</h1>
      <address>
        <time datetime="2019-11-21T13:59:00+00:00">21 Nov 2019, 13:59</time>
      </address>
      <p>
        <b>YÖK, Halkbank tarafından hesapları dondurulan ve mali kriz yaşayan İstanbul Şehir Üniversitesi ile ilgili açıklama yaptı: Yükseköğretim Kurulu olarak durumun ciddiyetinin farkında olup yaşanan süreci üniversitenin yetkilileri ve karar alıcıları ile görüşmek de dahil takip etmekteyiz. ​​</b>
      </p>
      <p>İstanbul Şehir Üniversitesi ile Halkbank arasında krize dönüşen binlerce öğretim üyesi ile öğrenci için mağduriyete dönüşen 'kredi davası' ve 'üniversitenin tüm malvarlıklarına Halkbank tarafından tedbir konulması'nın ardından Yükseköğretim Kurulu'ndan (YÖK) yazılı açıklama geldi.</p>
      <p>"Yükseköğretim Kurulu, üniversitenin yetkilileriyle bir gecikmeye yol açmadan iletişime geçmiş, yaşadığı sorunlara çözüm olabilecek bütün imkânları ve yolları kullanması beklentisini kendilerine iletmiştir" denilen açıklamada şu ifadelere yer verildi: Yükseköğretim Kurulu olarak durumun ciddiyetinin farkında olup yaşanan süreci üniversitenin yetkilileri ve karar alıcıları ile görüşmek de dahil takip etmekteyiz.</p>
      <p>
        <b>YÖK'ten yapılan açıklama şöyle: </b>
      </p>
      <p><b>"</b>Bugün itibariyle ülkemizde, 129 devlet, 74 vakıf ve 5 vakıf MYO olmak üzere toplamda 207 yükseköğretim kurumumuz bulunmaktadır. Gerekli olan sayısal büyümenin artık tamamlandığı, şimdi nitelik, kalite ve keyfiyet itibariyle büyümeye, yani yatay büyüme yerine dikey büyümeye öncelik verilmesi gerektiği ve sisteme derinlik kazandırılması icap ettiğini YÖK olarak sürekli vurguladık, vurgulamaya devam edeceğiz.</p>
      <p>Bu bağlamdan olmak üzere son yıllarda sayısı artmış olan Vakıf Üniversitelerine ilişkin yasaların belli sorunlara yönelik çözümlerde yetersiz kalması, kamuoyuna yansıyan pek çok sorunun ve belli konularda toplumsal eleştiri ve tepkinin de kaynağını teşkil etmektedir. Son günlerde kamuoyunun gündeminde yer almış olan İstanbul Şehir Üniversitesi'ne uygulanan haciz işlemini, bu işlemin sonuçlarını, Yükseköğretim Kurulunun konuya ilişkin pozisyonunu da bu çerçevede değerlendirmek yerinde olacaktır.   </p>
      <p>31.05.2008 tarihinde kurulan İstanbul Şehir Üniversitesi'nin Hukuk, İletişim, İnsan ve Toplum Bilimleri, İslami İlimler, İşletme ve Yönetim Bilimleri, Mimarlık ve Tasarım, Mühendislik ve Doğa Bilimleri olmak üzere yedi fakültesi ve bir meslek yüksekokulunda bugün itibariyle yedi bini aşkın öğrenci yükseköğretime devam etmektedir.</p>
      <p>
        <b>"KREDİ KULLANMA KARARI YÖK'TEN BAĞIMSIZDIR"</b>
      </p>
      <p>İstanbul Şehir Üniversitesinin kamuoyuna yansıyan sorununun anlaşılabilmesı için şu hususların bilinmesinde yarar görülmektedir.</p>
      <p>Vakıf üniversitelerinin idari ve mali mekanizmaları bakımından devlet üniversitelerinden birtakım farklılıkları bulunmaktadır. Söz konusu vakıf üniversiteleri, mali işlemleri ile ilgili olarak kanunen Yükseköğretim Kurulu'nun idaresi ya da yönlendirmesi dışında ve özerk bir statüye sahip olup Yükseköğretim Kurulunun yetkisi ancak kaynak aktarımı hallerinde söz konusudur.</p>
      <p>Dolayısıyla vakıf üniversitelerinin bankalardan kredi kullanması üniversiteler ve bankalar arasındaki özel hukuk ilişkisidir; mer'î mevzuat gereği Yükseköğretim Kurulunun onayına veya herhangi bir surette dahline bağlı değildir. Kredi kullanma kararı Yükseköğretim Kurulu'ndan bütünüyle bağımsız olarak şekillenmekte ve taraflarca karara bağlanmaktadır.</p>
      <p>
        <b>"YASAL SÜREÇLERDEN YÖK MESUL TUTULAMAZ"</b>
      </p>
      <p>Bilindiği üzere İstanbul Şehir Üniversitesi'nin kullandığı banka kredisi ile ilgili olarak, kredi veren banka tarafından kullandırılan kredinin teminatsız kalması nedeni ile uyguladığı haciz işlemi kamuoyunda yer bulmuştur. Danıştay tarafından kredi tahsisinde teminat olarak gösterilen taşınmazın üniversiteye devrine ilişkin idari işlemin iptaline yönelik yargı kararı da Bankanın bu işlemine esas teşkil etmiştir.</p>
      <p>Yükseköğretim Kurulu, üniversitenin yetkilileriyle bir gecikmeye yol açmadan iletişime geçmiş, yaşadığı sorunlara çözüm olabilecek bütün imkânları ve yolları kullanması beklentisini kendilerine iletmiştir.</p>
      <p>Diğer taraftan, bir vakıf üniversitesinin kendi yetkileri dâhilinde ve özerk yapıları gereği mali konularda almış olduğu kararların sonucunda karşılaştığı yasal süreçlerden Yükseköğretim Kurulu'nun mesul tutulamayacağı açıktır.</p>
      <p>
        <b>"ÜNİVERSİTE YETKİLİLERİ İLE GÖRÜŞÜYORUZ"</b>
      </p>
      <p>Bir üniversitenin talebi üzerine bir bankanın kredi kullandırması ile ilgili durumun sonuçları ile ilişkili olarak Yükseköğretim Kurulu'na herhangi bir makam veya merciden şu veya bu istikamette herhangi bir telkin de vaki değildir. Bu husustaki yorum ve iddialar gerçeği yansıtmaktan uzaktır. Yükseköğretim Kurulu alacağı kararlarda kamu yararını gözetmek ile mükellef olduğunun zaten farkında ve şuurundadır. </p>
      <p>Diğer taraftan bu durum Yükseköğretim Kurulu'nun defaatle ifade ettiği gibi muhtemel sorunların önüne geçebilmek adına, konuya ilişkin bazı yasal düzenlemelere ihtiyaç olduğuna dair tespitlerinin de ne denli doğru olduğunu göstermektedir.</p>
      <p>Yükseköğretim Kurulu olarak durumun ciddiyetinin farkında olup yaşanan süreci üniversitenin yetkilileri ve karar alıcıları ile görüşmek de dâhil takip etmekteyiz. ​​</p>
      <p>Bilinmelidir ki, eğitim-öğretimi devam eden öğrencilerimiz önceliğimizdir. Öğrencilerimizin herhangi bir mağduriyet yaşamaması hususunda azami dikkat ve hassasiyetin gösterileceğini, başta öğrencilerimiz olmak üzere kamuoyuna saygı ile duyururuz."</p>
      <p>
        <b>NE OLMUŞTU?</b>
      </p>
      <p>Eski Başbakan Ahmet Davutoğlu'nun kurucusu olduğu Bilim ve Sanat Vakfı'na ait İstanbul Şehir Üniversitesi'nin malvarlıklarına Halkbank tarafından tedbir konmuştu.</p>
      <p>İstanbul Şehir Üniversitesi 2017 yılında Dragos'taki yeni kampüsüne taşınmış ve 410 dönümlük arazideki 22 bina korunarak alan yenilenmişti. Bu alan için vakfın bağışçılarının katkıları dışında Halkbank'tan da yatırım kredi çekilmişti.</p>
      <p>Halkbank yetkilileri ile üniversite yönetimi, ekonomik zorlukların yarattığı olumsuz durum nedeniyle 9 Ekim'de bir araya gelmiş ve yapılandırma planı hazırlamışlardı. Ancak 11 Ekim'de Halkbank'ın Şehir Üniversitesi'nin tüm malvarlıklarına tedbir koyduğu açıklanmıştı.</p>
      <related>
        <a href="https://www.karar.com/guncel-haberler/istanbul-sehir-universitesinin-akademisyenleri-haksizliga-itiraz-ediyoruz-1390393"/>
      </related>
      <related>
        <a href="https://www.karar.com/guncel-haberler/omer-dincer-karar-tvde-1389611"/>
      </related>
      <related>
        <a href="https://www.karar.com/guncel-haberler/kilicdaroglundan-sehir-universitesi-tepkisi-ele-gecirmek-istiyorlar-1388409"/>
      </related>
    </article>
  </body>
</html>