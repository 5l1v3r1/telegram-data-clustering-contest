<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/elkerulhetok-a-tartos-piaci-zavarok-2-1883403/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T13:11:00+00:00"/>
    <meta property="og:title" content="Elkerülhetők a tartós piaci zavarok"/>
    <meta property="og:description" content="A Merco­sur-megállapodás érdemi hatással lesz a magyar élelmiszer-gazdaságra is, de a helyzet nem annyira ijesztő, mint elsőre látszik."/>
  </head>
  <body>
    <article>
      <h6 class="kicker">Fokozott versenyre késztethetnek a dél-amerikai áruk</h6>
      <h1>Elkerülhetők a tartós piaci zavarok</h1>
      <address><time datetime="2019-11-21T13:11:00+00:00">21 Nov 2019, 13:11</time> by <a rel="author">Kelemen Zoltán</a></address>
      <h4>A Merco­sur-megállapodás – életbeléptetése esetén – érdemi hatással lesz a magyar élelmiszer-gazdaságra is, de a helyzet nem annyira ijesztő, mint elsőre látszik. A Dél-Amerikából érkező termékek jelentette konkurenciának fel kell erősítenie a versenyképesség növelésére irányuló törekvéseket – mondja Éder Tamás, az agrárkamara élelmiszeriparért felelős alelnöke.</h4>
      <p>A Mercosur-megállapodás (az EU-nak az Argentínát, Brazíliát, Uruguayt és Paraguayt összefogó szervezettel kötött szabadkereskedelmi egyezménye) előkészítése húsz évig tartott, ennek eredményeként készült el az a szöveg, amelyet a tagországok parlamentjeinek még ratifikálniuk kell – mondta egy konferencián tartott előadásában Éder Tamás, a Nemzeti Agrárgazdasági Kamara (NAK) élelmiszeriparért felelős alelnöke.<br/>A megállapodás a Mercosur-országok EU-ba irányuló exportjának a 83 százalékát teszi vámmentessé, a többit pedig valamilyen formában kedvezményessé. Az EU-termékek esetében a vámmentes kategóriába az export 93 százaléka kerülhet. A kedvezmények több lépcsőben, öt–hét év alatt lépnek életbe.</p>
      <p>Az uniós agrárgazdálkodók és élelmiszer-iparosok leginkább attól tartanak, hogy a megállapodás hatálybalépése után tisztességtelen, méltánytalan versenykörülmények alakulnak ki. Ez az aggodalom már csak azért is jogos, mert tudható, hogy a mezőgazdasági termelésre és az élelmiszeriparra vonatkozó dél-amerikai helyi szabályok nem feltétlenül kompatibilisek a nagyon szigorú európaiakkal. Ezek közül kiemelendők a környezet- és természetvédelmi, élelmiszer-biztonsági, állategészségügyi és állatjóléti szabályok, amelyek Európában folyamatosan szigorodnak, Dél-Amerikában pedig erről szó sincs.</p>
      <figure>
        <img src="https://www.vg.hu/wp-content/uploads/2019/11/libaMTIMaTheZoltan.jpg"/>
        <figcaption>Fotó: MTI / Máthé Zoltán</figcaption>
      </figure>
      <p>Ahogyan Éder Tamás elmondta, attól nem tartanak, hogy rövid időn belül brazil és argentin élelmiszeripari termékek jelennének meg a hazai boltokban, de attól igen, hogy az EU más országaiban – elsősorban a partvidékhez közeliekben – ott lesznek a kiskereskedelmi kínálatban. Ez pedig a magyar termékek számára is konkurencia.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-gazdasag/elkerulhetok-a-tartos-piaci-zavarok-1880301/">teljes cikket</a> a Világgazdaság csütörtöki számában olvashatja</i>
      </p>
    </article>
  </body>
</html>