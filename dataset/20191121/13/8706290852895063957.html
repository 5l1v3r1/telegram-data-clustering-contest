<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis"/>
    <meta property="og:site_name" content="enikos.gr"/>
    <meta property="article:published_time" content="2019-11-21T13:17:00+00:00"/>
    <meta property="og:title" content="Βορίδης στον Realfm 97,8: Δεν θεωρώ πολύ έξυπνο από την πλευρά της Αριστεράς κάθε φορά που μιλάω για κάποιο θέμα, να μου λένε τι έγινε το '83"/>
    <meta property="og:description" content="Ο υπουργός Αγροτικής Ανάπτυξης και Τροφίμων, Μάκης Βορίδης στον Realfm 97,8..."/>
  </head>
  <body>
    <article>
      <h1>Βορίδης στον Realfm 97,8: Δεν θεωρώ πολύ έξυπνο από την πλευρά της Αριστεράς κάθε φορά που μιλάω για κάποιο θέμα, να μου λένε τι έγινε το '83</h1>
      <address>
        <time datetime="2019-11-21T13:17:00+00:00">21 Nov 2019, 13:17</time>
      </address>
      <p>"Με ρώτησαν για την παρέμβαση της αστυνομίας στην ΑΣΟΕΕ, γιατί όλες οι συζητήσεις γίνονται σε ένα πλαίσιο και με ρωτάνε 'αυτό θα κάνει η αστυνομία;' και είπα ότι η αστυνομία υπάρχει ως σώμα για να επιβάλλει τον νόμο και με ρωτάει η συνάδελφός σας 'αυτό συμβαίνει και με το ξύλο;', λέω η επιβολή έχει στοιχεία αναγκαστικότητας. Εκεί τι να απαντήσω, ο εξαναγκασμός δεν έχει βία μέσα; Και ξεσηκώθηκε ο ΣΥΡΙΖΑ εν συνεχεία, ο ΣΥΡΙΖΑ ο οποίος πήγαινε στο Πισοδέρι και βάραγε κόσμο να μην ξεσηκωθεί. Ο <a href="http://www.enikos.gr/politics/685531/chrysochodis-se-syriza-oi-molotof-oi-petres-stis-taratses-kai-oi-">ΣΥΡΙΖΑ</a> ο οποίος έχει διαδηλώσει, έχει διαλύσει και έχει γεμίσει με πολιτική του εντολή με δακρυγόνα όλη την πλατεία στη διαδήλωση για το Σκοπιανό και πέταγαν δακρυγόνα στα μικρά παιδιά να μην ξεσηκωθεί. Δεν έχει κανένα δικαίωμα να ξεσηκώνεται όταν στην πραγματικότητα κάθε φορά που θα μιλήσουμε για την αντιμετώπιση της αναρχίας, της ανομίας στα Εξάρχεια ή σε πανεπιστημιακά ιδρύματα, αυτόματα στο δευτερόλεπτο ανακαλύπτουν την αστυνομική βία" δήλωσε ο υπουργός Αγροτικής Ανάπτυξης και Τροφίμων, <a href="http://www.enikos.gr/economy/675055/voridis-pos-tha-chtypisoume-tis-paranomes-ellinopoiiseis-galaktos">Μάκης Βορίδης</a> στον Realfm 97,8.</p>
      <p>Μιλώντας στον Νίκο Χατζηνικολάου και τον Αντώνη Δελλατόλα, ανέφερε ότι "Λέω κάτι περίπου αυτονόητο, λέω ότι το αστυνομικό σώμα έχει ως καθήκον την επιβολή του νόμου, η επιβολή του νόμου έχει το στοιχείο του εξαναγκασμού. Ο εξαναγκασμός προφανώς έχει και πράγματα που δεν μας αρέσουν να βλέπουμε σε κανονικές συνθήκες αλλά υπάρχουν και αποτελούν μέρος του εξαναγκασμού".</p>
      <p>"Ή δεν μπορούμε να κάνουμε τίποτα και πρέπει να βλέπουμε τον φοιτητή να δέρνεται από τους κρανοφόρους με τα στειλιάρια, ή ότι πρέπει να πάρει και αυτός στειλιάρια γιατί αλλιώς περιφρούρηση δεν γίνεται, για να κάτσει να παίξει ξύλο με τους κρανοφόρους" σχολίασε ο κ. Βορίδης την είδηση για τα επεισόδια στη <a href="http://www.enikos.gr/society/685647/epeisodia-sti-geniki-synelefsi-tou-panteiou-xylo-bougelo-kai-apei">Γενική Συνέλευση των φοιτητών στο Πάντειο.</a></p>
      <p>"Με δεδομένο ότι έχουμε ένα πρόβλημα το οποίο το διαπιστώνουμε, το πρόβλημα της ανομίας και εντέλει της ανελευθερίας της εκφράσεως ιδεών μέσα στα Πανεπιστήμια, γιατί αποφασίζουν κάποιοι ότι κάποιοι δεν πρέπει να μιλάνε. Αυτό είναι κάτι που είναι απαράδεκτο. Πώς θα το αντιμετωπίσουμε; Εγώ είπα ότι υπάρχουν σύνθετες δράσεις, δεν είπα ότι μόνη δράση είναι αστυνομική και κατασταλτική. Αλλά έχει σίγουρα και αστυνομική και κατασταλτική πλευρά. Πρέπει να κάνει πολλά πράγματα το Πανεπιστήμιο, πρέπει να ενεργοποιηθούν οι πειθαρχικές διατάξεις του Πανεπιστημίου. Πρέπει να ελεγχθεί η είσοδος στον χώρο, δεν μπορεί ο καθένας να μπαίνει μέσα. Αν είναι φοιτητές οι κρανοφόροι προφανώς πρέπει να φύγουν από το Πανεπιστήμιο και να αποβληθούν. Άρα υπάρχει μια σειρά από πράγματα που πρέπει να γίνουν. Υπάρχουν πράγματα που πρέπει να κάνει η αστυνομία, η πολιτεία και το Πανεπιστήμιο. Αλλά να συμφωνήσουμε όλοι ότι πρέπει να τοποθετηθούμε με καθαρό και αποφασιστικό τρόπο για το πώς πρέπει να αντιμετωπιστούν αυτά τα φαινόμενα" υπογράμμισε.</p>
      <p>"Τότε στην περίοδο που αναφέρεστε είχα δεχθεί εμπρηστική επίθεση 13 φορές, μου έκαψαν τα γραφεία, 13 φορές είχα πάει στην αστυνομία, 13 φορές η αστυνομία δεν έκανε απολύτως τίποτε και δεν με έχετε ρωτήσει ποτέ πόσες φορές έχω δεχθεί προσωπική επίθεση γιατί ο κ. Χατζηνικολάου μπορεί να θυμάται. Άρα λοιπόν ωραίο είναι να δείχνουμε το τσεκούρι, να δείχνουμε λίγο και γύρω γύρω τι έχει γίνει; Η αυτοδικία ήταν πάντα κακή, αλλά στην αυτοδικία οδηγείται κάποιος σε ένα συγκεκριμένο περιβάλλον δηλαδή να πάω σε εκείνη την εποχή αφού θέλετε. Ήμασταν αντίπαλοι με τον κ. Χατζηνικολάου τότε ήταν στη ΔΑΠ. Η ΔΑΠ δεν εμπλεκόταν σε φασαρίες και δεν δεχόταν επιθέσεις; Αυτό είναι κατάσταση; Άρα αυτή την κατάσταση κ. Δελλατόλα, η οποία είναι μια κατάσταση 30 ετών έτσι, πρέπει να παραμείνει ες αεί έτσι; Αυτό λέει η Αριστερά;" είπε ο κ. Βορίδης σε ερώτηση του κ. Δελλατόλα για τη φοιτητική του ζωή.</p>
      <p>"Δεν θεωρώ πολύ έξυπνο από την πλευρά της Αριστεράς κάθε φορά που εγώ θα μιλήσω για κάποιο θέμα να μου λένε τι έγινε το '83. Γιατί σε τελευταία ανάλυση αυτό δείχνει και το πόσο δύσκολα βρίσκονται από πλευράς επιχειρηματολογίας. Όταν στην πραγματικότητα αντί να απαντήσεις σε αυτό που σου λέει κάποιος και λέω με καθαρό τρόπο ότι ο ΣΥΡΙΖΑ έχει τεράστιες ευθύνες γιατί αυτή την τετραετία που διακυβέρνησε δεν έκανε τίποτε για να αντιμετωπίσει τη βία και την ανομία και στα Πανεπιστήμια και στα Εξάρχεια και αλλού. Άφησε και εκτοξεύτηκε η εγκληματικότητα, άφησε και εκτοξεύτηκε αυτή η βία των ομάδων της άκρας αριστεράς και των αναρχικών. Δεν παρενέβη σε κανένα σημείο και πουθενά, αυτό λέω. Και λέω ότι η κυβέρνησή μας έχει πάρει καθαρή εντολή για να αντιμετωπίσει αυτό το φαινόμενο και θα το κάνει. Το κάνει με οργανωμένο τρόπο, με συγκροτημένο τρόπο, μεθοδικά. Όταν το λέω λοιπόν αυτό, η απάντηση του ΣΥΡΙΖΑ δεν μπορεί να είναι το '85 ήσουν στη νεολαία ΕΠΕΝ, γιατί δείχνει ότι δεν υπάρχει επιχείρημα πια" συμπλήρωσε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/685689_0a932498ee-8ed0fd309a0e9c56.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/685641/omilia-mitsotaki-sto-synedrio-tou-elk-simera%0A%20%20%20%20%0A"/>
        <a href="http://www.enikos.gr/politics/685596/h-apantisi-tou-dragasaki-sti-nd-gia-to-elachisto-engyimeno-eisodi%0A%20%20%20%20%0A"/>
        <a href="http://www.enikos.gr/politics/685580/mitsotakis-stoichima-na-epistrepsoun-osoi-efygan-logo-krisis-kai-%0A%20%20%20%20%0A"/>
        <a href="http://www.enikos.gr/politics/685556/syriza-oi-exangelies-tis-kyvernisis-epivevaionoun-to-bachalo-pou-%0A%20%20%20%20%0A"/>
        <a href="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva%0A%20%20%20%20%0A"/>
        <a href="http://www.enikos.gr/politics/685260/allazoun-oi-taftotites%0A%20%20%20%20%0A"/>
        <a href="http://www.enikos.gr/politics/685345/piges-nd-kata-syriza-gia-ti-syntagmatiki-katochyrosi-tou-elachist%0A%20%20%20%20%0A"/>
        <a href="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis%0A%20%20%20%20%0A"/>
        <a href="http://www.enikos.gr/politics/685261/pierrakakis-ston-realfm-978-stochos-mas-na-meiosoume-tis-oures-ka%0A%20%20%20%20%0A"/>
      </related>
    </article>
  </body>
</html>