<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914669"/>
    <meta property="og:site_name" content="Dnevnik"/>
    <meta property="article:published_time" content="2019-11-21T13:45:00+00:00"/>
    <meta property="og:title" content="Svetlana Makarovič honorar za Luciferko odstopila Svetlani Slapšak in Eriku Valenčiču"/>
    <meta property="og:description" content="Zgodba okrog biografije Svetlane Makarovič z naslovom Luciferka, ki je nedavno izšla pri založbi Beletrina, se, kot kaže, razpleta. Svetlana Slapšak in Erik Valenčič, ki sta bila sprva med soavtorji knjige, sta sprejela ponudbo Svetlane Makarovič, da jima preda svoj honorar za knjigo. Za Svetlano Makarovič je s tem “stvar zaključena”."/>
  </head>
  <body>
    <article>
      <h1>Svetlana Makarovič honorar za Luciferko odstopila Svetlani Slapšak in Eriku Valenčiču</h1>
      <address><time datetime="2019-11-21T13:45:00+00:00">21 Nov 2019, 13:45</time> by <a rel="author">STA</a></address>
      <p>
        <b>Zgodba okrog biografije Svetlane Makarovič z naslovom Luciferka, ki je nedavno izšla pri založbi Beletrina, se, kot kaže, razpleta. Svetlana Slapšak in Erik Valenčič, ki sta bila sprva med soavtorji knjige, sta sprejela ponudbo Svetlane Makarovič, da jima preda svoj honorar za knjigo. Za Svetlano Makarovič je s tem “stvar zaključena”.</b>
      </p>
      <p>Kot je za STA povedala pesnica in pisateljica Svetlana Makarovič, je pričakovala, da bosta Svetlana Slapšak in Valenčič njeno ponudbo sprejela. »Za mene je stvar zaključena. Začenjam pisati novo knjigo,« je dodala.</p>
      <p>Svetlana Makarovič je v sredo v Primorskih novicah odzvala na poročanje o zapletih okrog Luciferke. Za omenjeni časnik je sicer že v petek povedala, da Svetlano Slapšak in Valenčiča, ki sta bila sprva med soavtorji knjige, zelo ceni in sta ji pri srcu.</p>
      <p>»Erik mi zdaj očita, da lažem in da sem izdala simbol rdeče zvezde, da mi je bolj mar za evre. Prizadeta sem zaradi njegove izjave, očitno se je pustil naščuvati založbi Beletrina proti meni, zato sem se odločila, da ta gordijski vozel klevet presekam. V primeru, da Beletrina njemu in Svetlani Slapšak ni izplačala dogovorjene odškodnine, jima svoj honorar v celoti odstopim,« je pisateljica povedala za Primorske novice.</p>
      <p>Za časnik je še povedala: »Mateju Šurcu pa tega ne bom dovolila, če bo hotel storiti enako. On je pri knjigi edini resnično garal ves čas.«</p>
      <h3>Ponudbo sprejela »v dobro knjige«</h3>
      <p>Svetlana Slapšak in Valenčič sta danes v odgovoru na izjavo Svetlane Makarovič zapisala: »Ponudbo Svetlane Makarovič razumeva kot vsaj delno priznanje njenega dela storjene krivde, ki jo želi popraviti in obenem zavračava očitke, da naju je Beletrina ščuvala proti Makarovičevi. Založba naju je zgolj in z veliko zadrego na neki točki obvestila, da je naše sodelovanje na zahtevo Makarovičeve in Šurca prekinjeno.«</p>
      <p>Dodala sta, da sta se po pogovoru odločila, da ponudbo Svetlane Makarovič sprejmeta. Založbi Beletrina predlagata, da v imenu Svetlane Makarovič in njiju izplača enaka zneska (iz avtorskega honorarja in prihodnjih obveznosti, kakor bodo prihajale iz pogodbe) organizaciji Upornik z razlogom in Zvezi prijateljev mladine Ljubljana Moste-Polje za pomoč revnim otrokom.</p>
      <p>»Verjameva, da je to pravi način, da skupaj prekinemo s kalvarijo, ki je spremljala izid knjige in s tem knjigi omogočimo, da živi svoje, čim bolj neobremenjeno življenje,« sta svoj zapis sklenila Svetlana Slapšak in Valenčič.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914462/kultura/knjiga/spor-o-biografiji-svetlane-makarovic-makaroviceva-in-surc-proti-stegerju"/>
      </related>
    </article>
  </body>
</html>