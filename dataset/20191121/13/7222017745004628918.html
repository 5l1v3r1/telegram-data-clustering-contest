<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/thelei-stratia-filathlon-san-tou-fenterer/"/>
    <meta property="og:site_name" content="Tennis24"/>
    <meta property="article:published_time" content="2019-11-21T13:10:03+00:00"/>
    <meta property="og:title" content="Θέλει στρατιά φιλάθλων σαν του Φέντερερ"/>
    <meta property="og:description" content="Ο Στέφανος Τσιτσιπάς ελπίζει ότι κάποια μέρα θα μπαίνει στο γήπεδο και θα απολαμβάνει παρόμοια στήριξη με αυτή του Ρότζερ Φέντερερ   Σε όποιο γήπεδο, σε όποια χώρα και με οποιονδήποτε αντίπαλο, ο Ρότζερ Φέντερερ πάντα έχει το κοινό με το μέρος του. Η αγάπη της συντριπτικής πλειοψηφίας των φιλάθλων του τένις προς το πρόσωπο […]"/>
  </head>
  <body>
    <article>
      <h1>Θέλει στρατιά φιλάθλων σαν του Φέντερερ</h1>
      <address>
        <time datetime="2019-11-21T13:10:03+00:00">21 Nov 2019, 13:10</time>
      </address>
      <h3>Ο Στέφανος Τσιτσιπάς ελπίζει ότι κάποια μέρα θα μπαίνει στο γήπεδο και θα απολαμβάνει παρόμοια στήριξη με αυτή του Ρότζερ Φέντερερ</h3>
      <p>Σε όποιο γήπεδο, σε όποια χώρα και με οποιονδήποτε αντίπαλο, ο Ρότζερ Φέντερερ πάντα έχει το κοινό με το μέρος του.</p>
      <p>Η αγάπη της συντριπτικής πλειοψηφίας των φιλάθλων του τένις προς το πρόσωπο του Ελβετού, ξεπερνάει τα όρια της απλής εκτίμησης και αναγνώρισης των επιτευγμάτων του Βασιλιά και παραπέμπει σε θρησκευτική αίρεση.</p>
      <p>Κάτι παρόμοιο ελπίζει πως θα ζει και ο Στέφανος Τσιτσιπάς στο μέλλον, πιστεύοντας πως έχει πολλά να προσφέρει στο άθλημα, τόσο με την παρουσία του στο court όσο και εκτός από αυτό…</p>
      <p>“Ελπίζω να με συμπαθούν όταν θα παίζω γιατί νιώθω ότι έχω να προσφέρω πολλά στο τένις. Θα ήθελα πολύ, μια μέρα, να έχω μια μεγάλη βάση φιλάθλων που θα έρχονται στο γήπεδο όπως έρχονται για τον Ρότζερ. Πρόκειται για έναν στρατό φιλάθλων και το έχεις ανάγκη αυτό. Έχεις ανάγκη μια τέτοια στρατιά.</p>
      <p>“Θέλω να συνδέομαι με τον κόσμο. Θέλω να καθιερωθώ ως ένας κορυφαίος παίκτης γιατί αυτό θέλουν οι φίλαθλοι. Θέλουν να βλέπουν μια μεγάλη προσωπικότητα” δήλωσε ο Τσιτσιπάς μετά τη σπουδαία νίκη επί του Ρότζερ Φέντερερ στα ημιτελικά του ATP Finals.</p>
      <p>Ο στόχος, αυτός, του Τσιτσιπά είναι εξαιρετικά δύσκολος από τη στιγμή που ο Φέντερερ δημιούργησε αυτή την εικόνα μετά από σκληρή δουλειά και φυσικά τις αναρίθμητες επιτυχίες του.</p>
      <p>Ωστόσο, στα 21 του χρόνια, ο Στέφανος θεωρείται ένας από τους πιο ανερχόμενους εμπορικά τενίστες και έχει μεγάλη απήχηση στο φίλαθλο κοινό και εκτός Ελλάδας.</p>
    </article>
  </body>
</html>