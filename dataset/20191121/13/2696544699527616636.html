<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_Az_ICOMOSnak_sem_tetszett_Kocsis_Mate_epitkezese"/>
    <meta property="og:site_name" content="HVG.hu"/>
    <meta property="article:published_time" content="2019-11-21T13:30:00+00:00"/>
    <meta property="og:title" content="Kocsis Máté építkezése nem tetszett a világörökség védelmezőinek sem"/>
    <meta property="og:description" content="Az UNESCO világörökségi tanácsadó szervezete, az ICOMOS Magyar Nemzeti Bizottsága is aggódva szemlélte annak a VIII. kerületi családi háznak az átépítését, amelyet Kocsis Máténak, a Fidesz frakcióvezetőjének – a kerület akkori polgármesterének – édesanyja vett meg 2016-ban, ma pedig a fideszes politikus és családja lakja. A korábbi tulajdonosokat egy önkormányzati felszólítás vitte rá arra, hogy eladják az ingatlant – olyan összegért, amennyiért korábban nem szerették volna. Mihelyst viszont megállapodtak a Kocsis-családdal, megszűnt a presszió."/>
  </head>
  <body>
    <article>
      <h1>Kocsis Máté építkezése nem tetszett a világörökség védelmezőinek sem</h1>
      <address><time datetime="2019-11-21T13:30:00+00:00">21 Nov 2019, 13:30</time> by <a rel="author">hvg.hu</a></address>
      <p>
        <b>Az UNESCO világörökségi tanácsadó szervezete, az ICOMOS Magyar Nemzeti Bizottsága is aggódva szemlélte annak a VIII. kerületi családi háznak az átépítését, amelyet Kocsis Máténak, a Fidesz frakcióvezetőjének – a kerület akkori polgármesterének – édesanyja vett meg 2016-ban, ma pedig a fideszes politikus és családja lakja. A korábbi tulajdonosokat egy önkormányzati felszólítás vitte rá arra, hogy eladják az ingatlant – olyan összegért, amennyiért korábban nem szerették volna. Mihelyst viszont megállapodtak a Kocsis-családdal, megszűnt a presszió.</b>
      </p>
      <p>Építészeti <a href="http://www.icomos.hu/datas/citrom-dij/2018/702c50a2fbf5177488542d22fa9e4a0b.pdf">Citrom-díjjal „tüntette ki”</a> Kocsis Máté VIII. kerületi családi házának építkezését 2018-ban az UNESCO világörökségi tanácsadó szervezete, az ICOMOS Magyar Nemzeti Bizottsága. A szervezet, amely a díjjal minden évben a műemlékeket veszélyeztető jelenségekre próbálja felhívni a figyelmet, bírálatában egy szóval sem említi, hogy kinek a házáról van szó. Talán nem is voltak az információ birtokában.</p>
      <p>Arra, hogy a Fidesz frakcióvezetője egy újjáépített józsefvárosi családi házban él, Hadházy Ákos keddi <a href="https://www.facebook.com/notes/hadh%C3%A1zy-%C3%A1kos/a-csal%C3%A1d-az-els%C5%91-a-kocsis-csal%C3%A1d/2326862880757875/">Facebook-bejegyzéséből</a> derült fény: a független képviselő ebben viszonylag részletesen leírja, hogyan vette meg egy idős házaspártól Kocsis Máté édesanyja 2017-ben a lerobbant állapotú ingatlant, majd hogyan bontották le és húztak fel rajta egy a korábbinál nagyobb házat a helyére, amibe 2019 elején végül a frakcióvezető és családja költözött be.</p>
      <p>Az ICOMOS nemzeti bizottsága a citromdíjat kísérő indoklásában főként ez utóbbi bontást és az újraépítést kifogásolta szakmailag: az ingatlan ugyanis a műemléki védettséget élvező Tisztviselőtelepen található, amelyet tíz éve éppen azért nyilvánítottak műemléki jelentőségű területté, hogy a nagyjából kétszáz, a 19. század utolsó évtizedeiben körülbelül egy időben és stílusban épült és viszonylag jól megmaradt épületet minél teljesebben megőrizhessék. A védett területen álló, de egyedileg nem védett, a környék építészetének stílusjegyeit többszörösen őrző ház a szervezet szerint műszakilag ugyan leromlott állapotban volt, de a helyreállítása megoldható lett volna, csakhogy 2017 nyarán lebontották – méghozzá a műemléki hatóság tudta nélkül. Hiába látszik, hogy az újjáépítéskor egy az eredetihez hasonló épületet akartak létrehozni,</p>
      <blockquote>„valójában egy rekonstrukció soha nem tudja pótolni az eredetit, annak minden részletével, történeti és örökségértékével. Ráadásul már most látszik, hogy az új épület több ponton el fog térni az eredetitől”</blockquote>
      <p>– írta a még zajló építkezés idején a szervezet, egyúttal azokra a következményekre is figyelmeztetve, miszerint „védett területen egy épület lebontása az egész terület más épületeinek megmaradását is veszélyezteti”, illetve, hogy „a lebontott épület többé-kevésbé hasonló másolata sem tudja helyettesíteni az eredeti épületet, és a másolat könnyen hamisítvánnyá válik”.</p>
      <p>A régi épület és a bontás, illetve építés stációi az ICOMOS díjáról beszámoló <a href="http://epiteszforum.hu/atadtak-az-idei-icomos-dijakat"><i>Építészfórum</i></a> cikkében, a régi és az új épület közti különbségek pedig Hadházy Ákos képein is láthatók: bár az átépítéskor igyekeztek a korábbihoz hasonló, téglaburkolatos homlokzatot kialakítani, változott a tetőszerkezet, és az ablakok szintje is, az épületet emellett hátrafelé, az udvar felé jelentősen bővítették, és a tetőterét is beépítették. Egy ekkora új építésű ingatlan Hadházy Ákos becslése szerint legkevesebb 100 millió forintba kerülhetett.</p>
      <figure>
        <img src="https://img3.hvg.hu/image.aspx?id=562cb37b-8f41-4369-b9d5-77939dae4a44&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Facebook/Hadházy Ákos</cite>
        </figcaption>
      </figure>
      <p>A képviselő információi szerint egyébként a házat 2016 végén 45 millió forintért vette meg Kocsis Máté édesanyja – ezt egy keddi közleményében 44 millióra korrigálta a független képviselő állításainak egy részét hamisnak, vagdalkozásnak minősítő frakcióvezető.</p>
      <p>Ugyanebben a <i>24.hu-</i>n megjelent <a href="https://24.hu/belfold/2019/11/19/hadhazy-akos-kocsis-mate-jozsefvaros-fidesz-szazmillios-haz-vagyon/">közleményben</a> Kocsis Máté Hadházy azon állítását is cáfolja, hogy a leromlott állagú ingatlant részben hatósági eszközökkel szerezték meg a korábbi tulajdonostól. Utóbbi alatt a politikus azt értette, hogy a Kocsis Máté vezette VIII. kerületi polgármesteri hivatal hatósági ügyosztálya kötelezte a ház tulajdonosait, hogy újítsák fel a tetőt, mert hullanak róla a cserepek, egyben figyelmeztette őket, hogy ha nem teszik meg, az önkormányzat maga intézkedik, és bírságot szab ki. Mivel a többségi tulajdonos idős házaspárnak nem volt pénze a felújításra, az amúgy régóta eladásra hirdetett ház értékesítése mellett döntöttek. Az ingatlant addig azért nem adták el, mert kevesellték az érte ajánlott összegeket.</p>
      <p>Bár Kocsis Máté a<i> 24.hu-</i>nak azt írta, hogy az eladókon „az eladókon semmilyen hatósági kötelezés, semmilyen kényszer nem volt”, a birtokunkban lévő dokumentumok alapján ez nem teljesen állja meg a helyét: 2016 október 12-i keltezésű felszólításában hivatal hatósági ügyosztálya nem csak arra szólította fel őket, hogy a jó műszaki állapot helyreállításához szükséges munkálatokat 30 napon belül kezdjék meg, hanem arra is figyelmeztette őket, hogy – amellett, hogy ha ezt nem teszik meg, akkor kötelezni fogják őket erre. Továbbá</p>
      <blockquote>
        <i>A kötelezettség nem teljesítése esetén a kötelezett eljárási bírsággal sújtható, mely ismételhető és összege természetes személy esetében ötezertől – ötszázezer forintig terjedhet.</i>
      </blockquote>
      <p>Mivel az idős tulajdonosoknak sem a tető megjavíttatására, sem a kilátásba helyezett bírságra nem volt pénzük, kvázi kényszerhelyzetbe kerültek, amelyből már érthető, miért adták el a korábban visszautasított összegért az akkoriban bejelentkező Kocsisnénak.</p>
      <figure>
        <img src="https://img3.hvg.hu/image.aspx?id=135d190b-3a94-43c5-aa9e-f199446f792b&amp;view=b2dea50f-cee1-4f6e-b810-034566fbfb2e"/>
        <figcaption>Kocsis Máté<cite>© MTI / Koszticsák Szilárd</cite></figcaption>
      </figure>
      <p>Beszédes az is, hogy a 30 napos határidő lejártával az önkormányzat tudomásunk szerint nem küldött újabb felszólítást, hanem leállította a veszélyes tető miatti eljárást (nem kaptak felszólítást, vagy büntetést) – a tulajdonosok ekkor már tárgyalásban voltak a frakcióvezető édesanyjával, aki két hét múlva hivatalosan is megvette az ingatlant – az önkormányzatnak – hivatalosan – viszont erről akkor még nem lehetett tudomása.</p>
      <p>A lapunk által kikért tulajdoni lap alapján az ingatlan fele 2019 januárjában "csere" jogcímen került a polgármester tulajdonába – ezt Kocsis Máté egyébként januárban leadott vagyonnyilatkozatában is szerepelteti. A csere tényét a <i>24.hu</i>-nak írt közleményében a Fidesz frakcióvezetője újra megerősítette, kiegészítve azzal, hogy a tisztviselőtelepi ház felújítását a család korábbi, szintén VIII. kerületi lakásának értékesítéséből fedezték. A cégnyilvántartás szerint Kocsis Máté, valamint az édesapja, édesanyja és a testvére 2018 novemberéig egy Bródy Sándor utcai lakcímre voltak bejelentve, e dátum után a frakcióvezetőnél már a tisztviselőtelepi, a szüleinek pedig egy 12. kerületi cím volt bejegyezve, Kocsis Máté felesége viszont a nyilvántartás szerint már 2018 októberétől, vagyis a csere földhivatali bejegyzése előtt négy hónappal ott lakott.</p>
      <p>A földhivatali nyilvántartásból az is kiderül, hogy a frissen cserélt ingatlan másik felét Kocsis Máté édesanyja a frakcióvezető 5 illetve 2 éves gyermekei nevére próbálta íratni, de ezt a földhivatal valamilyen okból megtagadta.</p>
      <p>
        <i>Borítóképünk Hadházy Ákos Facebook-oldaláról származik.</i>
      </p>
      <related>
        <a href="https://hvg.hu/itthon/20191119_Kubatov_Gabornak_dolgozik_Kocsis_Mate_anyosa"/>
      </related>
    </article>
  </body>
</html>