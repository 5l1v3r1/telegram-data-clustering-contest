<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/multe-e-tasse-non-pagate-conto-corrente-sara-pignorato-norma-choc-in-manovra-pd-m5s/1951454/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T13:53:36+00:00"/>
    <meta property="og:title" content="CONTO CORRENTE PIGNORATO SE TASSE NON PAGATE/ Salvini “Urss”, Conte “fake news“"/>
    <meta property="og:description" content="Tasse locali non pagate? Il conto corrente sarà pignorato: la norma choc nella Manovra Pd-M5s-Iva-LeU. Conte &quot;fake news&quot;, Castelli &quot;non ci sono le multe&quot;"/>
  </head>
  <body>
    <article>
      <h1>CONTO CORRENTE PIGNORATO SE TASSE NON PAGATE/ Salvini “Urss”, Conte “fake news“</h1>
      <h2>Multe e tasse locali non pagate? Il conto corrente sarà pignorato: la norma choc nella Manovra Pd-M5s-Iva-LeU. Conte “fake news”, Castelli “non ci sono le multe”</h2>
      <address><time datetime="2019-11-21T13:53:36+00:00">21 Nov 2019, 13:53</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Come prevedibile, agita il mare della politica la norma inserita in Manovra che prevedrebbe il <b>pignoramento del conto corrente</b> a fronte di tasse o multe non pagate a livello locale: diversi esponenti di Governo si sono affrettati a spiegare come e perché la norma non sia quella avanzata da diversi quotidiani ieri. «<i>È  una fake news organizzata perchè il tema dei pignoramenti non c’entra nulla con la norma che non tocca il codice di procedura civile che è in atto a tutt’oggi</i>», spiega la vice ministra dell’Economia <b>Laura Castelli</b> che conferma come <b>non vi siano le multe in quella norma</b> ma solo le tasse locali. Per l’altro viceministro, <b>Misiani</b>, la notizia è semplicemente una «<b><i>bufala</i></b>» e sulla stessa scia si muove il Premier Conte parlando di “fake news”, «<i>I cittadini non si devono preoccupare, non mi risulta nulla di tutto questo</i>». L’articolo 96 della Legge di Bilancio intanto prosegue e bisognerà capire se effettivamente metteranno in mano a sindaci e amministratori locali la possibilità di pignoramento più veloci nel caso di morosità bloccando la cifra sul conto corrente senza attendere i tempi di iscrizione a ruolo del debito, ossia la cartella esattoriale. Nel frattempo <b>Salvini tuona contro il Governo</b>, «<i>Se entrano nel tuo conto corrente per pignorare, secondo me siamo all’ Unione sovietica fiscale, lo stato di polizia fiscale</i>».</p>
      <h4>TASSE NON PAGATE? CONTO CORRENTE PIGNORATO</h4>
      <p>I detrattori la chiamano già la <a href="https://www.ilsussidiario.net/news/manovra-investimenti-zero-e-tasse-ecco-svelato-il-bluff-del-governo/1951076/"><b>Manovra</b></a> “<b>tasse&amp;manette</b>” ed è ovviamente un’esagerazione, ma preoccupa comunque l’ultima <a href="https://www.ilsussidiario.net/news/manovra-famiglia-le-magagne-dietro-agli-slogan-su-asili-nido-e-assegni-per-i-figli/1950702/"><b>norma inserita nella Legge di Bilancio</b></a> (in attesa che venga confermata dopo la valanga di <b>emendamenti</b> presentati da Governo e opposizione, ndr) riguardo le tasse “locali” – <a href="https://www.ilsussidiario.net/news/m5s-chiesa-paghi-limu-emendamenti-manovra-2020-stretta-su-plastic-e-sugar-tax/1950689/"><b>Imu, Tari, Tasi</b></a> – e le <b>multe</b> non pagate. La nuova grana che sta per esplodere in seno alla maggioranza, già <a href="https://www.ilsussidiario.net/news/lotta-al-contante-laffare-per-banche-e-stato-pagato-dai-contribuenti/1946027/"><b>divisa sulla lotta al contante</b></a>, le “<b>microtasse</b>” e la <b>Quota 100</b>, riguarda il fatto che è stato previsto per Comuni ed Enti Locali la possibilità di <b>pignoramento del <a href="https://www.ilsussidiario.net/news/economia-e-finanza/2018/7/20/sanpaolo-e-unicredit-attaccate-conto-svuotato-per-milioni-di-clienti-per-colpa-del-phishing/831291/">conto corrente</a> del singolo contribuente</b> già dopo la mancata risposta al primo avviso di accertamento e conseguente intimazione di pagamento della <b>singola tassa/multa</b>. In sostanza, con la Manovra 2020 il <a href="https://www.ilsussidiario.net/news/manovra-e-politica-ecco-gli-zero-virgola-e-le-lotte-nel-governo-che-bloccano-il-pil/1947678/"><b>Governo Pd-M5s-LeU-Iv</b> </a>estende l’applicazione dell’accertamento esecutivo anche ai tributi locali, comprese le multe: lo svela oggi l’ottima Claudia Marin per il Quotidiano.net, approfondendo quanto siamo certi nei prossimi giorni occuperà parte delle “liti” interne alla maggioranza tra <b>Renzi, Zingaretti, Conte e Di Maio.</b> Nella <a href="https://www.ilsussidiario.net/news/manovra-gualtieri-asili-nido-gratis-nel-2020-renzi-vs-governo-ora-legge-no-tax/1948530/"><b>Manovra 2020</b></a> il Governo dà via libera alla semplificazione della procedura di pagamento delle tasse locali – con la <a href="https://www.ilsussidiario.net/news/imu-tasi-nuova-tassa-manovra-local-tax-rischio-aumenti-fino-a-235-euro/1944750/"><b>nuova Imu, l’abolizione della Tasi e la local tax</b></a> – ma punta anche a far fare cassa ai Comuni e agli altri enti locali (che si erano lamentati dopo le ultime direttive pre-Manovra) con lo snellimento della procedura per il recupero delle tasse non versate.</p>
      <h4>COSA SUCCEDE AI MOROSI CON LA NUOVA MANOVRA</h4>
      <p>Il rischio “mannaia” per i morosi però diventa assai concreto con questo provvedimento: dal prossimo 1 gennaio, se tutto venisse confermato, ogni contribuente che non abbia pagato le <a href="https://www.ilsussidiario.net/news/spillo-tasse-e-redditi-le-mosse-della-sinistra-che-aiutano-il-populismo/1951020/"><b>tasse locali o le multe</b></a> per la propria auto riceverà dal Comune un avviso di accertamento/adempimento e avrà fino a <b>60 giorni</b> per la presentazione del ricorso o per il saldo. Dopo quella scadenza però scatta l’atto esecutivo e <b>se la somma non viene pagata, l’ente creditore può direttamente pignorare il conto corrente senza alcuna cartella esattoriale inviata</b>. Tempi più rapidi e stangata diretta secondo la <a href="https://www.ilsussidiario.net/news/manovra-tasse-la-verita-sulla-plastica-cattiva-che-si-vuol-colpire/1946083/"><b>bozza Pd-M5s,</b> </a>ma resta una singola cautela lasciata dalla Manovra prima che i Comuni o gli enti creditori <b>congelino il conto del contribuente</b> prelevando le cifre da corrispondere per tasse e multe: «<i>Prima del pignoramento del conto, del fermo amministrativo e dell’ipoteca, verrà inviato un sollecito di pagamento, in presenza di debiti di importo non superiore a 10.000 euro</i>», spiega il Quotidiano.net. Non solo, secondo i tecnici del Governo, se si vorrà evitare il blocco si dovrà regolarizzare in pochi giorni la posizione amministrativa con il <b>debito pagabile anche a rate</b> da un minimo di 4 ad un massimo di 72 rate, ovviamente in base all’importo da corrispondere all’ente creditore.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ilva-e-alitalia-il-tresette-col-morto-in-cui-perdono-gli-italiani/1952112/"/>
        <a href="https://www.ilsussidiario.net/news/spy-finanza-e-se-la-riforma-del-mes-fosse-una-salvezza-per-litalia/1951794/"/>
        <a href="https://www.ilsussidiario.net/news/pil-e-politica-le-mosse-per-evitare-di-andare-a-fondo-insieme-allue/1951868/"/>
        <a href="https://www.ilsussidiario.net/news/finanza-i-mercati-guardano-gia-a-un-nuovo-governo-col-problema-del-debito/1951625/"/>
        <a href="https://www.ilsussidiario.net/news/borsa-italiana-oggi-piazza-affari-e-il-discorso-della-lagarde-22-novembre-2019/1951935/"/>
        <a href="https://www.ilsussidiario.net/news/borsa-italiana-oggi-piazza-affari-cerca-di-tornare-a-23-500-punti-21-novembre-2019/1951568/"/>
      </related>
    </article>
  </body>
</html>