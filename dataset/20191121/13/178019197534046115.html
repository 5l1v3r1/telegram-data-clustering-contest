<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/rozrywka/playstation_5_cena_kompatybilnosc_wsteczna_i_tytuly_startowe"/>
    <meta property="og:site_name" content="PurePC"/>
    <meta property="article:published_time" content="2019-11-21T13:00:01+00:00"/>
    <meta property="og:title" content="PlayStation 5 - cena, kompatybilność wsteczna i tytuły startowe"/>
    <meta property="og:description" content="PSErebus ujawnił kluczowe informacje nt. konsoli PlayStation 5, m.in. datę premiery, cenę, gry startowe i inne ważne kwestie dotyczące PS5. Czy te wieści się sprawdzą?"/>
  </head>
  <body>
    <article>
      <h1>PlayStation 5 - cena, kompatybilność wsteczna i tytuły startowe</h1>
      <address><time datetime="2019-11-21T13:00:01+00:00">21 Nov 2019, 13:00</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27536.jpg"/>
      </figure>
      <p>Rok 2020 zapowiada się świetnie dla fanów wirtualnej rozrywki. Wszystko przez debiut nowych konsol do gier od Microsoftu i Sony. Można odnieść wrażenie, że zdecydowanie bardziej wyczekiwanym sprzętem jest maszynka do gier Japońskiego producenta. Plotki i przecieki na temat PlayStation 5 przewijają się przez sieć niezwykle często, a co najlepsze, prawie wszystkie z nich brzmią elektryzująco - mamy otrzymać bardzo wydajną konsolę z dyskiem SSD, na której będziemy mogli ogrywać również tytuły wydane na poprzednich PlayStation. Wszystkich zainteresowanych z pewnością zastanawia jeszcze kwestia daty premiery i ceny PS5 na start, ale tutaj z pomocą przychodzi niejaki PSErebus (dosyć wiarygodny leakster). Co więcej, podzielił się z nami kilkoma innymi ciekawymi informacjami.</p>
      <h3>💬 Sony PlayStation 5 rzekomo zadebiutuje 20 listopada 2020 roku w cenie 499 dolarów. Tytuły na start? Gran Turimso i zapewne The Last Of Us Part II (edycja PS5), a ponadto będzie możliwość zagrania w tytuły wydane na dowolną stacjonarną konsolę PlayStation.</h3>
      <figure>
        <img src="https://www.purepc.pl/image/news/2019/11/21_playstation_5_cena_kompatybilnosc_wsteczna_i_tytuly_startowe_0_b.jpg"/>
      </figure>
      <p>Konsola Sony PlayStation 5 rzekomo oficjalnie zadebiutuje <b>20 listopada 2020 roku</b> na specjalnym wydarzeniu organizowanym przez giganta. Data ta wydaje się być prawdopodobna - potwierdzają się tutaj przecieki o gorącym okresie bożonarodzeniowym. Nie wiemy tylko jeszcze, do jakich krajów sprzęt trafi w pierwszej kolejności. Przejdźmy teraz do niezwykle ważnego czynnika, czyli ceny. Biorąc pod uwagę przewidywane możliwości można było przewidywać bardzo wysoką cenę początkową urządzenia, ale jak się dowiadujemy, PS5 ma kosztować <b>499 dolarów</b>, co przełoży się zapewne na kwotę ok. 2400 - 2500 zł. Czy to dużo, czy mało, każdy odpowie sobie sam, ale faktem jest, że poprzednia generacja kosztowała 100 dolarów mniej.</p>
      <h3>🔗 <a href="https://www.purepc.pl/gadzety/playstation_5_nowy_patent_pokazuje_odswiezony_pad_dualshock_5">PlayStation 5 - nowy patent pokazuje odświeżony pad DualShock 5</a></h3>
      <figure>
        <img src="https://www.purepc.pl/image/news/2019/11/21_playstation_5_cena_kompatybilnosc_wsteczna_i_tytuly_startowe_1_b.jpg"/>
      </figure>
      <h3>🔗 <a href="https://www.purepc.pl/rozrywka/ceo_playstation_chce_by_posiadacze_ps4_szybko_przeskoczyli_na_ps5">CEO Playstation chce by posiadacze PS4 szybko przeskoczyli na PS5</a></h3>
      <p>Bardzo ważne dla dobrego startu konsoli są gry startowe, które zachęcą do zakupu. Jednym z pierwszych takich tytułów zostanie wyczekiwane od dawna <b>Gran Turismo 7</b>. Niewykluczone również, że obok dzieła Polyphony Digital w dniu premiery konsoli zagramy też w <b>The Last Of Us Part II w wersji na PS5</b> (gra debiutuje na PS4 29 maja 2020 roku). Przejdźmy teraz do kwestii wstecznej kompatybilności, która jest szczególnie istotna dla osób nie posiadających wcześniejszych wersji PlayStation. Jak donosi PSErebus, przyszłoroczna konsola Sony ma obsłużyć płyty przeznaczone dla każdej wydanej konsoli PlayStation, czyli PSX, przez PS2, PS3, aż na PS4 kończąc. Czy to oznacza, że na PS5 zagramy w każdą możliwą grę z poprzednich konsoli Sony? Najprawdopodobniej tak. W ten sposób Japończycy chcą celebrować 25-lecie PlayStation (PSX zostało wydane w 1994 roku), ale z fanfarami wstrzymajmy się przynajmniej do wieści, jak będzie to działać w praktyce. Albo do oficjalnego potwierdzenia producenta. Czekamy!</p>
      <footer>Źródło: PSErebus (twitter)</footer>
      <related>
        <h4>Powiązane publikacje</h4>
        <a href="https://www.purepc.pl/rozrywka/halflife_alyx_pokazano_pierwszy_zwiastun_znamy_date_premiery"/>
        <a href="https://www.purepc.pl/rozrywka/rosnie_zainteresowanie_praca_zdalna_w_branzy_it_raport_no_fluff_jobs"/>
        <a href="https://www.purepc.pl/rozrywka/assassins_creed_ragnarok_z_pierwsza_prezentacja_za_kilka_miesiecy"/>
        <a href="https://www.purepc.pl/rozrywka/ps3_komponent_za_piec_centow_zawazyl_o_rocznym_poslizgu_konsoli"/>
        <a href="https://www.purepc.pl/rozrywka/google_stadia_nie_potrafi_dostarczyc_obiecanego_ultrahd_4k_w_grach"/>
      </related>
    </article>
  </body>
</html>