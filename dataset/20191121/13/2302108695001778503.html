<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-au-ajutat-fondurile-europene-modernizarea-sistemului-sanitar-studiu-de-caz-spitalul-unui-orasel-din-moldova.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T13:30:18+00:00"/>
    <meta property="og:title" content="Cum au contribuit fondurile europene la modernizarea sistemului sanitar. Studiu de caz: spitalul unui orășel din Moldova"/>
    <meta property="og:description" content="Spitalul municipal de urgență din Moinești, un orășel de 21.500 de locuitori din județul Bacău, este beneficiarul câtorva proiecte de modernizare din"/>
  </head>
  <body>
    <article>
      <h1> Cum au contribuit fondurile europene la modernizarea sistemului sanitar. Studiu de caz: spitalul unui orășel din Moldova </h1>
      <address><time datetime="2019-11-21T13:30:18+00:00">21 Nov 2019, 13:30</time> by <a rel="author">Gabriel Pop</a></address>
      <p>Spitalul municipal de urgență din Moinești, un orășel de 21.500 de locuitori din județul Bacău, este beneficiarul câtorva proiecte de modernizare din fonduri europene care l-au transformat într-o destinație de tratament pentru zeci de mii de pacienți din tot județul.</p>
      <p>Spre deosebire de zeci de unități similare care țin prima pagină a presei din cauza condițiilor precare, spitalul din Moinești a ajuns în 2018 între primele patru spitale acreditate din România de către Comisia Naţională de Acreditare a Spitalelor.</p>
      <p>În acest moment, la spitalul din Moineşti lucrează 130 de medici, iar spitalul cuprinde 40 de secţii şi compartimente, 12 linii de gardă, sistem de telemedicină, heliport, centru de cercetare. În aceste săptămâni se deschid alte două cabinete medicale – de genetică şi de medicina muncii.</p>
      <p>Cum s-a ajuns aici?</p>
      <p>Prima dotare de amploare a fost realizată cu fonduri europene. Ambulatoriul Integrat al spitalului a fost modernizat printr-o investiţie de aproximativ 5 milioane de lei, din care peste 60% reprezintă finanţarea nerambursabilă obţinută prin Regio. Lucrările la Ambulatoriu s-au derulat pe parcursul a 12 luni şi au presupus modernizarea parterului şi a primului etaj, cu o suprafaţă totală de peste 1000 mp.</p>
      <p>Proiectul „Modernizarea Ambulatoriului Integrat al Spitalului Municipal de Urgenţă Moineşti”  a fost finanţat prin Regio – Programul Operațional Regional şi implementat în Regiunea de dezvoltare Nord-Est. Proiectul a fost depus în cadrul Axei Prioritare 3 – Îmbunătăţirea Infrastructurii Sociale şi a avut o valoare totală de 5,2 milioane de lei, din care co-finanţarea de la Uniunea Europeană a fost de 3,7 milioane de lei.</p>
      <figure>
        <img src="https://cdn.g4media.ro/wp-content/uploads/2019/11/Spital-Moinesti2.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Spital-Moinesti2.jpg"/>
      </figure>
      <p>
        <i>Foto: Dotări noi în Spitalul Moinești</i>
      </p>
      <p>”Fără să ai continuitate nu poţi face performanţă. În martie 2001, unitatea medicală din Moineşti avea 30 de medici şi 240 de paturi, astăzi are 130 de medici şi 414 paturi. Deci un medic la mai puţin de patru paturi, un coeficient remarcabil şi pentru ţări din Uniunea Europeană”, spune doctorul Adrian Cotârleţ, directorul spitalului.</p>
      <p>Deși nu a mai primit fonduri pentru investiții de la administraţia locală din 2016, Spitalul din Moinești a reușit să intre în alte proiecte cu fonduri europene pentru dezvoltare. E vorba despre “Dotarea ambulatoriului Spitalului Municipal de Urgenta Moinesti” – în valoare de 8,5 milioane lei, ”Asigurarea accesului la servicii de sanatate in regim ambulatoriu pentru populatia judetelor Vaslui, Bacau si Neamț – în valoare de 7,9 milioane lei, și “Imbunatatirea accesului populatiei din judetele Vaslui, Bacau si Neamt la servicii medicale de urgenta” in valoare de valoare de 5 milioane lei. Toate aceste proiecte sunt derulate in perioada 2018-2020.</p>
      <p>Dotarea spitalului cu aparatură modernă a permis și atragerea de medici români plecați în străinătate. Printre aceștia se numără și Florina Duca, întoarsă după o experienţă de șase ani în Belgia. „Am dorit să vin dintotdeauna acasă şi mi s-a oferit această şansă de a lucra în acest spital, chemată de managerul Cotârleţ. Cunoşteam câţiva dintre membrii echipei pentru că lucrasem cu ei în Belgia, pe ortopedie, pe medicină internă, pe chirurgie generală. Am fost impresionată aici de dotarea spitalului, cu nimic mai prejos faţă de multe dintre spitalele belgiene, echipele de medici sunt complete pe toate specialităţile”, a declarat ea pentru G4Media.ro.</p>
      <figure>
        <img src="https://cdn.g4media.ro/wp-content/uploads/2019/11/dr-Adrian-Cotarlet.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/dr-Adrian-Cotarlet.jpg"/>
      </figure>
      <p>Rezultatul modernizărilor? Din cele câteva zeci de mii de bolnavi trataţi anul trecut prin internare continuă, numai 18% au fost din Moineşti, 72 % din tot judeţul Bacău şi 10 % din 34 de judeţe ale ţării, potrivit statisticilor spitalului.</p>
      <p>”Cel care te judecă în privinţa actului medical este bolnavul. Iar pentru un act medical de bună calitate îţi trebuie o echipă medicală bine instruită, dotarea cu aparatură medicală înaltă, condiţii hoteliere decente. Dacă asiguri aceste trei condiţii te poţi gândi la un act medical de calitate”, spune managerul Cotârleț (foto stânga).</p>
      <p>
        <i>
          <b>Acest material face parte dintr-o serie de articole despre România și UE, iar apariția lor este sprjinită de Reprezentanța Comisiei Europene în România.</b>
        </i>
        <br/>
        <i>
          <b>Informațiile prezentate nu reprezintă poziția oficială a UE. Întreaga răspundere asupra informațiilor prezentate revine autorului.</b>
        </i>
      </p>
    </article>
  </body>
</html>