<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/vlada-s-to-potezo-razocarala-stevilne-slovence-oglasil-se-je-tudi-luka-mesec-252577"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T13:51:00+00:00"/>
    <meta property="og:title" content="Vlada s to potezo razočarala številne Slovence, oglasil se je tudi Luka Mesec"/>
    <meta property="og:description" content="Vlada Marjana Šarca je sprejela predlog novele stvarnopravnega zakonika, ki izboljšuje urejanje etažne lastnine in opredeljuje živali kot živa bitja. Na ministrstvu za pravosodje so sicer želeli..."/>
  </head>
  <body>
    <article>
      <h1>Vlada s to potezo razočarala številne Slovence, oglasil se je tudi Luka Mesec</h1>
      <h2>Oni so nečuteča živa bitja, je zapisal vodja Levice.</h2>
      <address><time datetime="2019-11-21T13:51:00+00:00">21 Nov 2019, 13:51</time> by <a rel="author">STA, T. V.</a></address>
      <p>Vlada <b>Marjana Šarca</b> je sprejela predlog novele stvarnopravnega zakonika, ki izboljšuje urejanje etažne lastnine in opredeljuje živali kot živa bitja. Na ministrstvu za pravosodje so sicer želeli živali opredeliti kot »čuteča živa bitja«, a v vladi za to ni bilo posluha. Vlada je s svojo odločitvijo razočarala številne Slovence, predvsem ljubitelje živali, med nezadovoljnimi s to potezo pa je tudi vodja Levice <b>Luka Mesec</b>. »Člani vlade pravijo, da živali niso »čuteča živa bitja«, ampak samo »živa bitja«. Vendar to več kot o živalih pove o njih: oni so nečuteča živa bitja,« je zapisal na spletnih omrežjih.</p>
      <h3>Živali so zgolj »živa bitja«</h3>
      <p>Ministrica za pravosodje <b>Andreja Katič</b> je na tiskovni konferenci po seji vlade dejala, da je v zakon želela zapisati, da so živali »čuteča živa bitja«, to določilo so namreč oblikovali v sodelovanju s pravno stroko in predstavniki nevladnih organizacij. A ministrici, kot je dejala, žal to v medresorskem usklajevanju ni uspelo, novela pa je kar štiri tedne čakala na uvrstitev na sejo vlade. Tudi danes je poskušala prepričati nekatere kolege ministre, a ji ni uspelo in tako v predlogu ostaja, da so živali »živa bitja«.</p>
      <h3>Pomembna simbolna gesta</h3>
      <p>Katičeva to kljub vsemu ocenjuje kot napredek, pri čemer pa še vedno upa, da bo predlog spremenjen med obravnavo v DZ. Kot je dejala, se o tem že pogovarja s poslanci, meni pa tudi, da bodo tudi nevladne organizacije »vršile dovolj velik pritisk, da Slovenija na tem področju stopi med bolj napredne države«.<br/><br/>Oglasili so se tudi v Društvu za osvoboditev živali in njihove pravice. »Kdor koli ima doma žival, lahko potrdi, da je čuteče bitje, in kdor je pravnik, lahko vladi pojasni, da zavrača nekaj, kar je Slovenija s podpisom lizbonske pogodbe že sprejela,« so zapisali. Po njihovem mnenju člen sicer nima neposrednega vpliva, vendar pa gre za pomembno simbolno gesto.</p>
    </article>
  </body>
</html>