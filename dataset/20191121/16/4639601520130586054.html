<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/finance/sev-efialtiko-topoio-gia-tin-agora-ergasias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T16:50:00+00:00"/>
    <meta property="og:title" content="ΣΕΒ : Εφιαλτικό τοπίο στην αγορά εργασίας"/>
    <meta property="og:description" content="Κινδυνεύει να χαθεί 1 στις 2 θέσεις εργασίας λόγω της τεχνολογίας"/>
  </head>
  <body>
    <article>
      <h1>ΣΕΒ : Εφιαλτικό τοπίο στην αγορά εργασίας</h1>
      <h2>Κινδυνεύει να χαθεί 1 στις 2 θέσεις εργασίας λόγω της τεχνολογίας</h2>
      <address><time datetime="2019-11-21T16:50:00+00:00">21 Nov 2019, 16:50</time> by <a rel="author">ΤοΒΗΜΑ Team</a></address>
      <p>Ενα εφιαλτικό τοπίο περιγράφει ο ΣΕΒ σε ό,τι αφορά την αγορά εργασίας.</p>
      <p>Μία στις δύο θέσεις εργασίας- μεσοσταθμικά 48%- απειλούνται από τις νέες τεχνολογίες, τους αυτοματισμούς και τη ρομποτική, σύμφωνα με μελέτη της McKinsey που περιλαμβάνεται στο εβδομαδιαίο δελτίο οικονομικών εξελίξεων του ΣΕΒ.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>Συγκεκριμένα, σύμφωνα με το οικονομικό του δελτίο: «Η δυνητική απαξίωση θέσεων εργασίας που θα φέρει η εφαρμογή των νέων τεχνολογιών στην Ελλάδα, ανέρχεται σε 331.000 (από 689.000 σήμερα) στο εμπόριο, 240.000 (από 470.000 σήμερα) στη γεωργία, 236.000. (από 358.000 σήμερα) στη μεταποίηση, 210.000 (από 362.000 σήμερα) στον τουρισμό, 158.000 (από 337.000 σήμερα) στη δημόσια διοίκηση, 122.000 (από 185.000 σήμερα) στις μεταφορές και αποθήκευση».<br/>Οι εργαζόμενοι που επηρεάζονται θα πρέπει προφανώς να επανακαταρτιστούν σε κάποιο βαθμό, αφενός για να μην περιθωριοποιηθούν και αφετέρου για να γίνει η εισαγωγή των νέων τεχνολογιών χωρίς καθυστερήσεις, επισημαίνει ακόμη ο ΣΕΒ, σύμφωνα με το ΑΠΕ.</p>
      <p>Παράλληλα ο Σύνδεσμος σημειώνει ότι το μείγμα επενδύσεων στην ελληνική μεταποίηση (ακίνητα και μηχανήματα και όχι προϊόντα πνευματικής ιδιοκτησίας) «δεν αφήνει σαφή περιθώρια για να ισχυρισθεί κανείς ότι η ελληνική μεταποίηση προετοιμάζεται για την επέλαση της 4ης Βιομηχανικής Επανάστασης».</p>
      <p>Πάντως, ο ΣΕΒ επισημαίνει ότι, όπως συνέβη και σε άλλες φάσεις εισαγωγής τεχνολογιών στην παγκόσμια οικονομική ιστορία, δεν έχει ποτέ προκύψει πρόκληση μαζικής και μόνιμης ανεργίας, καθώς αργά ή γρήγορα, η ανάπτυξη νέων προϊόντων και υπηρεσιών από την εφαρμογή των νέων τεχνολογιών απορροφά το διαθέσιμο εργατικό δυναμικό, υπό την προϋπόθεση ότι το τελευταίο αποκτά στη διαδικασία το κατάλληλο σετ δεξιοτήτων, σε χρόνους συμβατούς με τον ομαλό μετασχηματισμό της παραγωγικής βάσης.</p>
      <p>«Η διοχέτευση του εργατικού δυναμικού σε άλλες παραγωγικές δραστηριότητες με κατάρτιση σε νέες δεξιότητες, και με νέα θεσμική οργάνωση της εργασίας ενδεχομένως, είναι το μεγάλο στοίχημα της νέας εποχής που ανατέλλει», ο ΣΕΒ.</p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/09/25/society/to-elleimma-deksiotiton-oi-anagkes-tis-agoras-kai-i-psifiaki-proklisi/"/>
        <a href="https://www.tovima.gr/2019/07/14/finance/etsi-tha-vgei-apo-tin-entatiki-i-dei/"/>
        <a href="https://www.tovima.gr/2019/07/08/international/nyt-analysis-explains-how-underestimated-mitsotakis-was-swept-to-power/"/>
        <a href="https://www.tovima.gr/2019/07/02/world/vrykselles-isorropies-stin-stelexosi-ton-koryfaion-theseon/"/>
      </related>
    </article>
  </body>
</html>