<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/skilki_platit_za_komunalni_poslugi_ministr_energetiki_orzhel_intervyu_z_uryadovtsem_n1237354"/>
    <meta property="og:site_name" content="24 Канал"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="Скільки платить за комунальні послуги міністр енергетики Оржель: інтерв'ю з урядовцем"/>
    <meta property="og:description" content="Про особисті правила енергоефективності, сортування сміття, вирубку лісу та зарплату шахтарів – читайте у третій частині інтерв'ю 24 каналу з міністром енергетики Олексієм Оржелем."/>
  </head>
  <body>
    <article>
      <h1>Скільки платить за комунальні послуги міністр енергетики Оржель: інтерв'ю з урядовцем</h1>
      <address><time datetime="2019-11-21T16:45:00+00:00">21 Nov 2019, 16:45</time> by <a rel="author" href="https://24tv.ua/alona_chernetska_tag5176/" target="_blank">Альона Чернецька</a></address>
      <p>
        <b>Про особисті правила енергоефективності, сортування сміття, вирубку лісу та зарплату шахтарів – читайте у третій частині інтерв'ю 24 каналу з міністром енергетики Олексієм Оржелем.</b>
      </p>
      <p>
        <b>Чи є у вас у родинні правила енергоефективності?</b>
      </p>
      <p>У мене навіть освіта енергоменеджера. У мене по будинку проведений енергоаудит. Я знаю, де є слабкі, а де сильні сторони по енергоефективності. У нас дійсно диверсифіковане використання палива, є газове постачання і твердопаливний котел.</p>
      <blockquote>Цікаво! <a href="https://24tv.ua/yak_zaoshhaditi_elektroenergiyu_u_svoyih_oselyah_prosti_poradi_n1231910">Як заощадити електроенергію у своїх оселях: прості поради</a></blockquote>
      <p>Якщо ми бачимо, що ціна висока на газ, то ми намагаємося використовувати твердопаливний котел. Є електричне опалення. Тобто, у нас є комбінація, в залежності від того, яка ціна краща і що є економічнішим. Більше того, сам будинок є енергоефективним. І зрештою у нас на даху є сонячні панелі й ми ними користуємося.</p>
      <p>
        <b>Сміття сортуєте?</b>
      </p>
      <p>В мене позиція проста і дієва, що за кожен пакет вивезеного сміття ми маємо заплатити гроші. З іншої сторони, паперова обгортка використовується і для твердопаливного котла або в камін можна кинути. Тому у нас це вже автоматично.</p>
      <figure>
        <img src="https://24tv.ua/resources/photos/news/620_DIR/201911/1237354_10179023.jpg?201911150756"/>
        <figcaption>В Україні є проблема з переробкою сміття </figcaption>
      </figure>
      <p>Паперова обгортка у нас йде для опалення. А окремо відбирається те, що може відправити у компостну яму. Те, що не можна розділити, використати повторно або утилізувати – ми викидаємо в пакети. Проте вони невеликі, то й плата за сміття невисока.</p>
      <p>
        <b>Можливо, ви знаєте суми, які вам у платіжках приходять?</b>
      </p>
      <p>Платіжки – це моя відповідальність, тому я добре у них розуміюся. У нашому поточному споживанні близько на 300-400 гривень електроенергії. Це якщо говорити про несонячні місяці, бо в іншому випадку у нас є сонячні батареї.</p>
      <blockquote><b>Перша частина інтерв'ю</b>: <a href="https://24tv.ua/ukrayina_gotova_do_zupinki_tranzitu_gazu_z_rosiyi__eksklyuzivne_intervyu_z_ministrom_orzhelem_n1236400">Оржель пояснив, чому Україна готова до зупинки транзиту газу з Росії</a></blockquote>
      <p>Взимку це невеликі суми. Навіть, якщо говорити про те, що у нас працює три холодильники. Проте треба використовувати енергоефективні холодильники. Здебільшого по всьому будинку LED-освітлення. Також намагаємося ефективно використовувати електричне опалення.</p>
      <p>Минулого року за весь період за газ заплатили 8-10 тисяч гривень.</p>
      <p>
        <b>Які плани щодо утилізації сміття в Україні?</b>
      </p>
      <p>Дуже правильне питання, в Україні – це актуальна проблема. Наступного тижня у нас буде засідання робочої групи щодо законопроєкту по управлінні відходами. Проте, коли ми говоримо про відходи, то це про ієрархію походження відходів. Тобто, перше – це запобігти утворенню. Треба робити певні економічні й інші організаційні стимули, щоб у нас було менше обгорток у товарах. Також, щоб у нас була можливість використання такої обгортки, яка може сама розкладатися.</p>
      <p>Потім наступна ієрархія – це переробка, що ми можемо відібрати та відсортувати. Можливо, дійсно сортувати на рівні домогосподарств, тому що це найбільш ефективний інструмент. Це є елементом культури і ми маємо навчитися цьому. Той приклад, який я навів, якщо сплачуєш за кожен пакет сміття, то це стимулює.</p>
      <p>Утилізація має бути дійсно максимально екологічною. Без жодної можливості шкоди для довкілля. І захоронення має бути найдорожчим, щоб не було такої ситуації, коли є можливість переробки, але туди не везуть, бо дорого. І найпростіше вивезти на полігон.</p>
      <blockquote>Цікаво! <a href="https://24tv.ua/education/na_dnipropetrovshhini_vchiteli_ta_shkolyari_zaroblyayut_na_vidhodah_n1226074">На Дніпропетровщині вчителі та школярі заробляють на відходах</a></blockquote>
      <p>Полігон має стати інженерною спорудою і показувати екологічну нейтральність. Головне – це контроль на несанкціонованих звалищах. Чому? Якщо ми все побудуємо, то має бути нормальний контроль та адміністративна, а може й кримінальна відповідальність за те, що ти викинув сміття у лісі.</p>
      <p>
        <b>Коли ваші ідеї зможуть втілитися?</b>
      </p>
      <p>Ми маємо надію, що повний пакет законопроєктів про впровадження іррархії поводження з відходами напрацюємо вже найближчим часом. Можливо, ми зможемо повноцінно прийняти одразу після Нового року.</p>
      <figure>
        <img src="https://24tv.ua/resources/photos/news/201911/1237354_10179022.png?201911150546"/>
      </figure>
      <p>
        <b>Коли у нас можуть з’явитися, наприклад, полігони?</b>
      </p>
      <p>Сучасні полігони пов’язані дійсно з економічною моделлю. Якщо ми кажемо, що більше не викидаємо в ліс сміття, то ми контролюємо це.</p>
      <p>Також ми говоримо про те, що є чіткий контроль за полігоном. У даному випадку і зі сторони Міністерства є завдання. У нас зараз закладається ідея об’єднання всіх інспекцій в одну. Правоохоронну службу й екологічну інспекцію, які будуть працювати ефективно для того, щоб контролювати екологічні вимоги.</p>
      <blockquote>Цікаво! <a href="https://24tv.ua/lifestyle/avoski_mishechki_ekosumki_yaki_ukrayinski_brendi_shiyut_stilni_bagatorazovi_torbinki_n1174132">Авоськи, мішечки, екосумки: чим замінити пластикові пакети в Україні</a></blockquote>
      <p>Якщо ми дійсно робимо комплексну реформу, нове законодавство, нові вимоги, то я думаю, що й інвестиції потенційно з’являться, може, вже й з наступного року.</p>
      <p>
        <b>А пластикові пакети, коли можуть зникнути?</b>
      </p>
      <p>У першому читанні підтримали народні депутати законопроєкт про <a href="https://24tv.ua/rada_pidtrimala_zaboronu_plastikovih_paketiv_v_ukrayini_n1233051">заборону на пластикові пакети</a> до 50 мікрометрів. І це вже важливий крок. Я думаю, що через два тижні ми зможемо привітати один одного із забороною на пластикові пакети.</p>
      <p>Я зустрівся зі своїм колегою-міністром з іншої країни й він сказав, що у нього було враження, що раніше Міністерство екології в Україні екологією не займалося. Тому, щоб стало більше еко потрібна свідомість громадян. У нас все більше громадян стає екофрендлі.</p>
      <p><b>Чим небезпечний пластик? </b>При звичайних умовах зберігання пластик не обмінюється з водою хімічними елементами. При нагріванні навіть трохи вище кімнатної температури починається активне переміщення токсичних молекул з пластикової пляшки в рідину, якою вона наповнена. Зрозуміло, що в спеку понад 30 градусів така вода стає отруйною. У пластику міститься бісфенол-А. Цей компонент негативно впливає на щитовидну залозу, центральну нервову систему, провокує нездатність мати дітей, гіпертонію, ожиріння і діабет. Використання пластику збільшує ризик хронічної інтоксикації.</p>
      <p>Важливим елементом є те, що еко не потрібно бути дорогим. Це завдання держави.</p>
      <p>
        <b>Тобто основна проблема зараз в тому, що еко дороге?</b>
      </p>
      <p>Завжди, коли є більші вимоги до екологічності, то це закладається в товар. Якщо держава хоче і реально рахує. Тут важливо рахувати, наскільки шкодить нашому середовищу наша діяльність. В даному випадку завдання держави зробити дорогим неекологічні товари.</p>
      <p>
        <b>Коли в Україні припинять рубати ліс?</b>
      </p>
      <p>Я думаю, що найближчим часом реалізується завдання про електронний реєстр обігу деревини. Ми маємо вивести це питання на відкритий моніторинг. Я думаю, що окрема історія – це взаємодія на рівні митниці. Не може ж бути, що ліс рубають, він кудись зникає і потім його знаходять в іншій країні.</p>
      <figure>
        <img src="https://24tv.ua/resources/photos/news/620_DIR/201911/1237354_10179024.jpg?201911150756"/>
        <figcaption>В Україні масово вирубують ліси</figcaption>
      </figure>
      <p>Якраз от ці завдання, які робить і Міністерство фінансів щодо взаємодії з митницями по відкриттю електронних реєстрів – це надзвичайно важливо. Проте, з точки зору, формування лісової галузі потрібне повноцінне і стовідсоткове перезавантаження Лісагентства, яке вже зараз відбувається. А також моніторинг та виведення дійсно на прозорі майданчики, на яких не можна зловживати, коли ми торгуємо деревиною.</p>
      <p>
        <b>Коли у шахтарів буде гідна зарплатня?</b>
      </p>
      <p>Є два елементи проблеми – є державні і приватні шахти. На приватних – у нас немає проблем із заборгованістю. Я так розумію, що є досить адекватний і конкурентний рівень заробітної платні. На державних шахтах досить несприятливий рівень оплати. Особливо, в тих регіонах, де знаходяться шахти.</p>
      <blockquote>
        <b>Друга частина інтерв'ю: </b>
        <a href="https://24tv.ua/chomu_zhurnalistiv_ne_pustili_do_kabinetu_ministra_energetiki_intervyu_z_orzhelem_n1236394">Чому журналістів не пустили до кабінету міністра енергетики: інтерв'ю з Оржелем</a>
      </blockquote>
      <p>У нас є проблема в тому, що дійсно шахтарі невчасно отримують заробітну плату. Чому так відбувається? Тому що державні шахти є збитковими, рентабельність добутку дуже велика і вони не можуть реалізувати свою продукцію за ринковими цінами. В результаті утворюються збитки, які починають покриватися з державного бюджету. З одної сторони, це абсолютно некоректно.</p>
      <p>Важливо, щоб ми от ці шахти, які зараз є перспективними, могли передати в ефективні приватні руки. І коли цей новий власник буде займатися розвитком, інвестиціями і головне – буде шукати можливості для реалізації свої вугільної продукції.</p>
      <figure>
        <img src="https://24tv.ua/resources/photos/news/620_DIR/201911/1237354_10179094.jpg?201911151145"/>
        <figcaption>Більше 10 шахт можуть закрити / Фото: 24 канал</figcaption>
      </figure>
      <p>Дійсно на державних шахтах відбувалися неефективні процеси, була корупція, закупівлі та привозили обладнання, яке вже було у використані. Не вкладалися реальні матеріальні та капітальні інвестиції. Це призводило до того, що шахти ставали все збитковішими і починали вимагати більше грошей з бюджету.</p>
      <p>Ми зараз займаємося пріоритизацією тих шахт, які можуть бути передані на відкритих приватизаційних процесах. А також хочемо оцінити, де потрібні першочергові інвестиції, щоб вивести шахти на більш рентабельний рівень. Щоб держава не дотувала, а шахта могла сама себе забезпечувати.</p>
      <p>На жаль, є шахти, які можуть бути реструктуризовані та ліквідовані. Є такі, на яких нема можливості оптимізації рентабельності та зменшення ціни на добуток тонни вугілля.</p>
      <p>
        <b>Багато таких шахт може бути?</b>
      </p>
      <p>З тих 33, які зараз є у Міністерстві, десь <a href="https://24tv.ua/ponad_10_derzhavnih_shaht_mozhut_zakriti_n1235504">близько 13-15 шахт знаходяться у цій зоні</a>.</p>
      <p>
        <b>Чий Крим?</b>
      </p>
      <p>Звичайно, український.</p>
      <p>
        <b>Дивіться повне відео інтерв'ю з міністром Олексієм Оржелем:</b>
      </p>
      <figure>
        <iframe src="https://www.youtube.com/embed/keg322BshrA" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>