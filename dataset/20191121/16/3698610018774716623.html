<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/nbu-roztrativ-6-6-mln-grn-cherez-nepravilno-zvilnenih-pracivnikiv-330454_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T16:56:00+00:00"/>
    <meta property="og:title" content="НБУ розтратив 6,6 млн грн. через неправильно звільнених працівників"/>
    <meta property="og:description" content="Ще майже 10 млн витратили на утримання непотрібних будівель.  "/>
  </head>
  <body>
    <article>
      <h1>НБУ розтратив 6,6 млн грн. через неправильно звільнених працівників</h1>
      <h2>Ще майже 10 млн витратили на утримання непотрібних будівель.  </h2>
      <address>
        <time datetime="2019-11-21T16:56:00+00:00">21 Nov 2019, 16:56</time>
      </address>
      <p><a href="https://dt.ua/ECONOMICS/v-nbu-porahuvali-skilki-otrimayut-vid-prodazhu-naftoperevalochnogo-kompleksu-kurchenko-330279_.html"><b>Національний банк України</b> </a>не забезпечив якісного та обґрунтованого планування кошторису адміністративних витрат за 2018 рік. Так, незаконні та неефективні управлінські рішення посадових осіб Нацбанку призвели до неекономного використання 16,5 млн грн адміністративних витрат у 2018 році, йдеться в звіті Рахункової палати України.</p>
      <p>Як підрахували аудитори, минулого року 35 працівникам НБУ, які перебували на ліквідованих посадах, виплатили заробітну плату в сумі 3,6 млн грн через несвоєчасне їх попередження про звільнення відповідальними посадовими особами. Ще 3 млн грн неекономно використані через поновлення за рішеннями суду незаконно звільнених працівників, 9,9 млн грн – на утримання об'єктів НБУ, які не використовуються.</p>
      <p>Також Рахункова палата встановила, що тендерний комітет НБУ минулого року систематично порушував законодавство, зокрема не відміняв процедури закупівель за наявності підстав або визнавав переможцем учасника, пропозиція якого не відповідала умовам тендерної документації.</p>
      <p>Також НБУ – єдиний державний орган в Україні, який створив власний пенсійний фонд і спрямовує до нього державні кошти, чим створено нерівні умови серед працівників органів державної влади, а отже, необхідно внести зміни до законодавства для врегулювання діяльності недержавних пенсійних фондів.</p>
      <p>"Торік майже 40 млн грн НБУ спрямував на забезпечення діяльності Корпоративного недержавного пенсійного фонду Національного банку України (КНПФ НБУ), що призвело до зменшення прибутку до розподілу, а отже, відрахувань до державного бюджету", - зазначили в Рахунковій палаті.</p>
      <p>Зазначимо, що до державного бюджету національний фінансовий регулятор перерахував 64,9 млрд грн з прибутку до розподілу.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>