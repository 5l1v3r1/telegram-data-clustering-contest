<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/ny-organisation-for-kultur-och-fritid/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-21T16:18:06+00:00"/>
    <meta property="og:title" content="Ny organisation för kultur och fritid"/>
    <meta property="og:description" content="Efter årsskiftet kommer Skövde kommun att göra en organisationsförändring för de två avdelningar som ligger under kultur- och fritidsnämnden. Syftet med förändringen är att kommunens invånare ska få ett bredare utbud inom kultur och fritid."/>
  </head>
  <body>
    <article>
      <h1>Ny organisation för kultur och fritid</h1>
      <address>
        <time datetime="2019-11-21T16:18:06+00:00">21 Nov 2019, 16:18</time>
      </address>
      <p>
        <i>Efter årsskiftet kommer Skövde kommun att göra en organisationsförändring för de två avdelningar som ligger under kultur- och fritidsnämnden.<br/>Syftet med förändringen är att kommunens invånare ska få ett bredare utbud inom kultur och fritid.</i>
      </p>
      <p>Kultur- och fritidsavdelningen och avdelningen Arena Skövde blir den 1 januari 2020 avdelningarna Kultur Skövde och Fritid Skövde.</p>
      <p>– Anledningen till organisationsförändringen är att skapa tydligare uppdrag för respektive avdelning under kultur- och fritidsnämnden. Målet är att sätta ett större fokus på att leverera bredare kultur- och fritidsmöjligheter för Skövde kommuns invånare, säger Johan Rahmberg, chef sektor medborgare och samhällsutveckling.</p>
      <h3>Ska bidra till ökat samarbete</h3>
      <p>Organisationsförändringen ska också bidra till att utveckla samarbetet och samverkan med berörda föreningar, öka andelen evenemang och cuper samt bredda samarbetet med Next Skövde.</p>
      <p>– Sedan jag tillträdde som sektorchef har jag upplevt att organisationen varit otydlig. Jag har även fått signaler från föreningar som stärkt min uppfattning. Nu är det dags att göra en förändring och ta sikte på framtiden. Omorganiseringen är ett steg i den riktningen, säger Johan Rahmberg.</p>
      <h3>Den nya organisationen</h3>
      <p>Förutom namnbyten på avdelningarna kommer enheten Billingehov/Lillegården, som idag ligger under kultur- och fritidsavdelningen, att flyttas till Fritid Skövde.</p>
      <p>Utöver Billingehov/Lillegården kommer Fritid Skövde från den 1 januari att bestå av enheterna Arena Skövde bad, Arena Skövde hall och Billingens fritidsområde.</p>
      <p>Kultur Skövde kommer bestå av enheterna områdesutveckling, mötesplatser för unga, Kulturfabriken samt Kulturhusets tre enheter stadsbiblioteket, konstmuseum samt scen och evenemang.</p>
      <p>Per Karlsson, nuvarande chef för Arena Skövde, blir avdelningschef för Fritid Skövde och Jenny Skarstedt, som tillträder den 1 januari, blir avdelningschef för Kultur Skövde.</p>
    </article>
  </body>
</html>