<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/gontikas_h_energean_estiazei_se_4_simantikes_energeiakes_ypodomes_stin_an_mesogeio-588751/"/>
    <meta property="og:site_name" content="Real.gr"/>
    <meta property="article:published_time" content="2019-11-21T16:30:00+00:00"/>
    <meta property="og:title" content="Τέλος οι ουρές στις εφορίες για ληξιαρχικές πράξεις - Διασύνδεση της ΑΑΔΕ με το Μητρώο Πολιτών"/>
    <meta property="og:description" content="Σε τέσσερις σημαντικές ενεργειακές υποδομές στην ευρύτερη περιοχή της Ανατολικής Μεσογείου επικεντρώνεται η Energean, είτε έχοντας ήδη ξεκινήσει την κατασκευή τους είτε προωθώντας τους σχεδιασμούς για την υλοποίησή τους."/>
  </head>
  <body>
    <article>
      <h1>
        <a href="https://www.real.gr/oikonomia/arthro/telos_oi_oures_stis_efories_gia_liksiarxikes_prakseis_diasyndesi_tis_aade_me_to_mitroo_politon-588737/">Τέλος οι ουρές στις εφορίες για ληξιαρχικές πράξεις - Διασύνδεση της ΑΑΔΕ με το Μητρώο Πολιτών</a>
      </h1>
      <address><time datetime="2019-11-21T16:30:00+00:00">21 Nov 2019, 16:30</time> by <a rel="author">Real.gr</a></address>
      <p>
        <b>Σε τέσσερις σημαντικές ενεργειακές υποδομές στην ευρύτερη περιοχή της Ανατολικής Μεσογείου επικεντρώνεται η Energean, είτε έχοντας ήδη ξεκινήσει την κατασκευή τους είτε προωθώντας τους σχεδιασμούς για την υλοποίησή τους.</b>
      </p>
      <p>Όπως επεσήμανε ο κ. Δημήτρης Γόντικας, Αντιπρόεδρος και Διευθύνων Σύμβουλος της Energean στην Ελλάδα σε παρουσίασή του στο πλαίσιο του 24ου Συνεδρίου «Ενέργεια Ανάπτυξη» που διοργανώνει το Ινστιτούτο Ενέργειας και Νοτιοανατολικής Ευρώπης στην Αθήνα, πρόκειται για υποδομές, η ολοκλήρωση των οποίων συνεπάγεται την ενεργειακή αναβάθμιση της ευρύτερης περιοχής.</p>
      <p>Πιο συγκεκριμένα, ο κ. Γόντικας αναφέρθηκε στην πρόοδο της κατασκευής του FPSO «Energean Power», το οποίο είναι προγραμματισμένο να λειτουργήσει από το 2021 στην θάλασσα του Ισραήλ, εφοδιάζοντας με φυσικό αέριο από τα κοιτάσματα της Energean ή και άλλα κοιτάσματα της περιοχής την τοπική αγορά καθώς και γειτονικές αγορές της ΝΑ. Μεσογείου, δημιουργώντας έναν σημαντικό ενεργειακό κόμβο. Η συνολική δυναμικότητα του «Energean Power» είναι 8 δισεκ. κυβικά μέτρα ετησίως και ήδη έχει σχεδόν ολοκληρωθεί η κατασκευή του κύτους στα ναυπηγεία της Cosco στην Κίνα. Το κύτος αναμένεται το αμέσως επόμενο χρονικό διάστημα να αναχωρήσει για τα ναυπηγεία της Sembmarine Corp στη Σιγκαπούρη για την τοποθέτηση των εξάλων, με προγραμματισμό σε έναν περίπου χρόνο να βρεθεί στην θέση της λειτουργίας του.</p>
      <p>Συνδεδεμένη με την λειτουργία του «Energean Power» είναι και η πρόταση που έχει υποβάλει η Energean στις αρμόδιες αρχές της Κυπριακής Δημοκρατίας για την κατασκευή αγωγού, ο οποίος θα μεταφέρει φυσικό αέριο που θα παράγεται στο κοίτασμα του Βόρειου Καρίς στην Κύπρο. Ο αγωγός θα συνδέει το FPSO με το Βασιλικό της Κύπρου, θα έχει μήκος 215 χιλιόμετρα και δυναμικότητα 1,35 δισεκ. κυβικά μέτρα αερίου ετησίως, ενώ εφόσον η πρόταση γίνει αποδεκτή και δεν καθυστερήσουν οι αδειοδοτικές διαδικασίες, θα είναι σε θέση να εφοδιάζει την Κύπρο με φυσικό αέριο από το 2021 επίσης.</p>
      <p>Στην Βόρεια Ελλάδα, τώρα, το ενδιαφέρον της εταιρείας εστιάζεται σε δύο υποδομές: πρώτον, τη νέα εξέδρα άντλησης πετρελαίου «Lamda», την οποία η Energean κατασκευάζει ήδη στην Κοστάντζα της Ρουμανίας, με προγραμματισμό να είναι σε θέση να παράγει πετρέλαιο από το κοίτασμα «Έψιλον» στον Κόλπο της Καβάλας από το τρίτο τρίμηνο του 2020. Και δεύτερον, στη δημιουργία της Υπόγειας Αποθήκης Φυσικού Αερίου, επίσης στον Κόλπο της Καβάλας, σε ένα project για το οποίο η Energean συνεργάζεται με τον κατασκευαστικό όμιλο Τέρνα και την γαλλική Storengie.</p>
      <p>«Η δημιουργία υποδομών για την αξιοποίηση κοιτασμάτων υδρογονανθράκων στην Ελλάδα και την ευρύτερη περιοχή της Ανατολικής Μεσογείου είναι καίριας σημασίας, με δεδομένο τόσο τον γεωπολιτικό ρόλο της περιοχής όσο και το γεγονός ότι φυσικό αέριο και πετρέλαιο θα εξακολουθήσουν να κυριαρχούν στην παραγωγή της πρωτογενούς ενέργειας τουλάχιστον έως το 2040», κατέληξε ο κ. Γόντικας</p>
    </article>
  </body>
</html>