<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/federacijos-vadovai-susitiko-su-policijos-generaliniu-komisaru/73325"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-21T16:59:27+00:00"/>
    <meta property="og:title" content="Federacijos vadovai susitiko su policijos generaliniu komisaru"/>
    <meta property="og:description" content="Šiandien Lietuvos futbolo federacijos prezidentas Tomas Danilevičius ir generalinis sekretorius Edgaras Stankevičius apsilankė pas naująjį Lietuvos policijos generalinį komisarą Renatą Požėlą, su kuriuo aptarė pasirengimą artėjančiam pasaulio salės futbolo čempionatui, galimai sutartų rungtynių problemas ir jų sprendimo būdus, saugumo rungtynių metu stiprinimo bei kitus aktualius klausimus."/>
  </head>
  <body>
    <article>
      <h1>Federacijos vadovai susitiko su policijos generaliniu komisaru</h1>
      <address>
        <time datetime="2019-11-21T16:59:27+00:00">21 Nov 2019, 16:59</time>
      </address>
      <p>Šiandien Lietuvos futbolo federacijos prezidentas Tomas Danilevičius ir generalinis sekretorius Edgaras Stankevičius apsilankė pas naująjį Lietuvos policijos generalinį komisarą Renatą Požėlą, su kuriuo aptarė pasirengimą artėjančiam pasaulio salės futbolo čempionatui, galimai sutartų rungtynių problemas ir jų sprendimo būdus, saugumo rungtynių metu stiprinimo bei kitus aktualius klausimus.</p>
      <p>
        <a href="https://www.sutartosrungtynes.lt/">Knygą apie sutartas rungtynes galite įsigyti čia</a>
      </p>
      <p>Kalbėdami apie kitą rudenį Lietuvoje vyksiantį FIFA organizuojamą pasaulio čempionato finalinį etapą, LFF vadovai pažymėjo, kad turnyro organizavimo sėkmė priklauso nuo sklandaus visų atsakingų tarnybų darbo ir pasirengimo. Pasak LFF Prezidento T. Danilevičiaus, tokio masto sporto renginys mūsų šalyje organizuojamas pirmą kartą – Lietuva sulauks 24 nacionalinių salės futbolo rinktinių bei jas lydinčių sirgalių iš viso pasaulio. „Todėl mūsų, kaip priimančios šalies pareiga sudaryti geras treniruočių bei rungtynių sąlygas rinktinėms, o sirgaliams – sukurti šventinę atmosferą bei užtikrinti saugumą“, - pažymėjo T. Danilevičius.</p>
      <p>Policijos generalinis komisaras R. Požėla patikino, kad policija rimtai ir atsakingai pasirengs kitų metų rugsėjo 12 – spalio 4 dienomis vyksiančiam renginiui ir padarys viską, kad visame pasaulyje laukiama salės futbolo šventė praeitų sklandžiai.</p>
      <p>Pokalbio metu taip pat aptarta ir dar viena, federacijos vadovams nerimą kelianti problema – sutartos rungtynės ir nelegalūs <a href="https://www.ltbet.com/statymai/futbolas/">statymai</a>, kuriuose galimai dalyvauja kai kurie futbolo bendruomenės nariai. LFF Generalinio sekretoriaus E. Stankevičiaus teigimu, federacija drauge su UEFA bei lažybų bendrovėmis stebi šias tendencijas, renka informaciją, taiko sportines sankcijas, tačiau kitų teisinių priemonių be policijos pagalbos taikyti negali.</p>
      <p>„Prašome teisėsaugos institucijų pagalbos ir glaudesnio bendradarbiavimo užkertant kelią šiems, nieko bendro su garbingu žaidimu ir sportu neturintiems veiksmams“, - sakė E. Stankevičius.</p>
      <p>Šalies policijos vadovas pažadėjo sustiprinti dėmesį šiai problemai – R. Požėlos teigimu, tokie nusikaltimai griauna ne tik sirgalių pasitikėjimą savo palaikomomis komandomis, bet ir meta didelę dėmę visam sporto pasauliui.</p>
      <p>Susitikimo metu policijos generalinis komisaras su federacijos vadovais taip pat kalbėjosi apie saugumo užtikrinimą šalies stadionuose – aptarta būtinybė gerinti vaizdo stebėjimo infrastruktūrą, stiprinti prevencinį darbą su klubų fanais.</p>
      <p>Įteikę generaliniam komisarui Lietuvos rinktinės marškinėlius, LFF vadovai išreiškė viltį, kad darbuojantis naujose atsakingose pareigose, R. Požėlai atsiras laiko palaikyti mūsų rinktinę šalies stadionuose. Savo ruožtu, policijos vadovas palinkėjo sėkmės ir gerų rezultatų visai mūsų futbolo bendruomenei.</p>
    </article>
  </body>
</html>