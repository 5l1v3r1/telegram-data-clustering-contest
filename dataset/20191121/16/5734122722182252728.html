<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportinak.sk/mourinho-si-do-tottenhamu-berie-asistentov-z-lille"/>
    <meta property="og:site_name" content="Šport.inak"/>
    <meta property="article:published_time" content="2019-11-21T16:37:48+00:00"/>
    <meta property="og:title" content="Mourinho si do Tottenhamu berie dvoch krajanov"/>
    <meta property="og:description" content="Jose Mourinho sa stal novým trénerom futbalistov Tottenhamu Hotspur. Portugalčan nahradil vo funkcii Mauricia Pochettina, ktorého odvolalo vedenie klubu v utorok."/>
  </head>
  <body>
    <article>
      <h1>Mourinho si do Tottenhamu berie dvoch krajanov</h1>
      <address><time datetime="2019-11-21T16:37:48+00:00">21 Nov 2019, 16:37</time> by <a rel="author">tasr</a></address>
      <p>
        <b>Jose Mourinho sa stal novým trénerom futbalistov Tottenhamu Hotspur. Portugalčan nahradil vo funkcii Mauricia Pochettina, ktorého odvolalo vedenie klubu v utorok. </b>
      </p>
      <p>Portugalčania Joao Sacramento a Nuno Santos končia v trénerskom štábe francúzskeho futbalového klubu OSC Lille a budú pomáhať svojmu krajanovi Josemu Mourinhovi v Tottenhame Hotspur.</p>
      <figure>
        <iframe data-src="https://twitter.com/utdxtra/status/1197539244534882304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Mourinho si vzal dvoch krajanov z Lille</h3>
      <p>Tridsaťročný Sacramento bol v Lille asistent hlavného kouča Christopha Galtiera. K tímu účastníka Ligue 1 prišiel ešte v januári 2017, vtedy pracoval ešte pod bývalým kormidelníkom Marcelom Bielsom.</p>
      <p>O šestnásť rokov starší Santos pôsobil v Lille ako tréner brankárov od leta 2018. Obaja majú blízko k portugalskému transferovému "guru" Luisovi Camposovi, ktorý pracuje aj ako poradca pre Lille a dobre sa pozná i s Mourinhom. Informovala agentúra AFP.</p>
      <h3>Mourinho je novým trénerom Tottenhamu</h3>
      <p>Jose Mourinho sa stal novým trénerom futbalistov Tottenhamu Hotspur. Portugalčan nahradil vo funkcii Mauricia Pochettina, ktorého odvolalo vedenie klubu v utorok. </p>
      <p>Mourinho bol bez práce od decembra 2018, keď ho prepustili z Manchestru United. S Tottenhamom podpísal zmluvu do konca sezóny 2022/2023. "Veľmi sa mi páči kvalita kádra aj akadémia. Možnosť pracovať s týmito hráčmi ma zaujala," povedal 56-ročný Mourinho.</p>
      <p>V Anglicku sa preslávil najmä pôsobením v Chelsea, ktorú doviedol k trom ligovým titulom. Práve úspešná minulosť hrala hlavnú úlohu pri jeho angažovaní. "Má mnoho skúseností, dokáže inšpirovať celý tím, navyše je vynikajúci taktik. Dosiahol úspechy v každom klube, v ktorom pôsobil a veríme, že prinesie energiu aj ku nám," uviedol predseda "kohútov" Daniel Levy.</p>
      <p>Tottenham figuruje v tabuľke Premier League až na 14. mieste. Na slabé výsledky doplatil Pochettino, ktorý viedol mužstvo od roku 2014. Z klubu spravil pravidelného účastníka v Lige majstrov. V uplynulom ročníku ho doviedol až do finále, kde Spurs prehrali s Liverpoolom 0:2.</p>
    </article>
  </body>
</html>