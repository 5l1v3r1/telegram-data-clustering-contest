<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/spettacoli/tale-quale-show-1.4898922"/>
    <meta property="og:site_name" content="La Nazione"/>
    <meta property="article:published_time" content="2019-11-21T16:31:00+00:00"/>
    <meta property="og:title" content="&quot;Tale e quale show&quot;, alla puntata speciale in gara tre toscani"/>
    <meta property="og:description" content="L'ex calciatore Blanchard di Grosseto, la livornese Valentina Caturelli e la fiorentina Rita Palange saranno rispettivamente Giuliano Sangiorgi, Alexia e Gianna Nannini"/>
  </head>
  <body>
    <article>
      <h1>"Tale e quale show", alla puntata speciale in gara tre toscani</h1>
      <h2>L'ex calciatore Blanchard di Grosseto, la livornese Valentina Caturelli e la fiorentina Rita Palange saranno rispettivamente Giuliano Sangiorgi, Alexia e Gianna Nannini</h2>
      <address>
        <time datetime="2019-11-21T16:31:00+00:00">21 Nov 2019, 16:31</time>
      </address>
      <p>Firenze, 21 novembre 2019 - "Tale e Quale Show", il varietà di punta di Rai1 condotto da Carlo Conti, ha chiuso i battenti con un grande successo di ascolti. Per terminare questa nona edizione, lo spettacolo nella sua decima e ultima puntata in onda <b>venerdì 22 novembre </b>dalle 21.25 su Rai1, presenta “<b>Tali e quali</b>”, un inedito appuntamento che vedrà protagonisti i migliori imitatori “non professionisti”, scelti tra quelli che hanno inviato i loro video al sito o alla redazione del programma.</p>
      <p>Una puntata davvero speciale: spazio ad artisti bravissimi quanto sconosciuti, che vivranno l'emozione di calcare lo stesso palcoscenico dei “Big” che li hanno preceduti, di presentarsi davanti alla stessa giuria (<b>Loretta Goggi, Giorgio Panariello e Vincenzo Salemme</b>), arricchita per l'occasione da tre giudici di primissimo piano (<b>Antonella Clerici, Gigi D’Alessio e Vanessa Incontrada</b>), e di affrontare lo stesso meccanismo di voto, alla caccia del titolo e della targa-ricordo di “Tali e Quali - Campione 2019”.</p>
      <p>Fra i concorrenti ci sono anche tre toscani: l’ex calciatore di serie A e oggi collaboratore di un’azienda familiare <b>Leonardo Blanchard</b>, nato a Grosseto, assumerà l'identità di <b>Giuliano Sangiorgi</b>; <b>Rita Palange</b>, ristoratrice a Firenze, si immedesimerà in <b>Gianna Nannini</b>;  la commessa in una pasticceria di <b>Livorno Valentina Caturelli </b>si scatenerà con <b>Alexia</b>.</p>
      <p>Ecco gli altri protagonisti che, è bene ricordare, canteranno dal vivo: il pittore <b>Adonà Mamo</b>, nato a Siracusa, che farà rivivere il mito di <b>Maria Callas</b>; l’aiuto cuoco <b>Alberto Pastorelli</b>, nato a Venezia, nei panni di <b>Riccardo Cocciante</b>; lavora nel ristorante di famiglia anche <b>Armando Cesarano</b>, nato a Gragnano (Na), che imiterà <b>Renato Zero</b>; il militare <b>Claudio Sacco</b>, di Civitavecchia, se la vedrà con <b>Marco Masini</b>; lavora a Peschiera del Garda il barbiere <b>Cristian Pighi</b>, che avrà le sembianze di <b>Francesco Renga</b>; in cerca di occupazione il barese <b>Fabio Cacace</b>, che si immergerà nel sound dei <b>Bee Gees</b>; <b>Letizia Olivieri</b>, mamma a tempo pieno a Marina di Cerveteri, ricorderà <b>Amy Winehouse</b>; la studentessa <b>Stella Grillo</b>, nata a Rieti, si trasformerà in <b>Barbra Streisand</b>; in cerca di occupazione anche <b>Veronica Perseo</b>, nata a Cagliari, che vestirà i panni di <b>Lady Gaga</b>.</p>
      <p>Tutti proveranno l’ebbrezza di essere seguiti da un team di grandi professionisti: dai costumisti ai coreografi, dai truccatori ai parrucchieri, tutte personalità che hanno un ruolo fondamentale all’interno del varietà, così come i “vocal coach” Maria Grazia Fontana, Dada Loi, Matteo Becucci e “l’actor coach” Emanuela Aureli. Gli arrangiamenti di “Tali e Quali” sono curati dal maestro Pinuccio Pirazzoli.</p>
      <p>© Riproduzione riservata</p>
    </article>
  </body>
</html>