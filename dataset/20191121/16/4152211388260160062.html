<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/592813/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A7%87%E0%A6%B0-%E0%A6%A8%E0%A6%BF%E0%A6%9A%E0%A7%87-%E0%A7%A7%E0%A7%AA%E0%A7%AB-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%95%E0%A6%AC%E0%A6%B0%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T16:37:00+00:00"/>
    <meta property="og:title" content="যুক্তরাষ্ট্রে স্কুলের নিচে ১৪৫ ব্যক্তির কবরের সন্ধান"/>
    <meta property="og:description" content="যুক্তরাষ্ট্রের ফ্লোরিডা অঙ্গরাজ্যের টাম্পায় একটি হাই স্কুলের নিচে একটি কবরস্থানের সন্ধান পাওয়া গেছে। ওই কবরস্থানে ১৪৫ জন মানুষের কবর পাওয়া গেছে। ২০ শতকের মাঝামাঝিতে ওই কবরস্থানে দরিদ্রদের সমাহিত করা হতো বলে জানিয়েছে ব্রিটিশ সংবাদমাধ্যম বিবিসি। স্কুলের নিচে রিজউড কবরস্থান থাকতে পারে..."/>
  </head>
  <body>
    <article>
      <h1>যুক্তরাষ্ট্রে স্কুলের নিচে ১৪৫ ব্যক্তির কবরের সন্ধান</h1>
      <address><time datetime="2019-11-21T16:37:00+00:00">21 Nov 2019, 16:37</time> by <a rel="author">বিদেশ ডেস্ক</a></address>
      <p>
        <b>যুক্তরাষ্ট্রের ফ্লোরিডা অঙ্গরাজ্যের টাম্পায় একটি হাই স্কুলের নিচে একটি কবরস্থানের সন্ধান পাওয়া গেছে। ওই কবরস্থানে ১৪৫ জন মানুষের কবর পাওয়া গেছে। ২০ শতকের মাঝামাঝিতে ওই কবরস্থানে দরিদ্রদের সমাহিত করা হতো বলে জানিয়েছে ব্রিটিশ সংবাদমাধ্যম বিবিসি।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/455c1075b21c65567908b8198c55ba58-5dd6bd1c53ffa.jpg"/>
      </figure>
      <p>স্কুলের নিচে রিজউড কবরস্থান থাকতে পারে সতর্ক বার্তা পাওয়ার পর সেখানে রাডার ব্যবহার করে তল্লাশি চালায় কর্তৃপক্ষ। এতে মাটির ৩ থেকে ৫ ফুট নিচে কফিন বন্দি অবস্থায় ১৪৫টি কবরের সন্ধান পাওয়া যায়।</p>
      <p>তবে বিভিন্ন নথি অনুযায়ী ওই কবরস্থানে প্রায় আড়াইশো মানুষকে সমাহিত করা হয়। এদের বেশিরভাগই আফ্রিকান বংশোদ্ভূত আমেরিকান নাগরিক। এদের মধ্যে ৭৭ জনেরও বেশি শিশু ছিলো বলে ধারণা করা হচ্ছে।</p>
      <p>১৯৪২ সাল চালু হওয়া রিজউড কবরস্থান ১৯৫৭ সালে একটি প্রাইভেট কোম্পানি কিনে নেয়। এর দুই বছর পরেই জেলা স্কুল কর্তৃপক্ষের অধীনে চলে যায় এটি। ১৯৬০ সালে সেখানে গড়ে উঠে কিং হাই স্কুল। বর্তমানে কবরস্থানের জায়গায় খোলা মাঠ ও স্কুলের কৃষি ভবন রয়েছে।</p>
      <p>স্কুল কর্তৃপক্ষ জানিয়েছে, কবরস্থান পাওয়ার পর ভবন সরিয়ে ফেলার পরিকল্পনা করা হচ্ছে। স্কুলর কর্তৃপক্ষের তরফে জেফ ইয়াকিন বলেছেন, সমাহিত ব্যক্তিদের প্রতি সম্মান দেখাতেই এই পরিকল্পনা করা হচ্ছে।</p>
      <p> </p>
      <footer>/জেজে/</footer>
    </article>
  </body>
</html>