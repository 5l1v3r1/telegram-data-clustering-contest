<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837065-u-kiyevi-na-novorichni-svyata-zaboronili-feyerverki-ta-prodazh-alkogolyu-v-publichnikh-mistsyakh"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:03:00+00:00"/>
    <meta property="og:title" content="У Києві на Новорічні свята заборонили феєрверки та продаж алкоголю в публічних місцях"/>
    <meta property="og:description" content="КИЇВ. 21 листопада. УНН. У Києві під час Новорічних та Різдвяних свят заборонили використання феєрверків та продаж міцного алкоголю у публічних місцях. Про …"/>
  </head>
  <body>
    <article>
      <h1>У Києві на Новорічні свята заборонили феєрверки та продаж алкоголю в публічних місцях</h1>
      <address><time datetime="2019-11-21T16:03:00+00:00">21 Nov 2019, 16:03</time> by <a rel="author">Валерія Гуржий</a></address>
      <p><b>КИЇВ. 21 листопада. УНН.</b> У Києві під час Новорічних та Різдвяних свят заборонили використання феєрверків та продаж міцного алкоголю у публічних місцях. Про це під час конференції заявив заступник голови КМДА Валентин Мондриївський, передає кореспондент <b>УНН</b>.</p>
      <p>"У зв’язку з рішенням Київської міської ради, і зв’язку з гострою ситуацією на Сході нашої країни ми виконуємо рішення Київської міської ради: обмежуємо і забороняємо в період Новорічних та Різдвяних свят феєрверки, салюти і використання піротехнічних засобів. Це так само пов’язано із безпекою , але ми повинні усвідомлювати, що свято є свято, але ті складнощі і та ситуація, яка є у нас в Україні не дає можливості святкувати на повну", - зазначив Мондриївський.</p>
      <p>Заступник голови КМДА також додав, що окрім використання феєрверків мерія забороняє продаж міцного алкоголю у публічних місцях.</p>
      <p>"Із інших заборон, мерія повністю категорично проти продажу на публічних локаціях міцного алкоголю. Це повинно бути в першу чергу свято – це мають бути сувеніри,активності, дитячі розваги, це не місця, де треба святкувати з алкоголем. Це право кожного, але це не повинно відбуватися у публічних місцях", - пояснив Мондриївський.</p>
      <p>Нагадаємо, у Києві цього року <a href="https://www.unn.com.ua/uk/exclusive/1832534-stala-vidoma-tematika-golovnoyi-novorichnoyi-yalinki-ukrayini?fbclid=IwAR3FrcIQjTWjquiXQW8dK-tyjG0o7xUe8xUpHBtW_hUbjv1JLJh6NLLxiD4">новорічна ялинка</a> та фотозони на Софіївській площі будуть у стилі “Чотирьох королівств”.</p>
      <p>Як раніше повідомляв <b>УНН</b>, під час Новорічних та Різдвяних свят у Києві <a href="https://www.unn.com.ua/uk/news/1837048-u-kiyevi-pid-chas-novorichnikh-svyat-bude-zmineno-marshruti-gromadskogo-transportu">будуть змінені маршрути</a> громадського транспорту біля Софіївської площі та Контрактової площі.</p>
    </article>
  </body>
</html>