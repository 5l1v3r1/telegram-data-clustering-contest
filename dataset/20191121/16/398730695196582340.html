<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/netanyahu-stalls-infor-ratta-for-mutbrott/"/>
    <meta property="og:site_name" content="DN.SE"/>
    <meta property="article:published_time" content="2019-11-21T16:34:07+00:00"/>
    <meta property="og:title" content="Netanyahu ställs inför rätta för mutbrott"/>
    <meta property="og:description" content="Israels premiärminister Benjamin Netanyahu kommer att ställas inför rätta. Det beslutade landets riksåklagare på torsdagen."/>
  </head>
  <body>
    <article>
      <h1>Netanyahu ställs inför rätta för mutbrott</h1>
      <address><time datetime="2019-11-21T16:34:07+00:00">21 Nov 2019, 16:34</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Israels premiärminister Benjamin Netanyahu kommer att ställas inför rätta. Det beslutade landets riksåklagare på torsdagen. Därmed blir Netanyahu den förste sittande premiärministern i Israel som åtalas.<br/>– Riksåklagaren är korrupt och sysslar med hot och utpressning. Jag kommer att fortsätta leda Israel, sa Benjamin Netanyahu i en kommentar.</b>
      </p>
      <p>Beslutet om att åtala landets premiärminister Benjamin Netanyahu för bland annat mutbrott, bedrägeri och för att ha missbrukat sin ställning kom vid 17.30-tiden på torsdagen. Detta sedan Israels riksåklagare Avichai Mandelblit, som tidigare jobbat nära Netanyahu, offentliggjort sitt beslut.</p>
      <p>– Detta är en sorlig dag för alla i Israel och för mig personligen. Beslutet att åtala togs med ett tungt hjärta. Samtidigt är jag nöjd med mitt beslut, som togs för allmänhetens och Israels bästa, säger riksåklagaren Avichai Mandelblit på en presskonferens kort efter beslutet. </p>
      <p><b>Vid ett tal senare på kvällen</b> anklagade Netanyahu riksåklagaren för att ha tagit ett politiskt beslut:</p>
      <p>– Vi vet av erfarenhet att dessa är falska anklagelser gjorda på politiska grunder, gjorda enbart för att få bort mig. Detta är en smutsig process som skapar frågor kring såväl polisen som riksåklagaren. Riksåklagaren är korrupt och sysslar med hot och utpressning mot vittnen och deras familjer.</p>
      <p>– De hotade en vän till mig att om han inte vittnade mot mig så skulle han åka i fängelse. De bad honom ljuga. I vilken annan demokrati skulle en åklagare göra så? Någon borde utreda utredarna, de söker inte sanningen och de står inte ovanför lagen, sa Netanyahu i sitt tv-tal. </p>
      <p><b>Benjamin Netanyahu </b>ska bland annat ha tagit emot stora gåvor i form av lyxvaror som champagne, cigarrer och juveler från utländska företagare och andra makthavare som i sin tur fått gentjänster i form av hjälp till sina företag.</p>
      <p>Premiärministern ska också ha sett till så att ett medieföretag fått stora summor ur offentliga medel i utbyte mot att Netanyahu har framställts positivt i olika sammanhang.</p>
      <p>Enligt åtalet har Netanyahu, under sin tid som kommunikationsminister, sett till så att vännen och affärsmannen Shaul Elovich, som ägde telekommunikationsföretaget Bezeq och en av Israels största nyhetssajter Walla News, fått fördelar värda omkring motsvarande fem miljarder kronor.</p>
      <p>– Bezeq svarade på alla av Netanyahus förfrågningar och jag kommer därför åtala företagets ägare också, säger Avichai Mandelblit, som inte tog några frågor efter presskonferensen. </p>
      <p>Premiärministern ska också ha samarbetat med Israels största tidning Yedioth Ahronoth där Netanyahu lovat att göra det svårare för tidningens konkurrenter, också där i utbyte mot att tidningen bevakade honom på ett positivt sätt.</p>
      <figure>
        <img src="https://cached-images.bonnier.news/cms30/UploadedImages/2019/11/21/1adaf79f-113d-40d0-80cc-068e8f2ac9c1/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Benjamin Netanyahu och hans fru Sara.<cite>Foto: Ilia Yefimovich/DPA</cite></figcaption>
      </figure>
      <p><b>Också Netanyahus fru</b> Sara ska tillsammans med sin man ha utövat påtryckningar mot Walla News för att rapporteringen kring henne skulle bli mer fördelaktigt. Parets advokater har hävdat att detta inte ska ses som en muta utan som ett sätt av premiärministern att balansera en tidigare skev bevakning.</p>
      <p>Advokaterna menar också att alla beslut som Netanyahu tog under sin tid som kommunikationsminister godkändes av Netanyahus stab.</p>
      <p>Sara Netanyahu dömdes i ett annat mål i juni för att ha missbrukat offentliga medel och använt dem till lyxkonsumtion, bland annat dyra måltider trots att paret har en anställd kock i hushållet, skriver <a href="https://www.theguardian.com/world/2019/nov/21/israeli-prime-minister-benjamin-netanyahu-indicted-for-bribery-and">The Guardian</a>.</p>
      <p><b>Beslutet innebär att </b>Netanyahu blir det förste premiärminister i Israels historia som ställs inför rätta medan han fortfarande innehar posten.</p>
      <p>Mandelblit slog ifrån sig anklagelser om att beslutet ska ha varit på något sätt politiskt motiverat. </p>
      <p>– Detta beslut togs utifrån bevis och alla anklagelser om att detta är politiskt är tagna ur kontext. Detta görs från att försvara lagen och för att undvika att folk bryter den.</p>
      <p>Mandelblit kommer nu att begära att Knesset ska upphäva Netanyahus immunitet, något som kan ta 30 dagar. Israeliska ministrar måste avgå i samma ögonblick som åtal väcks mot dem, detta gäller dock inte premiärministern. </p>
      <p>Netanyahu har också gjort klart att han inte kommer att avgå förrän efter en fällande dom som bekräftats i högre rätt. </p>
      <p><b>Enligt israeliska medier</b> kan premiärministern riskera ett flerårigt fängelsestraff.</p>
      <p>Netanyahu själv har förnekat alla anklagelser och kallat dem för ”en häxjakt” för att försöka få bort honom från premiärministerposten.</p>
      <p>Beskedet om åtal kommer i ett läge där Israel inte har någon regering utan går mot ett tredje val sedan april i år. Där står kampen mellan Benjamin Netanyahu och oppositionsledaren Benny Gantz.</p>
    </article>
  </body>
</html>