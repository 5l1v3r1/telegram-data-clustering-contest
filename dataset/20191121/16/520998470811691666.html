<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/21-listopada-mizhnarodniy-den-vidmovi-vid-kurinnya-380652"/>
    <meta property="og:site_name" content="Погляд"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="21 листопада – Міжнародний день відмови від куріння"/>
    <meta property="og:description" content="21 листопада 2019 року відзначається Міжнародний день відмови від паління (No Smoking Day)"/>
  </head>
  <body>
    <article>
      <h1>21 листопада – Міжнародний день відмови від куріння</h1>
      <h2>Кожен четвертий підліток викурює свою першу цигарку у віці 10 років</h2>
      <address>
        <time datetime="2019-11-21T16:19:00+00:00">21 Nov 2019, 16:19</time>
      </address>
      <p>21 листопада 2019 року відзначається Міжнародний день відмови від паління (No Smoking Day). Він встановлений Американським онкологічним товариством в 1977 році після того, як було визнано згубний вплив куріння на організм людини та здатність регулярного куріння провокувати розвиток раку.</p>
      <p>Епідемія тютюнопаління в XX ст. забрала життя понад 100 мільйонів людей. У XXI столітті ця цифра може вирости на порядок. Всесвітня організація охорони здоров’я зазначає, що якщо не вжити належних заходів, то до 2030 року кількість смертельних випадків, пов’язаних з тютюном, перевищить 8 млн. на рік. Також, за даними ВООЗ, 90% смертей від раку легенів, 75% – від хронічного бронхіту і 25% – від ішемічної хвороби серця обумовлені палінням.</p>
      <p>В Україні щоденно курять 7,2 млн. дорослих; 62,5% з яких хочуть позбутися тютюнової залежності. Кожен четвертий підліток викурює свою першу цигарку у віці 10 років. За офіційною статистикою, щороку від хвороб, пов’язаних з курінням, помирає до 120 тис. осіб. Наша країна посідає 17 місце  в списку країн-лідерів за кількістью курців. Щорічно число українців, які палять, зростає на 100000.</p>
      <p>Доведено, що курці з великим стажем живуть у середньому на 22 роки менше. Куріння стає причиною атеросклерозу, гіпертонічної хвороби, гастриту, гастроентероколіту, міокардіодистрофії, раку легень, хронічного бронхіту, емфіземи легень, коронарної хвороби серця.</p>
      <p>Крім того, за міжнародною класифікацією, тютюнова залежність визначена, як психічний та поведінковий розлад.</p>
      <p>Економічні збитки України від тютюну складають близько 2 млрд. доларів щорічно.</p>
      <p>Метою відзначення Міжнародного дня відмови від паління є сприяння зниження поширеності тютюнової залежності, залучення до боротьби проти куріння всіх верств населення і лікарів усіх спеціальностей, профілактика тютюнопаління та інформування суспільства про згубний вплив тютюну на здоров’я. Про це повідомляє департамент охорони здоров'я Чернівецької ОДА.</p>
      <related>
        <h4>Схожі записи</h4>
        <a href="https://pogliad.ua/news/health/difteriya-aktivizuvalasya-v-usomu-sviti-363146"/>
        <a href="https://pogliad.ua/news/health/top-5-nebezpechnih-dlya-zdorovya-predmetiv-garderobu-380252"/>
        <a href="https://pogliad.ua/news/health/nazvani-korisni-produkti-yaki-mozhut-viyavitisya-nebezpechnimi-379582"/>
        <a href="https://pogliad.ua/news/ukraine/veliki-riziki-dlya-zdorovya-vlada-zaklikala-ukrayinciv-ne-spalyuvati-listya-379332"/>
      </related>
    </article>
  </body>
</html>