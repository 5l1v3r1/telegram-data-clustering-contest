<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/elszortan-lehet-eso-enyhe-ido-varhato/187118"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Elszórtan lehet eső, enyhe idő várható"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Elszórtan lehet eső, enyhe idő várható</mark>
      </h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">MTI</a></address>
      <p>Az Atlanti-óceán, valamint a Balkán-félsziget felett ciklonok örvénylenek, frontrendszerük felhőzetéből több helyen esik az eső. Elsősorban Portugáliában és a Balkán-félszigeten jelentős csapadékról érkezik jelentés, Mostarban például 54 mm hullott. A Kelet-európai-síkságon ugyanakkor anticiklon található, centrumában meglehetősen magas, 1050 hPa-t elérő tengerszintre átszámított légnyomással. Amíg az Ukrajna-Finnország tengelytől nyugatra még éjszaka se jellemző a fagy, addig attól keletre sarkvidéki hideg zúdul dél felé, több helyen -10 fok alatt marad még a csúcsérték is. A Kárpát-medence időjárását péntek estig továbbra is a délies áramlással érkező, a sokévi átlagnál jóval enyhébb levegő alakítja.</p>
      <p>Éjszaka ismét egyre több felhő képződik térségünkben, amelyből a Dunától keletre elszórtan, a Dunántúl keleti felén pedig néhány helyen kisebb eső kialakulhat. Pénteken eleinte sok lesz a felhő, a Nyugat-Dunántúlt leszámítva elszórtan eshet az eső, majd délnyugat felől csökken a felhőzet, a csapadék pedig lassanként országszerte megszűnik. Északkeleten jó eséllyel, de akár az Alpokalja térségében is egész nap borult maradhat az ég. A délkeleti szél olykor megélénkül. A legalacsonyabb éjszakai hőmérséklet 3 és 9 fok között valószínű. A legmagasabb nappali hőmérséklet pénteken 8 és 14 fok között alakul, északkeleten lesz a hűvösebb.</p>
    </article>
  </body>
</html>