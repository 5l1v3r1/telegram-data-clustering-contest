<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/rende-un-inferno-la-vita-del-fratello-disabile-gestire-suo-denaro/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-21T16:44:07+00:00"/>
    <meta property="og:title" content="Rende un inferno la vita del fratello disabile per impossessarsi del suo denaro"/>
    <meta property="og:description" content="REGGIO EMILIA – Da almeno 3 anni vessava il fratello minore disabile, che divideva con lui l’appartamento. Aggressioni fisiche e psicologiche per gestire il denaro che la vittima, dipendente di una ditta della Bassa, portava a casa mensilmente. Lo scorso ottobre il ragazzo ha trovato il coraggio di confidarsi con un agente della polizia locale […]"/>
  </head>
  <body>
    <article>
      <h1>Rende un inferno la vita del fratello disabile per impossessarsi del suo denaro</h1>
      <address>
        <time datetime="2019-11-21T16:44:07+00:00">21 Nov 2019, 16:44</time>
      </address>
      <p>
        <b>Per 3 anni la vittima ha sopportato una serie di vessazioni: in un caso è addirittura stato minacciato con un coltello, in un altro è finito al pronto soccorso dopo essere stato picchiato. Ora, l’aggressore non potrà avvicinarsi a lui</b>
      </p>
      <p><b>REGGIO EMILIA</b> – Da almeno 3 anni vessava il fratello minore disabile, che divideva con lui l’appartamento. Aggressioni fisiche e psicologiche per gestire il denaro che la vittima, dipendente di una ditta della Bassa, portava a casa mensilmente.</p>
      <p>Lo scorso ottobre il ragazzo ha trovato il coraggio di confidarsi con un agente della polizia locale dell’unione Bassa Reggiana che ha subito segnalato la circostanza alla Procura, che ha avviato le indagini. Gli agenti hanno potuto così ricostruire una serie di umiliazioni, offese e minacce messe in atto da parte del fratello più grande che avevano portato il malcapitato a vivere in una situazione di sofferenza e paura.</p>
      <p>Il disabile, come dimostrato dal lavoro degli inquirenti, ha dovuto sopportare anni di prepotenze, percosse, umiliazioni e ingiurie; anni durante i quali gran parte del denaro da lui guadagnato gli sarebbe stato sottratto dal fratello. In due circostanze, quest’ultimo ha addirittura utilizzato un coltello per minacciare la vittima, passando alla violenza fisica in un altro caso, quando il fratello minore è stato costretto a ricorrere alle cure del pronto soccorso: in quell’occasione, aveva però dichiarato di essere caduto accidentalmente per paura delle ritorsioni.</p>
      <p>Non appena partite le indagini, il ragazzo è stato sistemato in un alloggio protetto e per lui è stata richiesta la nomina di un amministratore di sostegno che potesse vigilare sulla gestione del suo denaro, impedendo così al fratello di approfittarsene. Sulla scorta di quanto raccolto dagli inquirenti, il gip del tribunale di Reggio Emilia ha spiccato un provvedimento cautelare nei confronti dell’aggressore, impedendogli di avvicinarsi ai luoghi dove la vittima attualmente risiede e dove lavora.</p>
    </article>
  </body>
</html>