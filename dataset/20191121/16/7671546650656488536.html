<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914690"/>
    <meta property="og:site_name" content="Dnevnik"/>
    <meta property="article:published_time" content="2019-11-21T16:54:00+00:00"/>
    <meta property="og:title" content="Severina šele lani izvedela, kdo je objavil njen film"/>
    <meta property="og:description" content="Posnetek spolnega odnosa, ki je Severini spremenil življenje in kariero, se je na spletu znašel pred 15 leti, pevka pa je šele lansko leto ugotovila, kdo je odgovoren za objavo."/>
  </head>
  <body>
    <article>
      <h1>Severina šele lani izvedela, kdo je objavil njen film</h1>
      <address><time datetime="2019-11-21T16:54:00+00:00">21 Nov 2019, 16:54</time> by <a rel="author">Špela Žagar</a></address>
      <p>
        <b>Posnetek spolnega odnosa, ki je Severini spremenil življenje in kariero, se je na spletu znašel pred 15 leti, pevka pa je šele lansko leto ugotovila, kdo je odgovoren za objavo.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/21/1223295.jpg"/>
          <figcaption>Severina se je iz škandala veliko naučila.<cite>Foto: Luka Cjuha</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223296.jpg"/>
          <figcaption>Pevka s sedanjim možem Igorjem Kojićem<cite>Foto: instagram</cite></figcaption>
        </figure>
      </slideshow>
      <p>Leta 2004 je balkanske in svetovne medije šokiral posnetek, na katerem ima <b>Severina</b> s poslovnežem <b>Milanom Lučićem </b>na jahti spolne odnose. V času snemanja je bil Lučić poročen, kar je še dodatno pripomoglo k škandalu, o katerem je najprej poročal hrvaški portal <i>Index</i>. Pevka je proti portalu vložila tožbo, vendar je bila z njo neuspešna. Posnetek je medtem pristal na številnih spletnih straneh s pornografskimi vsebinami, z večine je bil umaknjen šele pred kratkim.</p>
      <p>Severina, ki je te dni na turneji, je razkrila, da je šele lani, torej 14 let po objavi, odkrila, kdo je odgovoren za to, da je posnetek prišel na splet. Kot je povedala za srbski portal <i>Novosti</i>, je posnetek na spletu pristal zaradi neumnosti in zlobe neke osebe. »Vem, kdo je, izvedela sem prejšnje leto, vendar je to zdaj nepomembno,« je povedala pevka. Dodala je, da so v življenju tudi slabi ljudje in da svojega sina uči, da življenje na splošno kaznuje vse nas, nekatere zasluženo, nekatere ne.</p>
      <p>S škandalom pa je dobila skladbo <i>Sama na sceni</i>, ki jo je leta 2004 napisal <b>Arsen Dedić</b>. Ta jo je v času največje medijske gonje proti njej poklical in ji dejal: »Kolegica, slišal sem, da ste objavili neki film, ampak da ta nima glasbe, pa kličem, da bi se priporočil, saj sem filmski skladatelj.« Kot je povedala Severina, je bila to ena najlepših stvari v tistem času, podpora, ki je ne bo nikoli pozabila. Nato ji je dejal, naj se vendarle oglasi pri njem, saj je zanjo napisal pesem <i>Sama na sceni</i>. »Ko imate takšno pesem od Arsena, je vse drugo nepomembno,« je dejala Severina.</p>
      <p>Pozneje se je izkazalo, da je kljub pretresom škandal Severini kvečjemu koristil, saj se je njena kariera le še vzpenjala. Sama je v intervjuju omenila skladbo <i>Moja štikla</i>, ki jo je prepevala na izboru za pesem Evrovizije, kot primer, kako je vedno počela stvari nekoliko drugače. Številnim bi bilo morda nerodno peti takšno pesem, njo pa je zabavala in veselila. »Mene aplavz ne zanima več. Tega sem že dobila. Zanima me samo še to, da sem srečna,« je dejala pevka.</p>
      <p>Razkrila je še, da je kot mladenka od koreografinje <b>Lepe Smoje</b> dobila nasvet, naj na odru vedno nosi hlačne nogavice in naj nikoli ne verjame lastni sliki na zaslonu. Na splošno misli, da je bilo njeno življenje do zdaj precej bogato, da ga je živela s polnimi pljuči. Neka novinarka naj bi jo pred kratkim vprašala, ali se boji, da jo bo mož zapustil, ker je toliko mlajši. »Kolikokrat so ljudje zapuščali dvakrat mlajše od mene, pa to ni bilo nič takega. To so stvari, ki nimajo zveze z resnico, temveč s kolektivnim razmišljanjem, ki ga sama ne sprejemam. Morda bi kdo rekel, da me to nesprejemanje veliko stane, a zame je to dobra šola.«</p>
      <p>Medtem ko se je Severina iz škandala veliko naučila, je njen »partner v zločinu« v vmesnem času skorajda izginil iz medijev. Lučić je bil namreč v času, ko je posnetek izšel, znan kot eden najbogatejših Hercegovcev, njegovo premoženje je bilo ocenjeno na 80 milijonov evrov, ukvarjal pa se je s posli, povezanimi z nafto, zavarovalništvom, nepremičninami in drugimi finančnimi posli. Njegovo premoženje naj bi se v času od škandala zmanjšalo za polovico, lani so v Avstriji proti njemu vložili tudi obtožnico v primeru Hilltop, ko je prek podjetja v Liechtensteinu preprodajal zemljišča na Pagu, v afero pa so bili vpleteni tudi vodilni iz banke Hypo. Lučić naj bi bil tudi milijonski davčni dolžnik države, zato naj bi finančna uprava Bosne in Hercegovine že razprodala nekaj njegovega premoženja.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913405/magazin/aktualno/konec-spora-med-severino-in-jeleno-karleuso"/>
      </related>
    </article>
  </body>
</html>