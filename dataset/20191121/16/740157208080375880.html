<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/koniec-remontu-drogi-nr-414-bezpieczniej-dla-jadacych-do-prudnika,135355.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="Koniec remontu drogi nr 414. Bezpieczniej dla jadących do Prudnika"/>
    <meta property="og:description" content="Zakończył się dziewiąty etap przebudowy drogi nr 414. Już od dziś można swobodnie przejechać nowo wyremontowanym odcinkiem między Prudnikiem a Białą."/>
  </head>
  <body>
    <article>
      <h1>Koniec remontu drogi nr 414. Bezpieczniej dla jadących do Prudnika</h1>
      <address><time datetime="2019-11-21T16:45:00+00:00">21 Nov 2019, 16:45</time> by <a rel="author">Tomasz Jakubowski  </a></address>
      <h4>Zakończył się dziewiąty etap przebudowy drogi nr 414. Już od dziś można swobodnie przejechać nowo wyremontowanym odcinkiem między Prudnikiem a Białą.</h4>
      <hr/>
      <ul>
        <li>
          <b>Zmieniono przebieg drogi w tzw. alei lipowej.</b>
        </li>
        <li>
          <b>Zakończenie przebudowy na odcinku Biała-Prudnik to finał większych prac budowlanych.</b>
        </li>
        <li>
          <b>Łącznie przebudowano 6 kilometrów drogi i zbudowano tyle samo kilometrów trasy dla rowerzystów. </b>
        </li>
      </ul>
      <p>Kierowcy jadący drogą wojewódzką nr 414 nie muszą już pokonywać niebezpiecznego wąskiego odcinka drogi wśród lip. Dawny ślad drogi zamieniono  na ścieżkę rowerową, a tuż obok wybudowano nową, wygodną, szeroką drogę pozwalającą na swobodne korzystanie przez kierowców ciężkich samochodów, autobusów czy tirów.</p>
      <p>Budowa kosztowała łącznie 31 milionów 300 tysięcy złotych. W trakcie inwestycji zbudowano zatoki autobusowe, przebudowano skrzyżowania, zamontowano oświetlenie przy nowych przejściach dla pieszych z azylami.</p>
      <p>- Ta inwestycja wpisuje się w realizację strategii województwa opolskiego, komunikując tę część województwa z autostradą A4. Przebudowaliśmy około 35 kilometrów drogi od Przysieczy do Prudnika. Przypomnijmy, że był to bardzo niebezpieczny odcinek, a dziś podróżuje się tutaj wygodnie i przyjemnie – mówi członek zarządu województwa opolskiego Szymon Ogłaza, dodając, że droga przebiega przez urokliwą część Opolszczyzny.</p>
      <figure>
        <img src="https://pliki.portalsamorzadowy.pl/i/15/03/57/150357.jpg"/>
        <figcaption>Źródło: Mat. prasowe</figcaption>
      </figure>
      <p>Prezes firmy Drog-Bud Tomasz Kędzior, wykonawca prac przypomina, że to kolejny odcinek, który doczekał się przebudowy. - Każdy odcinek ma swoją specyfikę. Tutaj mieliśmy do czynienia z wybudowaniem „obwodnicy” omijającej część chronioną z uwagi na wartości przyrodnicze. Wcześniej remontowane odcinki przebiegały przez miejscowości, była też aleja dębowa - dodaje.</p>
      <p>Dyrektor  Zarządu Dróg Wojewódzkich w Opolu Bartłomiej Horaczuk podkreśla, że zakończone przebudowy na odcinku Biała-Prudnik to finał większych prac budowlanych. Łącznie przebudowano 6 kilometrów drogi i zbudowano tyle samo kilometrów trasy dla rowerzystów.</p>
      <p> Przy ścieżce rowerowej powstało też miejsce postoju i wypoczynku dla podróżnych. Z tego urokliwego zakątka mogą korzystać zarówno rowerzyści, jak i podróżujący samochodami. Po remoncie miłośnicy jednośladów mogą swobodnie dojechać z Prudnika do Mosznej, pokonując tę trasę wyznaczonymi ścieżkami rowerowymi. Wiosną planuje się zorganizowanie tu rajdu rowerowego.</p>
    </article>
  </body>
</html>