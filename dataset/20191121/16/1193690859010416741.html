<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/dveri-yevrosoiuzu-dlia-ukrainy-vidkryti-poroshenko-203226.html"/>
    <meta property="og:site_name" content="5 канал"/>
    <meta property="article:published_time" content="2019-11-21T16:21:00+00:00"/>
    <meta property="og:title" content="Двері Євросоюзу для України відкриті – Порошенко"/>
    <meta property="og:description" content="У підсумковому документі саміту йдеться про продовження співпраці в рамках Східного партнерства"/>
  </head>
  <body>
    <article>
      <h1>Двері Євросоюзу для України відкриті – Порошенко</h1>
      <address>
        <time datetime="2019-11-21T16:21:00+00:00">21 Nov 2019, 16:21</time>
      </address>
      <p>П'ятий президент України та лідер партії "Європейська солідарність" Петро Порошенко заявив, що у підсумковій резолюції саміту Європейської народної партії засудили російську агресію проти України та підтвердили, що двері Європейського Союзу відкриті для нашої держави.</p>
      <p>"Позиція надзвичайно важлива для нас те, що лідери європейських країн – члени ЄНП підтвердили, що двері Європейського Союзу відкриті для України", – сказав Порошенко.</p>
      <p>За його словами Євросоюз буде вітати нашу країну, коли ми виконаємо своє домашнє завдання.</p>
      <p>Він додав, що у підсумковому документі йдеться про продовження співпраці в рамках Східного партнерства.</p>
      <p>"Прийнято рішення, що ця співпраця точно продовжується, особливо з країнами трійки – Україна, Грузія Молдова", – наголосив п'ятий президент України.</p>
      <p>За словами лідера "ЄС", продовжується підтримка ініціатив і щодо єдиного цифрового ринку, і щодо єдиного митного простору, і щодо єдиного візового простору.</p>
      <p>"Думаю, що ці ініціативи, які були запропоновані рік тому, знайдуть своє відображення", – розповів політик.</p>
      <p>"На сьогоднішній день, коли дивним чином в повідомлені прес-служби Кремля щодо підготовки Нормандського формату вони стверджують про те, що "их там нет и не было", саме завдячуючи позиції Європейської народної партії, яка рішуче засуджує і незаконну анексію Криму, і незаконну агресію проти нашої держави на сході України, росіяни вже нікого не обдурять", – підкреслив Петро Порошенко. "Це ще раз підтверджує позицію – не вірте Путіну", – додав він.</p>
      <p>"Той факт, що сьогодні засуджено російську агресії, що сьогодні вітають вступ України до Євросоюзу і НАТО є одним з основних підсумків резолюції. Двері Євросоюзу відкриті – це потужна мотивація для України для того, щоб ці реформи продовжувати", – резюмував Порошенко.</p>
      <blockquote>Як повідомляв 5.UA, <a href="https://www.5.ua/regiony/poroshenko-vidvidav-zakhysnykiv-ukrainy-iaki-prokhodiat-reabilitatsiiu-u-lvovi-202041.html">Порошенко 1 листопада відвідав захисників України</a>, які проходять реабілітацію у Військово-медичному клінічному центрі Західного регіону.</blockquote>
    </article>
  </body>
</html>