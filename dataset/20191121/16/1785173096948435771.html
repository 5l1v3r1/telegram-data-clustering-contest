<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/constanta-pmp-propune-interzicerea-folosirii-telefonului-mobil-si-a-castilor-in-timpul-traversarii-strazilor-1922401321172019111619176781"/>
    <meta property="og:site_name" content="News.ro"/>
    <meta property="article:published_time" content="2019-11-21T16:13:17+00:00"/>
    <meta property="og:title" content="Constanţa: PMP propune interzicerea folosirii telefonului mobil şi a căştilor în timpul traversării străzilor"/>
    <meta property="og:description" content="Partidul Mişcarea Populară Constanţa doreşte interzicerea folosirii telefonului mobil şi a căştilor, în timpul traversării străzilor, propunând în acest sens amplasarea unor semne de avertizare care să indice această interdicţie pentru pietoni."/>
  </head>
  <body>
    <article>
      <h1>Constanţa: PMP propune interzicerea folosirii telefonului mobil şi a căştilor în timpul traversării străzilor</h1>
      <address><time datetime="2019-11-21T16:13:17+00:00">21 Nov 2019, 16:13</time> by <a rel="author">Cosmin Vaideanu</a></address>
      <p>
        <b>Partidul Mişcarea Populară Constanţa doreşte interzicerea folosirii telefonului mobil şi a căştilor, în timpul traversării străzilor, propunând în acest sens amplasarea unor semne de avertizare care să indice această interdicţie pentru pietoni.</b>
      </p>
      <p>PMP propune iniţierea unui proiect de hotărâre privind realizarea unor astfel de semne de avertizare la toate trecerile de pietoni din Constanţa.</p>
      <p>"Având în vedere numărul tot mai mare de pietoni ce utilizează telefoanele sau alte dispozitive electronice mobile, în timpul traversării, în măsură să afecteze substanţial atât atenţia vizuală, cât şi acustică - prin utilizarea căştilor, considerăm oportună plasarea unor semne de avertizare în apropierea trecerilor de pietoni prin care să se indice interdicţia utilizării unor astfel de dispozitive în situaţia amintită. În acest sens, propunem iniţierea unui proiect de hotărâre privind realizarea unor semne de avertizare la toate trecerile de pietoni din municipiul Constanţa”, se arată într-un comunicat al PMP Constanţa.</p>
      <p>Sursa citată menţionează că semnele vor fi amplasate pe trotuar înaintea trecerilor de pietoni.</p>
      <p>PMP Constanţa a precizat că astfel de marcaje au fost implementate în multe oraşe din Statele Unite ale Americii şi din Europa, din cauza numărului tot mai mare de accidente cu victime, produse din neatenţia pietonilor care se angajează în traversare, pe trecerile de pietoni, utilizând telefonul mobil sau purtând căşti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>