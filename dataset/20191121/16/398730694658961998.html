<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/hill-om-trump-forsvar-en-pahittad-berattelse/"/>
    <meta property="og:site_name" content="DN.SE"/>
    <meta property="article:published_time" content="2019-11-21T16:00:09+00:00"/>
    <meta property="og:title" content="Hill om Trump-försvar: ”En påhittad berättelse”"/>
    <meta property="og:description" content="Fiona Hill, tidigare Ryssland-expert i Vita huset, slog i torsdagens riksrättsförhör tillbaka mot teorin att Ukraina, inte Ryssland, låg bakom intrånget"/>
  </head>
  <body>
    <article>
      <h1>Hill om Trump-försvar: ”En påhittad berättelse”</h1>
      <address><time datetime="2019-11-21T16:00:09+00:00">21 Nov 2019, 16:00</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>Fiona Hill, tidigare Ryssland-expert i Vita huset, slog i torsdagens riksrättsförhör tillbaka mot teorin att Ukraina, inte Ryssland, låg bakom intrånget mot USA:s presidentval 2016. <br/>Påståendet har återkommande använts i försvaret av Donald Trump i den pågående riksrättstutredningen.</b>
      </p>
      <p>Dagen efter EU-ambassadören <a href="https://www.dn.se/nyheter/varlden/sondland-ukraina-pressades-pa-uppdrag-av-trump/">Gordon Sondlands explosiva vittnesmål i riksrättsutredningen</a> mot Donald Trump var det dags för Fiona Hill, tidigare främste Rysslands-expert i Vita huset, att berätta om sina insikter i Trumpadministrationens kommunikation med Ukraina.</p>
      <p>Hills öppningsanförande i representanthuset handlade till stor del om att tämja ett återkommande påstående från Trumpadministrationen: att Ukraina, inte Ryssland, var ansvarigt för att lägga sig i USA:s presidentval 2016. </p>
      <p>– Det här är en påhittad berättelse som kommer från ryska säkerhetstjänsten. Den olyckliga sanningen är att Ryssland var den utländska makten som systematisk attackerade våra demokratiska institutioner 2016, sade Fiona Hill i sitt öppningsanförande. </p>
      <p><b>Hon vädjade till kommittén</b> i representanthuset att strunta i ”konspirationsteorin” som förts fram av Republikanerna och istället fokusera på Trumps agerande.</p>
      <p>– Om presidenten, eller någon annan, hindrar eller kringgår USA:s nationella intressen är det mer än värt er uppmärksamhet. Men vi får inte låta politik stoppa oss från att försvara oss från utländska makter som vill oss illa, sade Fiona Hill.</p>
      <p>Fiona Hill var rådgivare i Rysslandsfrågor i USA:s säkerhetsråd innan hon avgick, en vecka innan Trumps samtal med Ukrainas president Volodymyr Zelenskyj den 25 juli, i vilket Trump bad Zelenskyj att inleda en utredning av demokraten Joe Biden och hans son Hunter, samt att utreda om Ukraina hjälpte Demokraterna i valet 2016.</p>
      <p><b>Samtalet ligger till grund</b> för riksrättsutredningen mot den amerikanska presidenten. Trump anklagas för att han använt ett planerat besök i Vita huset för president Zelenskyj, och ett stödpaket till landet, för att pressa fram utredningarna som skulle gynna honom personligen. </p>
      <p>President Trump och hans anhängare har hela tiden hävdat att samtalet med Zelenskyj inte innehöll några påtryckningar och att det handlade om att betona hur viktigt det är att bekämpa systematisk korruption i landet.</p>
      <p><b>Men enligt vittnesmål från</b> bland annat EU-ambassadören Gordon Sondland var Trumps huvudsakliga syfte med kommunikationen med Ukraina att få till en utredning av en av sina främsta politiska motståndare Joe Biden.</p>
      <p>På torsdagen <a href="https://www.dn.se/nyheter/varlden/holmes-trump-brydde-sig-mer-om-bidens-an-om-ukrainas-sakerhet/">vittnade också diplomaten David Holmes</a>, och även han beskrev Donald Trumps intresse för Ukraina och landets säkerhet som mycket lågt.</p>
      <p>I förhöret beskrev Hill också hur hennes tidigare chef, tidigare nationella säkerhetsrådgivare John Bolton, reagerat på det villkorade mötet i Vita huset mellan Trump och Zelenskyj, som bland annat EU-ambassadören Sondland samt Trumps advokat Rudy Giuliani orkestrerade.</p>
      <p>– Jag tänker inte vara del av den här knarkaffären som Mulvaney och Sondland kokar ihop, ska Bolton ha sagt, enligt Hills vittnesmål.</p>
      <p>Bolton har sedan tidigare vägrat att vittna i riksrättsutredningen. </p>
      <p>
        <i>Förhören pågår. Texten uppdateras. </i>
      </p>
      <p>
        <a href="https://www.dn.se/nyheter/varlden/holmes-trump-brydde-sig-mer-om-bidens-an-om-ukrainas-sakerhet/">Läs mer: Holmes: Trump brydde sig mer om Bidens än om Ukrainas säkerhet</a>
      </p>
    </article>
  </body>
</html>