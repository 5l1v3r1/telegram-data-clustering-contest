<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151311/"/>
    <meta property="og:site_name" content="AgroNews"/>
    <meta property="article:published_time" content="2019-11-21T16:22:00+00:00"/>
    <meta property="og:title" content="У Рівному встановлять компостери для переробки листя на біогумус"/>
    <meta property="og:description" content="У 2020 році у Рівному встановлять 150 компостерів для переробки опалого листя у біогумус за допомогою каліфорнійського черв’яка. Повідомляє EcoTown Ініціатором проекту, який був поданий на громадський бюджет і переміг, виступила співзасновниця громадської ініціативи з озеленення «Сад історій в..."/>
  </head>
  <body>
    <article>
      <h1>У Рівному встановлять компостери для переробки листя на біогумус</h1>
      <address><time datetime="2019-11-21T16:22:00+00:00">21 Nov 2019, 16:22</time> by <a rel="author">agronews.uaode/author</a></address>
      <p>
        <b>У 2020 році у Рівному встановлять 150 компостерів для переробки опалого листя у біогумус за допомогою каліфорнійського черв’яка. Повідомляє EcoTown</b>
      </p>
      <p>Ініціатором проекту, який був поданий на громадський бюджет і переміг, виступила співзасновниця громадської ініціативи з озеленення «Сад історій в Рівному» Оксана Майборода.</p>
      <p>Оксана Майборода написала проект, щоб дати можливість містянам утилізувати міські органічні відходи ефективно, не спалюючи їх.</p>
      <p>«На виході матимемо добриво, яке можна використовувати для озеленення міста», — зауважує активістка.</p>
      <p>Рівненська міська рада зобов’язалася виділити 860 тисяч гривень на громадський проект з компостування відходів листя, трави, гілок, який реалізуватиме Комунальне підприємство КАТП-1728 на міському полігоні у 2020 році. Окрім компостерів, за ці кошти планують також придбати три деревоподрібнювача.</p>
      <p>Спосіб переробки листя на біогумус за допомогою каліфорнійського черв’яка запропонував автор однойменного патенту, доктор економічних наук, керівник ГО «Зелені ініціативи Рівного» Петро Скрипчук.</p>
      <p>«Безкоштовно возили листя з університету і від приватних осіб. З розвитком системи компостування, опале листя можна буде продавати: 0,12 копійки – за один березовий лист, 0,18 – за один кленовий, оскільки технологія передбачає, щоб листя було чистим, без інородних предметів», — каже Петро Скрипчук.</p>
      <p>Для отримання якісного компосту опале листя необхідно подрібнити на фракції, завдяки такому подрібненню можна швидше переробляти опале листя навіть на відкритих майданчиках.</p>
      <p>Згідно з дослідженнями в акредитованих лабораторіях, концентрація важких металів у біогумусі, отриманому з міського опалого листя, не перевищує гранично допустимих норм.</p>
      <p>«Опале листя, яке при спалюванні виділяє важкі метали, черв’яки перетворюють у безпечне добриво», — зауважує Петро Скрипчук.</p>
    </article>
  </body>
</html>