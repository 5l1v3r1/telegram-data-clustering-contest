<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191121_04729043"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T16:28:00+00:00"/>
    <meta property="og:title" content="Donald Trump belooft belastingaangiften te publiceren voor verkiezingen: “Zal aantonen dat ik veel rijker ben dan mensen dachten”"/>
    <meta property="og:description" content="Amerikaans president Donald Trump heeft donderdag verzekerd dat hij zijn belastingaangiften, die de procureur van Manhattan en de Democraten in het Congres..."/>
  </head>
  <body>
    <article>
      <h1>Donald Trump belooft belastingaangiften te publiceren voor verkiezingen: “Zal aantonen dat ik veel rijker ben dan mensen dachten”</h1>
      <address>
        <time datetime="2019-11-21T16:28:00+00:00">21 Nov 2019, 16:28</time>
      </address>
      <p>
        <b>Amerikaans president Donald Trump heeft donderdag verzekerd dat hij zijn belastingaangiften, die de procureur van Manhattan en de Democraten in het Congres tegen zijn zin proberen te bemachtigen, voor de presidentsverkiezingen in november 2020 zal publiceren.</b>
      </p>
      <p>“De heksenjacht met lokale aanklagers in New York, die alle financiële transacties die ik ooit gedaan heb willen doornemen, houdt aan. Dit is een president nog nooit overkomen. Wat ze doen is niet legaal”, tweette Trump. “Maar ik ben clean, en wanneer ik mijn financiële verklaringen vrijgeef (mijn keuze) ergens voor de verkiezingen, zal het slechts een ding tonen, dat ik veel rijker ben dan mensen dachten. En dat is een goede zaak. Jobs, jobs, jobs!”, schrijft hij.</p>
      <figure>
        <iframe data-src="https://twitter.com/realDonaldTrump/status/1197499643086753793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Welke documenten hij zal bekendmaken, of wanneer de publicatie er zou komen, geeft de president niet precies aan.</p>
      <p>
        <b>Eerste sinds Nixon</b>
      </p>
      <p>Trump is de eerste president sinds Richard Nixon die zijn belastingaangiften niet vrijgeeft. Hij vecht al maanden via advocaten tegen de inspanningen van een parlementaire commissie en de Democratische procureur van Manhattan om de aangiften te bemachtigen.</p>
      <p>Een federaal hof van beroep in New York besliste begin november dat boekhoudgroep Mazars, die de belastinguitgaven van de president beheert, acht jaar aan aangiften moest voorleggen. De advocaten van de president vroegen het Hooggerechtshof om die beslissing tegen te houden, maar die liet nog niet weten of het zich over het dossier zal buigen.</p>
    </article>
  </body>
</html>