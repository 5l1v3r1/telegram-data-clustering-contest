<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/moryakam_ne_povernuli_navit_hrestiki_shho_shhe_rosiya_zalishila_v_sebe_yak_rechovi_dokazi_n1237403"/>
    <meta property="og:site_name" content="24 Канал"/>
    <meta property="article:published_time" content="2019-11-21T16:33:00+00:00"/>
    <meta property="og:title" content="Морякам не повернули навіть хрестики: що ще Росія залишила в себе як &quot;речові докази&quot;"/>
    <meta property="og:description" content="Зброя, боєприпаси, навігаційне обладнання з кораблів – все це Росія залишила у себе як &quot;речові докази&quot;. Ще ж і надто, звільненим українським морякам не віддали ані мобільних телефонів, ані навіть особистих речей – бодай натільних хрестиків."/>
  </head>
  <body>
    <article>
      <h1>Морякам не повернули навіть хрестики: що ще Росія залишила в себе як "речові докази"</h1>
      <address><time datetime="2019-11-21T16:33:00+00:00">21 Nov 2019, 16:33</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Зброя, боєприпаси, навігаційне обладнання з кораблів – все це Росія залишила у себе як "речові докази". Ще ж і надто, звільненим українським морякам не віддали ані мобільних телефонів, ані навіть особистих речей – бодай натільних хрестиків.</b>
      </p>
      <p>Вогнепальну зброю і боєприпаси з українських кораблів, захоплених Росією у 2018 році, вилучили. Коли настав час повертати кораблі за рішенням Міжнародного трибуналу з морського права, Росія не віддала нічого, крім самих суден. Про це розповів адвокат українських моряків Микола Полозов, пише<a href="http://sub.interfax.kiev.ua/rus/tape/296412277/"> Інтерфакс-Україна.</a></p>
      <blockquote>Тим часом<a href="https://24tv.ua/rosiya_perekonuye_shho_ne_zabirala_unitazi_z_ukrayinskih_korabliv_n1237208"> Росія переконує, що повернула кораблі цілими і з унітазами</a></blockquote>
      <p>
        <b>У Москві як "речові докази" у справі проти українських моряків, за словами Полозова, залишилися:</b>
      </p>
      <p>► 30 одиниць зброї моряків, в тому числі автомати Калашникова та пістолети Макарова.<br/>► Сотні одиниць боєприпасів до артилерійських установок.<br/>► Радіонавігаційне обладнання.</p>
      <p>Полозов додав: "Також морякам не повернули вилучені у них мобільні телефони, флешкарти, електронні накопичувачі". І уточнив: багато моряків скаржилися, що <b>їм не повернули особисті речі, натільні хрести, ланцюжки тощо.</b></p>
      <h3>Полон та повернення кораблів: головне</h3>
      <ol>
        <li>25 листопада 2018 року росіяни затримали із застосуванням зброї в районі Керченської протоки український буксир "Яни Капу" і малі броньовані артилерійські катери "Бердянськ" і "Нікополь", що прямували з Одеси до Маріуполя.</li>
        <li>Міжнародний трибунал ООН з морського права 25 травня 2019 року ухвалив, що Росія повинна звільнити українських моряків і передати Україні українські судна.</li>
        <li>У Росії 24 українських моряків звинувачують у "незаконному перетині кордону із застосуванням насильства чи загрози його застосування". Попри це вони повернулися до України 7 вересня 2019 року в рамках взаємного звільнення Україною і Росією утримуваних осіб.</li>
        <li>18 листопада 2019 року судна росіяни передали українцям. Плавзасоби не на ходу, без розеток і навіть унітазів. Зеленський заявив, що Київ звернеться до РФ, щоб та повернула недостачу. У відповідь російське ФСБ заявило, що судна передали в нормальному стані.</li>
      </ol>
      <blockquote>Читайте також: <a href="https://24tv.ua/prihovati_naneseni_poshkodzhennya_korablyam_rosiya_ne_zmozhe____ekspert_n1236846">Росія не зможе приховати пошкодження українських кораблів, – експерт</a></blockquote>
    </article>
  </body>
</html>