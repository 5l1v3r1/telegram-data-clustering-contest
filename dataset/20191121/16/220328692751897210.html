<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/krdzhali-na-istoricheskata-karta-407282.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T16:52:00+00:00"/>
    <meta property="og:title" content="За първи път - Историята на Кърджали в книга"/>
    <meta property="og:description" content="Представянето на сборника събра няколко поколения жители на града"/>
  </head>
  <body>
    <article>
      <h1>За първи път - Историята на Кърджали в книга</h1>
      <address><time datetime="2019-11-21T16:52:00+00:00">21 Nov 2019, 16:52</time> by <a rel="author">Ирина Ангелова</a></address>
      <p>В Кърджали бе представен сборникът "Кърджали на историческата карта". Книгата съдържа 49 статии на изтъкнати учени и общественици. Заедно с водещи български академични учени като проф. Валерия Фол, проф. д-р Николай Овчаров, проф. д-р Евгений Дайнов, доц. д-р Михаил Иванов, доц. д-р Катерина Венедикова, доц. д-р Георги Нехризов, със свои  разработки участват и местни изследователи като проф. д-р Тодор Черкезов, Вълчо Златилов - бивш директор на Държавен архив-Кърджали, Стела Тодорова, геолог и дългогодишен уредник на природо-научния отдел на РИМ-Кърджали, Минчо Гумаров – спелеолог. В сборника е представена богата и въздействаща история на града и региона от дълбока древност, средновековната и новата история на Кърджали и Източните Родопи. Съставител е известният журналист, историк и писател Георги Кулов. „Събирането на толкова много автори и техните изследователски разработки, мнения, спомени, позиции е огромно постижение. Резултатът е един обществен, качествен, многопластов и полезен литературно-исторически продукт”, посочи Тончо Стоянов, рецензент и редактор на изданието.</p>
      <p>„Идеята за книгата възникна на една публична проява, където кметът на Кърджали Хасан Азис заяви, че мечтае Кърджали да има своя отпечатана история. Тъй като трудно се събира екип, който да направи една писана история, решихме да съберем различни автори”, обясни Георги Кулов пред препълнената зала на читалище „Обединение” в Кърджали.</p>
      <p>Авторите и съставителите на сборника бяха поздравени за максималната си изчерпателност при подбора и поднасяне на темите, за своя професионален подход към текста. Независимо от научните си предпочитания, граждански възгледи, етнически и верски различия, те   дават обективна картина на историята и връзките на Кърджали със света. „Кърджали на историческата карта на България” излиза със съдействието на Сдружение „Балкански форум за мир”- Кърджали. За отпечатването му принос имат община Кърджали и над 20 неправителствени организации. Сборникът ще бъде предоставен на РБ ”Н. Вапцаров”, читалищни библиотеки, учебни заведения, религиозни храмове.  </p>
      <p> </p>
    </article>
  </body>
</html>