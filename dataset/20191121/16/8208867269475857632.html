<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/21/news/figc_ultimatum_di_gravina_alla_lega_senza_nuovo_presidente_cicala_sara_commissario_-241585629/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T16:45:00+00:00"/>
    <meta property="og:title" content="Figc, ultimatum di Gravina alla Lega: ''Senza nuovo presidente Cicala sarà commissario''"/>
    <meta property="og:description" content="Dopo le dimissioni di Micciché la Federazione ha stabilito che, se dall'assemblea del 2 dicembre non verrà scelto il suo successore,"/>
  </head>
  <body>
    <article>
      <h1>Figc, ultimatum di Gravina alla Lega: ''Senza nuovo presidente Cicala sarà commissario''</h1>
      <h2>Dopo le dimissioni di Micciché la Federazione ha stabilito che, se dall'assemblea del 2 dicembre non verrà scelto il suo successore, provvederà alla nomina di Mario Cicala come commissario ad acta per modificare lo statuto. Il presidente federale si tira indietro: ''Non sono disponibile''. Marotta: "Troveremo un nome entro il 2 dicembre"</h2>
      <address>
        <time datetime="2019-11-21T16:45:00+00:00">21 Nov 2019, 16:45</time>
      </address>
      <p><b>ROMA - </b>Un nuovo presidente della Lega entro il 3 dicembre altrimenti si procederà con la nomina di Mario Cicala nel ruolo di commissario. E' l'ultimatum della Figc nei confronti della Lega di Serie A dopo le <a href="https://www.repubblica.it/sport/calcio/serie-a/2019/11/19/news/lega_serie_a_dimissioni_presidente_micciche_-241423868/">dimissioni di Gaetano Micciché</a>. Il nome del suo successore, salvo ripensamenti dello stesso Micciché, dovrà uscire dall'assemblea in programma il prossimo 2 dicembre.</p>
      <h3>Gravina: "Spero Micciché ci ripensi"</h3>
      <p>"C'è grande amarezza, condivisa dal Consiglio Federale, per le dimissioni di Micciché, avrà avuto le sue valide ragioni, ma il mio auspicio è che possa tornare sui suoi passi e dare una continuità e una stabilità alla Lega di Serie A". Lo ha detto il presidente della Federcalcio, Gabriele Gravina, nel corso della conferenza stampa al termine del Consiglio federale che ha indicato appunto la nomina di un commissario ad acta per la Lega di A, nella persona di Mario Cicala, dal 3 dicembre qualora il giorno prima non venisse eletto un nuovo presidente. "Il mio è un auspicio per il ruolo e per la persona - ha proseguito il numero uno del calcio italiano - Possibilità di un ripensamento? Sì, lui ce l'ha ma non dipende da me, dipende dalla sua volontà". Ma le possibilità di un dietrofront sembrano davvero remote: "L'ho supplicato per evitare questo tipo di passaggio che è un passaggio doloroso - svela Gravina -. La sua risposta è stata molto netta, nel suo lavoro non accetta l'idea che qualcuno mettesse in dubbio e offuscasse la sua dignità". Il presidente della Figc ha detto la sua sull'inchiesta che vede coinvolto Micciché: "Qui c'è una chiara leggerezza nell'aver risolto un problema di natura statutaria attraverso un voto palese non previsto dallo statuto. Da qualunque parte sia provenuta, non è stato un problema di uno o due soggetti perché in quella stanza c'erano tanti protagonisti che hanno generato un problema a una sola persona, Micciché, che invece in quella stanza non c'era".</p>
      <h3>A marzo nuove elezioni</h3>
      <p>Gravina ha poi declinato al 100% l'ipotesi di essere lui stesso il successore di Micciché: "Io non sarò mai disponibile a fare il commissario della Lega di Serie A: non c'è da parte mia, o della Federazione, la volontà di invadere il campo o procedere in processi che generano rapporti di invasione". Dunque l'ipotesi più scontata sembra quella di Cicala nei panni di commissario. Da statuto Mario Cicala avrà il compito di traghettare la Lega a nuove elezioni e garantire alla Lega di Serie A una sua rappresentanza legale. Entro 45 giorni dall'entrata in vigore del commissario ad acta, decadranno le cariche di tutti gli organi della Lega, e allo scadere dei 90 giorni sarà possibile celebrare nuove elezioni. La data già individuata dal consiglio federale odierno è quella del 10 marzo 2020.</p>
      <h3>De Siervo: "Riconosciuta autonomia della Lega A"</h3>
      <p>L'Amministratore Delegato della Lega Serie A Luigi De Siervo, contattato dall'Ansa, esprime soddisfazione al termine del Consiglio federale di oggi per il "riconoscimento dell'autonomia della Lega nella determinazione del nuovo Presidente e soprattutto perché è stata riconosciuta la piena legittimità dell'operato della Lega stessa". Nell'illustrazione del dispositivo redatto dal Procuratore Pecoraro oggi in consiglio è infatti emerso che gli unici rilievi sono ascrivibili all'Assemblea elettiva del 19 marzo 2018 e che la Lega Serie A potrà procedere autonomamente alla già pianificata Assemblea elettiva del 2 dicembre. Solo nel caso in cui la Lega non riuscisse ad eleggere il nuovo Presidente verrebbe nominato, fino al 10 marzo, un commissario "ad acta", col compito di accompagnare la Lega alla scelta del nuovo Presidente. La figura individuata oggi da Gravina per questo ruolo sarà il Professore Mario Cicala. "In ogni caso - ha poi evidenziato De Siervo - qualora il commissario ad acta si dovesse insediare non inficerebbe, in alcun modo, la piena legittimità degli altri organi della Lega".</p>
      <h3>Marotta: "Troveremo un nome entro il 2 dicembre"</h3>
      <p>L'amministratore delegato dell'Inter Beppe Marotta, intervistato dall'Ansa, esclude però l'ipotesi commissariamento: "Le dimissioni di Micciché da presidente della Lega hanno trovato tutti noi impreparati e dispiaciuti anche perchè gli riconosciamo l'ottimo lavoro svolto in questi 19 mesi. Capiamo il ruolo del presidente federale Gravina - ha proseguito il dirigente nerazzurro - che deve vigilare sull'andamento e il buon funzionamento delle Leghe ma sono certo che la Serie A sarà in grado di ricompattarsi ed esprimere un nome già per il 2 dicembre".<br/> </p>
    </article>
  </body>
</html>