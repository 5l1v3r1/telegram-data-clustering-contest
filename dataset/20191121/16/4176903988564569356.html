<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/desetkovan-promet-na-berzi-indeksi-mesoviti/"/>
    <meta property="og:site_name" content="Krstarica"/>
    <meta property="article:published_time" content="2019-11-21T16:01:00+00:00"/>
    <meta property="og:title" content="Desetkovan promet na Berzi, indeksi mešoviti"/>
    <meta property="og:description" content="BEOGRAD - Budući da u Srbiji brojni domaćini, među kojima verovatno ima i dosta investitora, danas proslavljaju kućnu slavu Aranđelovdan, ne iznenađuje"/>
  </head>
  <body>
    <article>
      <h1>Desetkovan promet na Berzi, indeksi mešoviti</h1>
      <address><time datetime="2019-11-21T16:01:00+00:00">21 Nov 2019, 16:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520840-750x430.jpg"/>
        <figcaption>Foto: Tanjug/F.Krainčanić ilustracija</figcaption>
      </figure>
      <p>BEOGRAD – Budući da u Srbiji brojni domaćini, među kojima verovatno ima i dosta investitora, danas proslavljaju kućnu slavu Aranđelovdan, ne iznenađuje znatan pad prometa na Beogradskoj berzi, dok su BELEX indeksi registrovali mešovite rezultate.</p>
      <p>Ukupan promet na trgovanju iznosio je 4,8 miliona dinara (40,9 hiljada evra).</p>
      <p>Indeks najlikvidnijih akcija, BELEX15, spustio se za nepunih 0,1 odsto na 763,55 poena, a BELEXlajn je ojačao za više od trećine procenta na 1.656,72 poena.</p>
      <p>Naftna industrija Srbije je bila najtrgovanija akcija s prometom od 1,6 miliona dinara, po prosečnoj ceni od 700 dinara, nepromenjenoj u odnosu na sredu.</p>
      <p>Aerodrom „Nikola Tesla“ se takođe zadržao na jučerašnjem cenovnom nivou od 850 dinara, a isprometovan je za 1,1 milion dinara.</p>
      <p>Proizvodno-montažno preduzeće Jedinstvo iz Sevojna je istrgovano za približno četvrt miliona dinara, po ceni od 6.500 dinara, istoj kao na prethodnom trgovanju, dok je proizvođač i distributer tehničkih gasova Mešer Tehnogas ojačao za 0,6 procenata na 13.100 dinara, uz realizaciju od 0,2 miliona dinara.</p>
      <p>Danas je mirovala i akcija Energoprojekt holdinga na nivou od 654 dinara, a ostvarila je promet u iznosu od 0,1 milion dinara.</p>
      <p>Akcija saobraćajno-turističko-ugostiteljskog preduzeća „Vršac“ registrovala je na MTP tržištu gubitak vrednosti za trećinu procenta i zaključena je na 9.268 dinara, a istrgovana je za nepunih 0,8 miliona dinara.</p>
      <p>Strani investitori su u ukupnom prometu na tržištu akcija imali udeo od 28,58 odsto, pri čemu u kupovini 50,22 procenta, a u prodaji 6,94 posto.</p>
      <p>Obveznicama Republike Srbije nije trgovano na Berzi.</p>
      <p>(Tanjug)</p>
    </article>
  </body>
</html>