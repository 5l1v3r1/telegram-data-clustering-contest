<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103342/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T16:33:30+00:00"/>
    <meta property="og:title" content="Колишня експертка Білого дому назвала вигадками заяви про втручання України у вибори в США"/>
    <meta property="og:description" content="Колишня радниця президента США щодо Росії Фіона Гілл назвала “політично мотивованою брехнею” заяви про втручання України у вибори в Сполучених Штатах."/>
  </head>
  <body>
    <article>
      <h1>Колишня експертка Білого дому назвала вигадками заяви про втручання України у вибори в США</h1>
      <address>
        <time datetime="2019-11-21T16:33:30+00:00">21 Nov 2019, 16:33</time>
      </address>
      <p>Колишня радниця президента США щодо Росії Фіона Гілл назвала "політично мотивованою брехнею" заяви про втручання України у вибори в Сполучених Штатах.</p>
      <p>Про це вона сказала під час відкритого слухання в Палаті представників в рамках розгляду справи про імпічмент, повідомляє "Європейська правда" з посиланням на <a href="https://apnews.com/">AP.</a></p>
      <p>Гілл була помічницею колишнього радника з національної безпеки Джона Болтона і підкреслила свою "безпартійність", а також зазначила, що працювала при президентах-республіканцях і демократах.</p>
      <p>"Я б попросила вас, будь ласка, не поширювати політично вмотивовану брехню, яка так явно просуває російські інтереси", - сказала Гілл.</p>
      <p>Вона попередила, що Росія готується знову втрутитися у вибори в США в 2020 році: "У нас немає часу, щоб зупинити їх".</p>
      <p>Президент Дональд Трамп раніше неодноразово говорив іншим свідкам у розслідуванні, що Україна намагалася "копати під нього" на виборах 2016 року.</p>
      <p>"Я не зацікавлена в просуванні результатів вашого розслідування в будь-якому певному напрямку, оккрім як до істини, - наголосила Гілл, додавши, що висновок американських спецслужб про те, що Росія втрутилася у вибори в США "не підлягає сумніву".</p>
      <p>"Я відмовляюся бути частиною зусиль з легітимізації альтернативного сценарію про те, що український уряд є противником США, і що Україна — не Росія — вчинила атаку на нас в 2016 році", - сказала вона.</p>
      <p>Трамп, а також республіканці продовжують просувати ідею про те, що російське втручання було "містифікацією", і що саме Україна намагалася розгойдати вибори в рамках відчайдушних зусиль демократів запобігти президентству Трампа.</p>
      <related>
        <a href="https://www.eurointegration.com.ua/news/2019/11/20/7103296/"/>
      </related>
    </article>
  </body>
</html>