<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/tkachenko-i-minkult-zayavili-pro-pidgotovku-zakonoproektu-schodo-kontrolyu-onlayn-media-330446_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T16:06:00+00:00"/>
    <meta property="og:title" content="Ткаченко і Мінкульт заявили про підготовку законопроекту щодо контролю онлайн-медіа"/>
    <meta property="og:description" content="Майбутній законопроект може зачепити навіть блогерів."/>
  </head>
  <body>
    <article>
      <h1>Ткаченко і Мінкульт заявили про підготовку законопроекту щодо контролю онлайн-медіа</h1>
      <h2>Майбутній законопроект може зачепити навіть блогерів.</h2>
      <address>
        <time datetime="2019-11-21T16:06:00+00:00">21 Nov 2019, 16:06</time>
      </address>
      <p>Колишній очільник "1+1" і народний депутат від "Слуги народу"<b><a href="https://dt.ua/POLITICS/tkachenko-zabuv-vkazati-u-deklaraciyi-nezakonniy-mayetok-na-truhanovomu-ostrovi-bihus-info-327080_.html"> Олександр Ткаченко</a></b> разом із Міністерством культури презентував план майбутнього законопроекту про медіа, в якому йдеться про реєстрацію та оподаткування ЗМІ, незалежность редакції від власника медіа, врегулювання діяльності блогерів. Презентація та обговорення відбулися під час закритої зустрічі ЗМІ, передає <a href="https://tech.liga.net/technology/article/blogerov-zastavyat-platit-nalogi-ze-vlast-gotovit-zakony-o-kontrole-onlayn-smi?fbclid=IwAR37gXKF3HO2LC5xA-ehBRqF2e_m6X6a_J5T_ilAVfz-KxS39FHPa_tST8A">Liga.net</a>.</p>
      <p>У законопроект планують прописати положення про реєстрацію ЗМІ, які працюють на території України, а також про реєстрацію соцмереж, наприклад, Google, YouTube, Facebook. Це необхідно для їхнього оподаткування. Однак, за словами Ткаченка, обидва ці пункти поки під знаком питання. При цьому "слуга народу" заявив про те, що реєстрація онлайн-медіа є в деяких країнах Європи, однак вона добровільна.</p>
      <p>"Я попросив вас не бути байдужими до цього питання. Ми все одно це зарегулюємо. А ось те, як ми це зарегулюємо, сильно залежить від вас", - заявив Ткаченко.</p>
      <figure>
        <img src="https://image.zn.ua/media/images/original/Nov2019/245609.png"/>
        <figcaption>liga.net</figcaption>
      </figure>
      <p>Представник Мінкульту Анатолій Максимчук у свою чергу зазначив, що в Україні відбувається нестандартна ситуація.</p>
      <p>"Культура, правова і інша, знаходиться на інших етапах розвитку. А крім того, проти нас здійснюється агресія. В даному випадку потрібно враховувати ці фактори ... Проти кого ще ведеться така війна, як проти нас? Скільки умовних зливних бачків створюється, щоб розганяти дезінформацію?", - заявив Максимчук і додав, що легальні медіа, які працюють у правовому полі, страждають від цього та програють конкуренцію.</p>
      <figure>
        <img src="https://image.zn.ua/media/images/original/Nov2019/245611.png"/>
        <figcaption>liga.net</figcaption>
      </figure>
      <p>Також за словами Ткаченка, податковий комітет Верховної Ради розробляє зміни до Податкового кодексу про оподаткування соціальних мереж, які отримують прибуток на території України - Facebook, YouTube, Instagram та інші. Окрім того, відкритою залишилася дискусія щодо ситуації з блогерами: чи варто їх прирівнювати зі ЗМІ, і якщо так, то починаючи з якої кількості підписників.</p>
      <figure>
        <img src="https://image.zn.ua/media/images/original/Nov2019/245610.png"/>
        <figcaption>liga.net</figcaption>
      </figure>
      <p>Згідно з презентацією, в законі можуть прописати не лише введення штрафів, а й блокування онлайн-ресурсів за рішенням суду. Окрім того, у розділі Юрисдикція є помітка для онлайн-медіа - домен .UA і домен другого рівня .UA. Але наразі залишається незрозумілим, що робити з медіа на інших доменах - .net, .com.</p>
      <p>Також під час презентації запропонували ввести в Україні так званого fair play. У цьому випадку дохід не має бути меншим, ніж обсяг фінансової підтримки ЗМІ, яку надає власником. Тут Ткаченко зазначив, що якщо хтось придумає кращий спосіб гарантувати незалежність редакції від власників - то комітет відкритий до розгляду пропозиції.</p>
      <p>Представник Міністерства культури також зазначив, що відомство працює над проектом моніторингу контенту, який видають, у тому числі й онлайн-медіа. Зокрема, планують створити посаду медійного омбудсмена з питань інформації. Він із залученням громадських організацій проводитиме моніторинг ЗМІ на предмет дезінформації.</p>
      <p>За словами Максимчука, за одноразове поширення дезінформації та відсутність вихідних даних про ЗМІ буде передбачена адмінвідповідальність, а за умисне, систематичне поширення дезінформації - кримінальна відповідальність. Максимчук додав, що покарання за оціночне судження, критику, не буде бо, це не є дезінформацією.</p>
      <p>Раніше президент України Володимир Зеленський доручив Кабінету міністрів <b><a href="https://dt.ua/POLITICS/zelenskiy-doruchiv-kabminu-vregulyuvati-diyalnist-media-v-ukrayini-329087_.html">розробити законопроект про вимоги і стандарти новин</a></b> до 31 грудня 2019 року. Також від Кабміну очікуються розробка законопроектів, згідно з якими фізичним і юридичним особам країни-агресора буде заборонено володіти або фінансувати медіа в Україні. Крім того, Кабмін повинен передбачити посилення відповідальності за порушення законодавства про інформацію.</p>
      <footer>За матеріалами: <a href="https://dt.ua/go/aHR0cDovL3d3dy5lcHJhdmRhLmNvbS51YS9ydXMv">Економічна правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>