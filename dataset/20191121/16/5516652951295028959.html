<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426241/beto-gia-ton-meiwmeno-fpa-proteinei-to-diktyo-nhsiwtikwn-epimelhthriwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T16:30:02+00:00"/>
    <meta property="og:title" content="Βέτο για τον μειωμένο ΦΠΑ προτείνει το δίκτυο νησιωτικών Επιμελητηρίων"/>
    <meta property="og:description" content="Επανέρχεται το Δίκτυο των Νησιωτικών Εμπορικών και Βιομηχανικών Επιμελητηρίων της Ευρώπης (Insuleur) στο θέμα των μειωμένων συντελεστών Φ.Π.Α. στα νησιά, με επιστολή που απέστειλε στον Πρωθυπουργό Κ. Μητσοτάκη, ο πρόεδρος του Δικτύου, Joseph Borg."/>
  </head>
  <body>
    <article>
      <h1>Βέτο για τον μειωμένο ΦΠΑ προτείνει το δίκτυο νησιωτικών Επιμελητηρίων</h1>
      <address>
        <time datetime="2019-11-21T16:30:02+00:00">21 Nov 2019, 16:30</time>
      </address>
      <p>
        <b>Επανέρχεται το Δίκτυο των Νησιωτικών Εμπορικών και Βιομηχανικών Επιμελητηρίων της Ευρώπης (Insuleur) στο θέμα των μειωμένων συντελεστών Φ.Π.Α. στα νησιά, με επιστολή που απέστειλε στον Πρωθυπουργό Κ. Μητσοτάκη, ο πρόεδρος του Δικτύου, Joseph Borg.</b>
      </p>
      <p>Κατόπιν των όσων δρομολογήθηκαν στη γενική συνέλευση του Insuleur, η οποία πραγματοποιήθηκε τον Οκτώβριο 2019 στη Μάλτα, με την πρόταση του προέδρου του Επιμελητηρίου Κυκλάδων, Γιάννη Ρούσσου, ο οποίος ήταν εισηγητής του θέματος, πλέον διατυπώθηκε επισήμως ως θέση της ελληνικής κυβέρνησης να διατηρήσει η Ελλάδα το δικαίωμα για εφαρμογή μειωμένων συντελεστών Φ.Π.Α. στα νησιά.</p>
      <p>Μία πρόταση η οποία υιοθετήθηκε από το σύνολο των ευρωπαίων εκπροσώπων στο Insuleur, λόγω της δυνατότητας να επεκταθεί το δικαίωμα αυτό στο σύνολο των ευρωπαϊκών νησιών.<br/>Να υπενθυμιστεί ότι η συμπερίληψη της επιφύλαξης αυτού του δικαιώματος στην Κοινοτική Οδηγία, προτάθηκε από την Γενική Γραμματέα Φορολογικής Πολιτικής, Αθηνά Καλύβα.</p>
      <p>Οι ως άνω παρεμβάσεις άνοιξαν το δρόμο, την ώρα που συζητείται στην Ευρωπαϊκή Επιτροπή η σχετική νομοθετική ρύθμιση, στα κράτη μέλη να εφαρμόζουν τους μειωμένους φορολογικούς συντελεστές που θα ορίσουν για κατηγορίες προϊόντων.</p>
      <p>Η μόνη διαφοροποίηση έγκειται στο γεγονός ότι δεν δίνεται στην Ελλάδα η δυνατότητα εφαρμογής των μειωμένων φορολογικών συντελεστών με γεωγραφικά κριτήρια, όπως ισχύει για άλλες ευρωπαϊκές χώρες, οι οποίες έχουν εξαιρέσει νησιωτικές περιοχές τους και στις οποίες ισχύουν μειωμένοι συντελεστές Φ.Π.Α.</p>
      <p>Στην επιστολή του Insuleur προς τον Έλληνα πρωθυπουργό, αφού γίνεται αναφορά στα ευρωπαϊκά νησιά στα οποία εφαρμόζονται οι μειωμένοι συντελεστές, υπενθυμίζεται παλαιότερο ψήφισμα του Ευρωπαϊκού Κοινοβουλίου, στο οποίο επισημαίνεται η ιδιαίτερη βαρύτητα που έχει η εφαρμογή του ειδικού φορολογικού καθεστώτος στις τοπικές οικονομίες των νησιών, ειδικότερα δε ζητώντας να μην παύσει η εφαρμογή του στα κράτη μέλη που βρίσκονται σε προγράμματα οικονομικής ρύθμισης.</p>
      <p>Ανάλογη διατήρηση ειδικού φορολογικού καθεστώτος είχε λάβει θετική γνωμοδότηση, για το Πρόγραμμα Δράσης για τον Φ.Π.Α.και από την Ευρωπαϊκή Οικονομική και Κοινωνική Επιτροπή.</p>
      <p>Από τον Έλληνα πρωθυπουργό ζητείται, μέσω της επιστολής, η υποστήριξη της συγκεκριμένης πρότασης ώστε αυτή να τύχει της ομόφωνης υιοθέτησης του Συμβουλίου Υπουργών Οικονομικών (Ecofin), ακόμα και με άσκηση βέτο από ελληνικής πλευράς, ζητώντας, ουσιαστικά, την εφαρμογή της αρχής της ίσης μεταχείρισης</p>
      <p>Ανάλογη στήριξη αυτής της θέσης προτίθεται το Insuleur να ζητήσει από όλες τις κυβερνήσεις των κρατών μελών, στην υποστήριξη του προς όλα τα ευρωπαϊκά νησιά, προωθώντας οι ευρωπαϊκές πολιτικές μέτρα υπέρ της νησιωτικότητας.</p>
      <p>(Πηγή: koinignomi.gr)</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426225/oi-meiwmenoi-syntelestes-fpa-prepei-na-epanelthoyn-sta-nhsia"/>
        <a href="https://www.rodiaki.gr/article/425860/m-konsolas-den-einai-xamenh-ypothesh-to-thema-twn-meiwmenwn-syntelestwn-fpa"/>
        <a href="https://www.rodiaki.gr/article/424281/klima-entashs-sto-perifereiako-gia-toys-meiwmenoys-syntelestes-fpa"/>
      </related>
    </article>
  </body>
</html>