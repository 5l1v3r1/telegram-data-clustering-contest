<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598472/yp-metaforon-sto-75-mexri-telos-2019-i-ylopoiisi-ton-anaptyksiakon-dapanon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Υπ. Μεταφορών: Στο 75% μέχρι τέλος 2019 η υλοποίηση των αναπτυξιακών δαπανών"/>
    <meta property="og:description" content="Στο 75% αναμένεται να ανέλθει μέχρι το τέλος του έτους η υλοποίηση των αναπτυξιακών δαπανών, τόνισε Υπουργός Μεταφορών, Επικοινωνιών και Έργων Βασιλική..."/>
  </head>
  <body>
    <article>
      <h1>Υπ. Μεταφορών: Στο 75% μέχρι τέλος 2019 η υλοποίηση των αναπτυξιακών δαπανών</h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">SigmaLive</a></address>
      <p><b>Στο 75% αναμένεται να ανέλθει μέχρι το τέλος του έτους η υλοποίηση των αναπτυξιακών δαπανών, τόνισε Υπουργός Μεταφορών, Επικοινωνιών και Έργων Βασιλική Αναστασιάδου, προσθέτοντας ότι βρίσκονται υπό εκτέλεση έργα αξίας €142 εκατομμύρια, έργα αξίας €226 εκ. βρίσκονται στη διαδικασία προσφορών για υλοποίηση, ενώ από το 2015 μέχρι σήμερα, όπως είπε, υλοποιήθηκαν έργα αξίας 186 εκ.<br/></b> <br/>Παρουσιάζοντας στην Κοινοβουλευτική Επιτροπή Οικονομικών τον προϋπολογισμό του Υπουργείου Μεταφορών για το 2020, ο οποίος ανέρχεται στα €304 εκατομμύρια, έναντι €283,5 εκ. το 2019, παρουσιάζοντας αύξηση €20,5 εκ. ή 7,26%, με τις αναπτυξιακές δαπάνες να ανέρχονται στα €58 εκ, η κ. Αναστασιάδου τόνισε ότι όραμα του Υπουργείου είναι η Κύπρος να καταστεί περιφερειακό κέντρο σύγχρονων και αποτελεσματικών υποδομών και υπηρεσιών.<br/> <br/>Κύριοι στόχοι, σύμφωνα με την Υπουργό, είναι μεταξύ άλλων η δημιουργία σύγχρονου και ασφαλούς δικτύου και προώθηση της βιώσιμης κινητικότητας, η προώθηση σύγχρονων ποιοτικών και βιώσιμων οδικών μεταφορών και εξασφάλιση επιπέδου οδικής ασφάλειας, σύγχρονες δημόσιες μεταφορές και δημιουργία νέων υποδομών, η ανάπτυξη και διαχείριση των κυβερνητικών κτιρίων, η προώθηση της ψηφιακής οικονομίας και ανάπτυξη ασφαλών δικτύων επικοινωνιών και υποδομών, ανάπτυξη λιμενικής βιομηχανίας και βέλτιστη εκμετάλλευση των δορυφορικών πόρων.<br/> <br/>Σημείωσε ότι αν ληφθούν υπόψη και οι πιστώσεις ύψους €30,6 εκ. για τα συγχρηματοδοτούμενα έργα, ο προϋπολογισμός ανέρχεται στα €334,6 εκ. Οι πάγιες και τακτικές δαπάνες για το έτος ανέρχονται σε €246,03 εκ. έναντι €236,25 εκ. το 2019 και οι αναπτυξιακές δαπάνες συμπεριλαμβανομένων των συγχρηματοδοτούμενων έργων ανέρχονται στα €88,62 εκ. έναντι €80,83 εκ. το 2019.<br/> <br/>Αναφορικά με τον συνολικό προϋπολογισμό ανά Τμήμα, η κ. Αναστασιάδου είπε ότι τη μεγαλύτερη μερίδα κατέχει το Τμήμα Δημοσίων Έργων στο οποίο αναλογεί στο 36% (€109,2 εκ.) του συνόλου των δαπανών του Υπουργείου και ακολουθεί το Τμήμα Πολιτικής Αεροπορίας με 13% (€40,8 εκ.), το Τμήμα Ταχυδρομικών Υπηρεσιών με 9% (€26,9 εκ.), το Τμήμα Ηλεκτρονικών Επικοινωνιών με 6% (€19,1 εκ.), το Τμήμα Αρχαιοτήτων με 5% (€16,4 εκ.)<br/> <br/>Αναφέροντας ότι το Υπουργείο βρίσκεται σε πορεία αναδιάρθρωσης, η κ. Αναστασιάδου είπε ότι προχωρεί η αναδιάρθρωση του Τμήματος Πολιτικής Αεροπορίας, η δημιουργία κρατικής εταιρείας παροχής υπηρεσιών αεροναυτιλίας, η αυτονόμηση του Τμήματος Ταχυδρομικών Υπηρεσιών (ετοιμάζεται νομοσχέδιο) και η δημιουργία διεύθυνσης δημόσιων μεταφορών, ενώ τα κύρια έργα που βρίσκονται σε εξέλιξη είναι διάφορα οδικά έργα, η επέκταση των λιμανιών, οι νέες συμβάσεις δημοσίων μεταφορών και ο ψηφιακός μετασχηματισμός.  <br/> <br/>Αναφορικά με τον νέο δρόμο Πάφου – Πόλης Χρυσοχούς, ανέφερε ότι αύριο λήγει η περίοδος προσφορών (Φάση Α΄ €83 εκ.) και αναμένεται αρχές του 2020 να αξιολογηθούν οι προσφορές και να ξεκινήσει το έργο που θα συμπληρωθεί το 2023, ενώ παράλληλα γίνεται η βελτίωση του υφιστάμενου δρόμου (με κόστος €1 εκ.).<br/> <br/>Ανέφερε επίσης ότι βρίσκεται σε διαδικασία προσφορών ο νέος περιμετρικός δρόμος Λευκωσίας κόστους €73 εκ. και αναμένεται η έναρξη του έργου το 2020 και συμπλήρωση του το 2023, ενώ σε σχέση με τον δρόμο Λεμεσού – Σαϊττά αξίας €31 εκ. ανέφερε πως αναμένεται η υπογραφή συμβολαίου και η έναρξη του έργου αρχές του 2020 και συμπλήρωση του το 2022.<br/> <br/>Σε σχέση με το Τμήμα Πολιτικής Αεροπορίας, η Υπουργός είπε ότι με την ψήφιση του νομοσχεδίου για δημιουργία ανεξάρτητης εταιρείας παροχής υπηρεσιών αεροναυτιλίας με μοναδικό μέτοχο το κράτος, προχωρεί η υλοποίηση των προνοιών της νομοθεσίας σε συνεργασία με τον σύμβουλο του κράτους το Eurocontrol και σύντομα, όπως είπε, θα εγγραφεί η εταιρεία, θα διοριστεί ΔΣ, θα γίνει διαπραγμάτευση της συλλογικής σύμβασης, η μεταβίβαση των περιουσιακών στοιχείων και «στο τέλος θα γίνει η μεταβίβαση των αρμοδιοτήτων αεροναυτιλίας».<br/> <br/>Παράλληλα, ανέφερε ότι προχωρεί η αναδιάρθρωση του υφιστάμενου τμήματος Πολιτικής Αεροπορίας, ενώ τροχοδρομούνται οι διαδικασίες για μετακίνηση του τμήματος στο κτίριο στην Κοκκινοτριμιθιά.<br/> <br/>Επιπλέον, ανέφερε ότι προχωρεί η αυτονόμηση των ταχυδρομείων και βρίσκεται σε εξέλιξη η διαπραγμάτευση με το προσωπικό, ενώ παράλληλα ετοιμάζεται σχετικό νομοσχέδιο.<br/> <br/>Σε σχέση με το σύστημα φωτοεπισήμανσης, η Υπουργός ανέφερε ότι δόθηκε μια τελευταία παράταση στην κατάθεση προσφορών μέχρι τις 20 Δεκεμβρίου ύστερα από αίτημα όλων των υποψηφίων στην διαδικασία και πρόσθεσε ότι στόχος είναι εντός του 2020 να παραλάβουμε τις πρώτες κάμερες και στη συνέχεια τις υπόλοιπες.<br/> <br/>Αναφορικά με τις δημόσιες μεταφορές, είπε ότι αυτό είναι ένα μεγάλο στοίχημα και σημείωσε ότι λήφθηκαν 15 προσφορές και μέχρι τον Ιούνιο «θα είμαστε σε θέση να ξεκινήσουμε με τις νέες συμβάσεις δημόσιων μεταφορών που θα απέχουν πάρα πολύ από την σημερινή κατάσταση».<br/> <br/>«Η νέα υπηρεσία θα προσφέρει καλύτερα δρομολόγια, πιο συχνά, πιο στοχευμένες διαδρομές, μεγαλύτερο ωράριο» και καλύτερη ενημέρωση πολιτών, πρόσθεσε.  <br/> <br/>Επιπλέον, η κ. Αναστασιάδου είπε αναφορικά με το Τμήμα Αρχαιοτήτων ότι «με τη βελτίωση των αρχαιολογικών χώρων και με την ανακαίνιση μουσείων θα προσελκύσουμε κόσμο», ενώ σε σχέση με το νέο μουσείο ανέφερε ότι προχωρεί με τους ρυθμούς που έχουν τεθεί.<br/> <br/>Ανέφερε ότι βρίσκεται στο στάδιο έγκρισης η μελέτη για το νέο κυπριακό μουσείο στη Λευκωσία συνολικού κόστους €99 εκ. με την προκήρυξη των προσφορών να υπολογίζεται τέλος 2020, η έναρξη μέσα του 2021 και ολοκλήρωση του έργου το 2024.<br/> <br/>Αναφορικά με τις αρχαιότητες που έχουν εντοπιστεί στο τεμάχιο το οποίο ανήκει στην Αρχιεπισκοπή στη Γεροσκήπου, η κ. Αναστασιάδου είπε ότι «οποιαδήποτε ανάπτυξη γίνει εντός του τεμαχίου θα πρέπει να τύχει της έγκρισης του Τμήματος Αρχαιοτήτων που θέλει να διασφαλίσει πως θα διαφυλαχθούν οι αρχαιότητες, θα είναι προσβάσιμες για το κοινό και θα γίνει και πλήρης ανασκαφή τους».<br/> <br/>Σε παρατήρηση ότι ο Αρχιεπίσκοπος δεν έδιδε την έγκριση του για ανασκαφές, η Υπουργός είπε πως για το θέμα «υπάρχει πλήρης συνεργασία Τμήματος Αρχαιοτήτων και Αρχιεπισκοπής» και πρόσθεσε πως «δεν υπάρχει κανένα κόλλημα από πλευράς Αρχιεπισκοπής» για να ξεκινήσουν οι ανασκαφές.<br/> <br/>Αναφορικά με τη λιμενική βιομηχανία, η Υπουργός είπε ότι είναι αποτελεσματική η λειτουργία του λιμανιού Λεμεσού και αποφέρει τα προσδοκώμενα έσοδα, ενώ σε σχέση με την ανάπτυξη του λιμανιού και της μαρίνας της Λάρνακας ανέφερε ότι βρισκόμαστε σε διαδικασία διαπραγμάτευσης και δεν μπορούν να αναφερθούν πολλά, προσθέτοντας ότι στόχος είναι να διασφαλιστούν τα οικονομικά και νομικά συμφέροντα του κράτους.  <br/> <br/>Σε σχέση με το σχέδιο απόσυρσης ρυπογόνων παλαιών οχημάτων, η κ. Αναστασιάδου είπε ότι είναι ένα πρώτο βήμα το οποίο πρέπει να συμπληρωθεί με άλλες κινήσεις από πλευράς Κυβέρνησης, προσθέτοντας ότι «θα δούμε πώς θα ανταποκριθεί το κοινό από το υφιστάμενο σχέδιο για να επαναφέρουμε ένα νέο σχέδιο στο μέλλον».<br/> <br/>Σε ό,τι αφορά το 5 G, είπε ό΄τι πρώτιστα μας ενδιαφέρει η δημόσια υγεία αλλά δεν μπορούμε να μένουμε πίσω από τις υποχρεώσεις μας έναντι της ΕΕ.<br/> <br/>Σε δηλώσεις μετά τη συνεδρία της Επιτροπής, ο Πρόεδρος της Άγγελος Βότσης είπε ότι ευχή όλων είναι να μπορέσουν να υλοποιηθούν όλες αυτές οι δράσεις που έχουν αναφερθεί από την Υπουργό και πρόσθεσε ότι η Επιτροπή θα παρακολουθεί το χρονοδιάγραμμα που θα αποσταλεί για να συμβάλει στην υλοποίηση των έργων.<br/> <br/>Ο βουλευτής του ΔΗΣΥ Δημήτρης Δημητρίου εξέφρασε ικανοποίηση γιατί στον προϋπολογισμό υπάρχουν σημαντικά έργα που αφορούν τη βελτίωση της ποιότητας ζωής των συμπολιτών μας και αναφέρθηκε στο μεγάλο στοίχημα, όπως είπε, του Υπουργείου Μεταφορών που είναι η σύμβαση των δημόσιων μεταφορών.<br/> <br/>«Πιστεύουμε πολύ πως αν θέλουμε να μειώσουμε την τροχαία κίνηση, το κυκλοφοριακό, θα πρέπει πρώτα να πιστέψουμε στις δημόσιες μεταφορές», ανέφερε, προσθέτοντας ότι σύμφωνα με την ενημέρωση που έκανε η Υπουργός «έχουμε ένα μεγάλο ενδιαφέρον από τις δημόσιες προσφορές και είναι σημαντικό να μπούμε στην επόμενη ημέρα των δημόσιων μεταφορών».<br/> <br/>Αναφέρθηκε επίσης στην επόμενη φάση που περνά το Τμήμα Πολιτικής Αεροπορίας μετά τη μεταρρύθμιση στο Τμήμα της αεροναυτιλίας και πρόσθεσε ότι είναι σημαντικό να κρατήσουμε πως οι πολιτικές κρίνονται με τις πράξεις και οι πράξεις του Υπουργείου Μεταφορών έχουν θετικότατο πρόσημο».<br/> <br/>Ο βουλευτής του ΑΚΕΛ Χριστάκης Τζιοβάνης είπε ότι «ενώ οι εξαγγελίες καλά κρατούν το κυκλοφοριακό πρόβλημα παραμένει άλυτο και μπλοκάρει τους δρόμους της Λευκωσίας κυρίως, αλλά και άλλων πόλεων και φτάσαμε στο σημείο να λέμε κάθε πέρσι και καλύτερα».<br/> <br/>Σε σχέση με τα αναπτυξιακά κονδύλια, ο κ. Τζιοβάνης είπε ότι «παρατηρούμε για ακόμη μια χρονιά στασιμότητα», προσθέτοντας ότι τα αναπτυξιακά κονδύλια δεν υλοποιούνται στο 100% με συνεπακόλουθο να μεταφέρονται την επόμενη χρονιά, ενώ σημαντικά έργα, όπως είπε, μένουν στα χαρτιά όπως η βελτίωση των μελανών σημείων των δρόμων με τις τραγικές συνέπειες, η εγκατάσταση και αξιοποίηση του συστήματος φωτοεπισήμανσης, η υλοποίηση της ανάπτυξης του λιμανιού Λάρνακας και η προώθηση και βελτίωση των δημόσιων επιβατικών μεταφορών».<br/> <br/>Είπε ακόμη ότι η ελεύθερη επαρχία Αμμοχώστου για ακόμη χρονιά είναι εκτός του προϋπολογισμού και πρόσθεσε ότι «ενώ ο αναπτυξιακός προϋπολογισμός είναι €58 εκ. η ελεύθερη επαρχία Αμμοχώστου έχει 100 με 150 χιλιάδες με την επαρχία να παραμένει για ακόμη μια φορά ο μακρινός συγγενείς».<br/> <br/>Ο βουλευτής του ΔΗΚΟ Γιώργος Προκοπίου είπε ότι ο προϋπολογισμός «βρίσκεται σε ένα καλό επίπεδο και βαθμό αλλά χρειάζονται πάρα πολλά» και πρόσθεσε ότι «φάνηκε ότι υπάρχουν προβλήματα» στο θέμα της ανάπτυξης του λιμανιού και της μαρίνας της Λάρνακας που συζητείται τα τελευταία 20 χρόνια.<br/> <br/>Ανέφερε ότι πρέπει να κλείσει το θέμα και αν δεν συμβεί αυτό και αυτή την φορά «πλέον μπαίνει ταφόπλακα στο λιμάνι και μαρίνα της Λάρνακας».<br/> <br/>Σε σχέση με το θέμα των υπηρεσιών ελέγχου εναέριας κυκλοφορίας, ο κ. Προκοπίου είπε ότι είμαστε υποχρεωμένοι στο πλαίσιο της ΕΕ το 2020 να μειώσουμε τις καθυστερήσεις των πτήσεων από το ένα λεπτό στο 0,16 λεπτά».<br/> <br/>Σε σχέση με την επέκταση του νέου νοσοκομείου Λάρνακας, ανέφερε ότι «υπάρχει ένα σοβαρό πρόβλημα στην κοροϊδία του εργολάβου» και πρόσθεσε ότι είμαστε στην 9η αναβολή της παράδοσης του έργου με την έσχατη να ήταν στις 15 Νοεμβρίου.<br/> <br/>«Το πρόβλημα είναι ότι θα μπούμε στη β΄ φάση του ΓεΣΥ και δεν θα είναι έτοιμο να παραδοθεί ή αν και παραδοθεί θα υπάρξει σοβαρότατο πρόβλημα στην εφαρμογή της β΄ φάσης του ΓεΣΥ για το νοσοκομείο της Λάρνακας», πρόσθεσε.<br/> <br/>Ανέφερε ότι «η Υπουργός ανέλαβε την ευθύνη» και θα πιέσει να παραδοθεί τον Ιανουάριο.<br/> <br/>Σε σχέση με τις δημόσιες μεταφορές, ο κ. Προκοπίου είπε ότι «τον Ιούνιο του 2020 αλλάζουν χέρια τα λεωφορεία και αυτοί που έχουν κερδίσει τις προσφορές πρέπει να αγοράσουν καινούργια λεωφορεία».<br/> <br/>Ο Πρόεδρος του Κινήματος Οικολόγων Συνεργασίας Πολιτών Γιώργος Περδίκης είπε ότι το Κίνημα έχει «σοβαρές διαφωνίες με τον προϋπολογισμό του Υπουργείου Μεταφορών», καθώς «δεν γίνεται η κατάλληλη στοχοθέτηση για την προώθηση εκείνων των έργων που θα παράξουν πραγματική ανάπτυξη και κοινωνικό πλούτο», προσθέτοντας ότι «είναι πιο σημαντικό να υπάρξει άμεσα βελτίωση του υφιστάμενου δρόμου Πόλης Χρυσοχούς – Πάφου ο οποίος είναι επικίνδυνος δρόμος που προκαλεί θύματα, νεκρούς».<br/> <br/>Ο κ. Περδίκης είπε ότι ενώ για τη βελτίωση του δρόμου αυτού περιλαμβάνεται 1 εκ. ευρώ, για μια κατοικία στην Αθήνα (του πρέσβη ή της πρεσβείας) περιλαμβάνεται 1,4 εκ. ευρώ και πρόσθεσε ότι «αντί να βάλουμε τις σωστές προτεραιότητες που να ωφελούν την κοινωνία και τους ανθρώπους, κάποιοι βάζουν τα συμφέροντα κάποιων επιχειρηματιών».<br/> <br/>«Υπάρχει 25 χρόνια εγκληματική καθυστέρηση για να βελτιωθεί ο υφιστάμενος δρόμος», πρόσθεσε.  <br/> <br/>Επιπλέον, ο κ. Περδίκης εξέφρασε αμφιβολίες για το σχέδιο απόσυρσης παλαιών αυτοκινήτων και της χρηματοδότησης των ηλεκτροκίνητων αυτοκινήτων και πρόσθεσε ότι το σχέδιο είναι «πολύ αδύναμο να αντιμετωπίσει τα προβλήματα που έχουμε σε σχέση με την ατμοσφαιρική ρύπανση και τα προβλήματα και τις υποχρεώσεις μας για τους ρύπους».<br/> <br/>Είπε ακόμη ότι είναι «πολύ λίγα και ασήμαντα για αναφορά τα μέτρα για αντιμετώπιση της κυκλοφοριακής συμφόρησης» και πρόσθεσε ότι «το Υπουργείο Μεταφορών δεν μας έπεισε ότι με τον προϋπολογισμό που παρουσίασε μπορεί να δώσει απαντήσεις στα πολύ σοβαρά ζητήματα που αφορούν τον τομέα του».<br/> <br/>Πηγή: ΚΥΠΕ </p>
    </article>
  </body>
</html>