<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_vidbudutsya_dni_ukrainskogo_kino_331340.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T16:56:00+00:00"/>
    <meta property="og:title" content="У Львові відбудуться Дні українського кіно"/>
    <meta property="og:description" content="З 21 до 24 листопада мистецька формація Wiz-Art проведе у Львові Дні українського кіно. На глядачів чекають свіже українське кіно, зустрічі з режисерами та обговорення. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>У Львові відбудуться Дні українського кіно</h1>
      <h2>З 21 до 24 листопада мистецька формація Wiz-Art проведе у Львові Дні українського кіно. На глядачів чекають свіже українське кіно, зустрічі з режисерами та обговорення. Про це Гал-інфо повідомили у прес-службі ЛМР.</h2>
      <address>
        <time datetime="2019-11-21T16:56:00+00:00">21 Nov 2019, 16:56</time>
      </address>
      <figure>
        <img src="https://galinfo.com.ua/media/gallery/intxt/d/n/dniukrkino_cd7ab.jpg"/>
        <figcaption>У Львові відбудуться Дні українського кіно</figcaption>
      </figure>
      <p>Наскрізною темою більшості фільмів, відібраних у програму Днів українського кіно в 2019-му, є пошук ідентичності, а головним питанням — ʺхто ми?ʺ або ж ʺхто я?ʺ. Поговорити про ідентичність можна буде з експертами чи творцями фільмів одразу після сеансів у кінотеатрі ʺКоперникʺ.</p>
      <p>ʺМета — зібрати якнайширшу публіку і показати, що добре українське кіно є, воно живе, воно актуальне і воно про нас. Тому ми постаралися зробити квитки на Дні доступними за ціною, а в деяких випадках зовсім безкоштовними.</p>
      <p>Дні українського кіно для нас мають два виміри: перший пов'язаний із ревізією українських фільмів, які ми вважаємо вартими перегляду та акцентуванням на їхній актуальності. Вважаємо проблемним те, що ці фільми в прокаті були обмежені, а то й взагалі не були. На Днях глядачі матимуть змогу не тільки переглянути ці фільми, а й порефлексувати й обговорити їх творчими командами чи експертами.</p>
      <p>Другий вимір пов'язаний із локацією проведення та соціальною складовою — ми вважаємо, що ʺКоперникʺ має повноцінно функціонувати, тоді як більше року він закритий. Це наше нагадування про існування цього кінотеатруʺ, — каже організаторка Днів українського кіно, креативна директорки Wiz-Art Ольга Райтер.</p>
      <p>Дні українського кіно організовує WIZ-ART за підтримки ДержКіно України.</p>
      <p>ПРОГРАМА</p>
      <p>21 листопада, ЧЕТВЕР</p>
      <p>18:30 — ʺРівень чорногоʺ Валентина Васяновича (2017)</p>
      <p>50-річчя стає початком складного етапу в житті весільного фотографа Кості. Все, що він любив і до чого був прив'язаний, відходить назавжди. Хоча таких речей в його житті не так вже й багато: паралізований після інсульту батько, подруга — стиліст весільного журналу, старий кіт, слайди, на яких він молодий та щасливий. Костя все життя фотографує чуже щастя. Для нього це звичайна рутина.</p>
      <p>21:00 - ʺСильніше, ніж зброяʺ (Володимир Тихий, Юлія Гонтарук, Роман Любий 2014)</p>
      <p>Фільм показує еволюцію українських реалій від стихійної спроби захоплення Адміністрації Президента 1-го грудня 2014 року до кривавих боїв у руїнах донецького аеропорту. Він надасть глядачеві можливість відчути піднесення і розпач як майдану так і війни на сході України.</p>
      <p>22 листопада, П'ЯТНИЦЯ</p>
      <p>18:30 — ʺДомашні ігриʺ Аліси Коваленко (2018)</p>
      <p>Історія Аліни, 20-річної дівчини з бідної київської родини, яка має шанс вирватися з нетрів життя завдяки футболу. Юна спортсменка на піку своєї кар’єри. Вона очікує на запрошення до національної збірної України. Але життя приготувало для неї випробування: мама дівчини помирає, залишивши на неї молодших брата та сестру. Аліна мусить зробити вибір: футбол або сім’я.</p>
      <p>23 листопада, СУБОТА</p>
      <p>17:00 — ʺБожественніʺ Романа Бордуна (2019)</p>
      <p>Головні герої фільму — люди, що населяють сучасні українські міста: Київ, Одесу, Львів. Їхня реальність багатошарова та неприкрашена, позбавлена однозначних абсолютних трактувань добра і зла, гуманності і жорстокості, милосердя і байдужості. Ця історія — калейдоскоп, в окулярі якого усі ми: праведні, нещадні, смішні, наївні. Чесні.</p>
      <p>19:00 — ʺДонбасʺ Сергія Лозниці (2018)</p>
      <p>Фільм складається з низки епізодів, у яких засобами ігрового кіно відтворені справжні історії, що трапилися на окупованих територіях сходу України. Кілька героїв пов'язують епізоди між собою і передають одне одному, немов естафетну паличку, увагу глядачів.</p>
      <p>24 листопада, НЕДІЛЯ</p>
      <p>17:00 — ʺДике полеʺ Ярослава Лодигіна (2018) за мотивами роману Сергія Жадана ʺВорошиловградʺ</p>
      <p>Герман змушений повернутися у своє рідне містечко на Донбасі. Його старший брат зник, і тепер герою доведеться захистити сімейний бізнес — стару бензоколонку. Разом із нею — друзів дитинства та кохання у боротьбі проти тих, хто захоплює шматок за шматком землю, перетворюючи її на кукурудзяні поля та залізницю, яка нікуди не веде. Чим закінчиться ця іронічна та повна пригод подорож крізь Дике Поле?</p>
      <p>20:00 — ʺСпіває Івано-франківськтеплокомуненергоʺ Надії Парфан (2019)</p>
      <p>Іван Васильович багато років очолює профспілку комунального підприємства Івано-Франкіськтеплокомуненерго. Його opus magnum — профспілковий хор, у якому співають диспетчери, ремонтники, слюсарі, бухгалтери. Голова профспілки пишається творчими здобутками комунальників, але керується принципом ʺспочатку людям тепло — а вже потім співатиʺ. Опалювальний сезон вносить корективи у графік репетицій. Трудовий колектив намагається полагодити застарілі комунікації, поки розгнівані споживачі штурмують гарячу лінію. Чи зігріє холодну батарею українська народна пісня?</p>
    </article>
  </body>
</html>