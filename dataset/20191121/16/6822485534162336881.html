<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T16:46:00+00:00"/>
    <meta property="og:title" content="فیروزآبادی: اختلال اینترنت به زودی برطرف می‌شود"/>
    <meta property="og:description" content="دبیر شورای عالی فضای مجازی با بیان اینکه اختلالات ایجاد شده در اینترنت با تصمیم نهادهادی امنیتی و به زودی برطرف می‌شود، گفت: رکورد ترافیک استفاده از پیام‌رسان‌های داخل در چند روز اخیر از 750 گیگابایت در ثانیه عبور کرد. "/>
  </head>
  <body>
    <article>
      <h1>فیروزآبادی: اختلال اینترنت به زودی برطرف می‌شود</h1>
      <address>
        <time datetime="2019-11-21T16:46:00+00:00">21 Nov 2019, 16:46</time>
      </address>
      <p>دبیر شورای عالی فضای مجازی با بیان اینکه اختلالات ایجاد شده در اینترنت با تصمیم نهادهادی امنیتی و به زودی برطرف می‌شود، گفت: رکورد ترافیک استفاده از پیام‌رسان‌های داخل در چند روز اخیر از 750 گیگابایت در ثانیه عبور کرد. </p>
      <p>به گزارش خبرنگار اقتصادی خبرگزاری فارس، ابوالحسن فیروزآبادی امروز در حاشیه مراسم آغاز به کار بنیاد ملی توسعه فناوری در جمع خبرنگاران گفت: اینترنت گرچه در چند روز اخیر قطع بود، اما پیام‌رسان‌های منتخب داخلی از اقبال خوبی برخوردار شدند و ترافیک داخلی رکورد شکست، گرچه پیام‌رسان‌های داخلی در مقایسه با پیام‌رسان‌های خارجی از کیفیت کمتری برخوردار هستند، اما با متانت و صبوری مردم و ا ستفاده از این پیام‌رسان‌های داخلی ترافیک داخلی از 750 گیگابایت بر ثانیه تجاوز کرد و رشد چند برابری را  تجربه کرد. </p>
      <p>دبیر شورای عالی فضای مجازی همچنین در پاسخ به سوالی مبنی بر اینکه چه زمانی اینترنت متصل می‌شود ابتدا در فضای مزاح گفت: خدا می‌داند کی وصل شود، اما بعدا توضیح داد در حوزه‌های امنیتی در مورد اینترنت تصمیم‌گیری می‌شود و در اولین فرصتی که بتوان اختلالات را برطرف کنیم، به شرایط قبلی برمی‌گردیم و انشاءاله به زودی اینترنت وصل می‌شود. </p>
      <p>فیروزآبادی درمورد  حدود زمانی برای وصل اینترنت گفت: این امر بستگی به شرایط موجود دارد و مسئولان در این زمینه تصمیم می‌گیرند تا خسارت و عدم النفعی که برای کسب و کارهای مردمی مبتنی بر اینترنت وجود دارد، به حداقل برسد و مردم دچار زیان نشوند. </p>
      <p>وی همچنین درمورد اینترنت داخلی گفت: پروژه شبکه ملی اطلاعات یک طرح بزرگی است که بسیاری از خدمات کشور از روی شبکه ملی اطلاعات در زمانی که اینترنت دچار مشکل و اختلال شده بود ارائه شد، مثل خدمات بانکی، حمل و نقل، خدمات دولتی از پایداری برخوردار شد، البته نواقصی وجود داشت که پیام‌ رسا‌ن‌های داخلی مشکلات مردم را تا حدی برطرف کردند. </p>
      <p>دبیر شورای عالی فضای مجازی در مورد شبکه ملی اطلاعات گفت: در بخش دیتا و فضای ارتباطی در حوزه صوت همیشه برقرار بوده، اما پروتکل اینترنت دچار قطعی شد و ما در واقع یکی از پروتکل‌های اصلی که اینترنتی است را شاهد قطع آن بودیم و نباید اجازه دهیم ضرر و زیان سنگینی به مردم وارد شود. </p>
      <p>به گفته فیرزوآبادی وزارت ارتباطات تلاش کرد مسائل بانکی و خدماتی مانند حمل و نقل که در شبکه اینترنت ارائه می‌شود، دچار اختلال نشوند. </p>
    </article>
  </body>
</html>