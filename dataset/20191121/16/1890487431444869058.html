<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520881-financni-trh-ceka-na-vyraznejsi-impuls-komentar/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T16:39:40+00:00"/>
    <meta property="og:title" content="Finanční trh čeká na výraznější impuls (Komentář)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Finanční trh čeká na výraznější impuls (Komentář)</h1>
      <address><time datetime="2019-11-21T16:39:40+00:00">21 Nov 2019, 16:39</time> by <a rel="author">Investiční bankovnictví</a></address>
      <p>
        <b>Dnes zveřejněná data za říjen potvrdila zastavení růstu <a href="https://www.kurzy.cz/makroekonomika/nezamestnanost/">zaměstnanosti</a> v Polsku. Meziroční tempo růstu <a href="https://www.kurzy.cz/mzdy/">mezd</a> zpomalilo mírně pod očekávání na 5,9 %. Záznam ze zasedání polské centrální banky ukázal, že někteří členové spatřují více znaků zhoršení ve vnější <a href="https://www.kurzy.cz/makroekonomika/">ekonomice</a>, které by se mohly negativně odrazit na výkonu polské <a href="https://www.kurzy.cz/makroekonomika/">ekonomiky</a>. Třetí měsíc po sobě byl ovšem návrh na snížení sazeb zamítnut. Většina členů NBP vidí výhled domácí <a href="https://www.kurzy.cz/makroekonomika/">ekonomiky</a> jako příznivý.</b>
      </p>
      <p>Polský zlotý dnes nepatrně oslabil. Maďarský forint se pohyboval sem tam bez jasného trendu. <a href="https://www.kurzy.cz/koruna/">Česká koruna</a> trochu posílila na 25,50 <a href="https://www.kurzy.cz/kurzy-men/aktualni/CZK-EUR/">CZK/EUR</a>, a poté se odrazila zpět k 25,53 <a href="https://www.kurzy.cz/kurzy-men/aktualni/CZK-EUR/">CZK/EUR</a>.</p>
      <p><b>Zítra v regionu budou dominovat opět data z Polska.</b> Po výrazném nárůstu průmyslové výroby v září se pro říjen čeká pomalejší tempo.</p>
      <p><b>Záznam z minulého zasedání <a href="https://www.kurzy.cz/tema/ecb/">ECB</a> sice nepřekvapil, ale zmiňoval potřebu „vytvořit konsensus a sjednotit názor členů rady guvernérů ohledně závazku plnit inflační cíl“.</b> Jinými slovy potvrdil, že tato shoda nyní neexistuje. A právě názorově rozštěpené vedení <a href="https://www.kurzy.cz/tema/ecb/">ECB</a> je prvním oříškem pro novu šéfku <a href="https://www.kurzy.cz/tema/ecb/">ECB</a> Christine Lagard.</p>
      <p><b>Filadelfský <a href="https://www.kurzy.cz/tema/fed/">Fed</a> index v listopadu potěšil nárůstem nad odhady.</b> V <a href="https://www.kurzy.cz/tema/eurozona/">eurozóně</a> pak dnes v podobném gardu vzrostl index spotřebitelské důvěry za listopad.</p>
      <p><b>OECD vydaly novou prognózu.</b> Podle mírně sníženého odhadu by světová <a href="https://www.kurzy.cz/makroekonomika/">ekonomika</a> měla v příštím roce růst tempem 2,9 %, tedy stejně rychle jako letos. OECD opět varoval před riziky plynoucí z obchodních válek a politické nejistoty na budoucí růst. Hospodářské politiky by se tak měly snažit růst podpořit, přičemž by měly jednat rychle. Hlavní ekonomka upozornila na fakt, že faktory bránící růstu jsou do značné míry i strukturální povahy a nelze je řešit pouze expanzivní měnovou či fiskální politikou.</p>
      <p><b>Zítra hlavní pozornost globálních trhů přitáhne zveřejnění předběžných výsledků <a href="https://www.kurzy.cz/tema/ism/">indexů nákupních manažerů</a> (<a href="https://www.kurzy.cz/tema/pmi/">PMI</a>) ze zemí <a href="https://www.kurzy.cz/tema/eurozona/">eurozóny</a>.</b> Od těch se všeobecně čeká v listopadu další mírné zlepšení, které by navázalo na růst subindexu objednávek. Všeobecně je aktivita ve výrobě především v Německu stále slabá, ale poslední vývoj dává naději na alespoň krátkodobé zlepšení. V souhrnu aktuální úroveň indexů nákupních manažerů ukazuje na růst <a href="https://www.kurzy.cz/makroekonomika/hdp/">HDP</a> pomalým tempem 0,1 % ve čtvrtém čtvrtletí.<br/>Autor: Michal Brožka</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/498295-akciove-trhy-cekaji-na-nove-impulsy/"/>
        <a href="https://www.kurzy.cz/zpravy/461506-2018-07-24-trhy-zatim-cekaji-na-nove-impulsy-dnes-vysledky-evropskeho-pmi-video/"/>
        <a href="https://www.kurzy.cz/zpravy/285139-trhy-cekaji-na-novy-impuls-prijde-dnes-odpoledne-z-usa/"/>
        <a href="https://www.kurzy.cz/tema/4807991.html"/>
        <a href="https://www.kurzy.cz/zpravy/370231-trhy-cekaji-na-komentare-fedu/"/>
        <a href="https://www.kurzy.cz/zpravy/472888-ranni-komentar-k-9-11-2018-americke-trhy-cekaly-co-fed/"/>
        <a href="https://www.kurzy.cz/zpravy/487328-ranni-komentar-fed-znovu-podeprel-financni-trhy-bankam-ale-moc-neulevil/"/>
        <a href="https://www.kurzy.cz/tema/4150593.html"/>
        <a href="https://www.kurzy.cz/zpravy/492360-ranni-komentar-z-trhu-trh-zklamala-tiskova-konference-fed/"/>
        <a href="https://www.kurzy.cz/zpravy/487353-ranni-komentar-z-trhu-fed-mirne-pomohl-trhum-seance-smisena/"/>
        <a href="https://www.kurzy.cz/zpravy/267701-trhy-ceka-klicovy-report-z-americkeho-trhu-prace/"/>
        <a href="https://www.kurzy.cz/zpravy/394497-komentare-ozveny-trhu-data-z-trhu-prace-daji-dolaru-impuls/"/>
      </related>
    </article>
  </body>
</html>