<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/rok-dynamicznych-zmian-na-slasku-marszalek-chwali-sie-liczbami,135362.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T16:17:00+00:00"/>
    <meta property="og:title" content="Rok dynamicznych zmian na Śląsku. Marszałek chwali się liczbami"/>
    <meta property="og:description" content="Cały zaplanowany w Regionalnym Programie Operacyjnym Woj. Śląskiego budżet na inwestycje kolejowe i drogowe został już wykorzystany w podpisanych umowach – mówił marszałek tego regionu Jakub Chełstowski na podsumowaniu roku pracy zarządu województwa."/>
  </head>
  <body>
    <article>
      <h1>Rok dynamicznych zmian na Śląsku. Marszałek chwali się liczbami</h1>
      <address><time datetime="2019-11-21T16:17:00+00:00">21 Nov 2019, 16:17</time> by <a rel="author">PAP/JS  </a></address>
      <h4>Cały zaplanowany w Regionalnym Programie Operacyjnym Woj. Śląskiego budżet na inwestycje kolejowe i drogowe został już wykorzystany w podpisanych umowach – mówił marszałek tego regionu Jakub Chełstowski na podsumowaniu roku pracy zarządu województwa.</h4>
      <hr/>
      <ul>
        <li>
          <b>Chełstowski zapewnił o zwiększeniu kwoty na finansowanie kultury - w tym kontekście wskazał m.in. na stopniowy wzrost wynagrodzeń w instytucjach kultury.</b>
        </li>
        <li>
          <b>Marszałek woj. śląskiego mówił m.in. o poprawie przygotowanego przez poprzedni zarząd województwa programu rewitalizacji Parku Śląskiego.</b>
        </li>
        <li>
          <b>Jak akcentował Chełstowski, samorząd regionu włącza się w prace nad europejską inicjatywą Platformy Transformacji Regionów Górniczych.</b>
        </li>
      </ul>
      <p>"Ten rok minął bardzo szybko. (…) Miesiąc miodowy minął bardzo szybko i zaczęła się realizacja projektów i rozwiązywanie problemów w różnych obszarach. Dynamika problemów, zmian, rozwiązań była bardzo duża; ta dynamika cały czas nie zwalnia, wręcz przyspiesza" - mówił marszałek.</p>
      <p>Chełstowski rozpoczął sprawozdanie od zapewnienia, że Stadion Śląski ma najlepszą murawę w Polsce, a obiekt jest przygotowany do organizacji największych imprez sportowych m.in. piłkarskich - i w tym zakresie czeka m.in. na decyzje Polskiego Związku Piłki Nożnej. Następnie mówił o inwestycjach infrastrukturalnych.</p>
      <p>Chełstowski przypomniał m.in. o zapewnieniu finansowania niedoszacowanej pierwotnie, jedynej dotowanej z Regionalnego Programu Operacyjnego Woj. Śląskiego na lata 2014-20 modernizacji linii kolejowej: od Chybia, przez Skoczów do Wisły i Cieszyna (podpisano już umowę na realizację prac).</p>
      <p>Zadeklarował też, że podpisano już umowy na wszystkie zaplanowane wcześniej w RPO prace na drogach wojewódzkich (m.in. Wschodniej Obwodnicy Raciborza). "Część prac już ruszyła, pozostałe będą ruszały lada dzień, ale ważna jest kwestia taka, że procedury przetargowe przeprowadziliśmy w terminie; udało nam się podpisać umowy z wykonawcami, więc zasadniczo tę lekcję odrobiliśmy bardzo dobrze i cały budżet, który był na infrastrukturę zaplanowany w ramach RPO, został obecnie można powiedzieć od strony formalnej już wydatkowany" - uznał Chełstowski dodając, że dzięki temu można już planować kolejne inwestycje w kolejnych latach. </p>
      <figure>
        <iframe src="https://www.youtube.com/embed/i01pb2eknV0" width="560" height="315" data-service="Youtube" scrolling="no"/>
      </figure>
      <p>Marszałek wskazał ponadto na wdrożenie Metrobiletu - wspólnego biletu miesięcznego na marszałkowskie Koleje Śląskie i komunikację miejską organizowaną przez Górnośląski-Związek Metropolitalny. Przypomniał o zapewnionym dotacjom na transport miejski w ramach programu Gepard II, jak zaznaczył, oczekującym teraz na wniosek Metropolii.</p>
      <p>Chełstowski zapewnił o zwiększeniu kwoty na finansowanie kultury (ze 163,4 mln zł w 2018 r. do 190,9 mln zł w 2019 r.) - w tym kontekście wskazał m.in. na stopniowy wzrost wynagrodzeń w instytucjach kultury. Mówił też o rozpoczętych w tym roku obchodach 100. rocznicy powstań śląskich (jak ocenił, były to inwestycje tak w kulturę, jak i politykę historyczną), o rozpoczęciu prac nad Panteonem Górnośląskim oraz o rozbudowie Śląskiego Centrum Wolności i Solidarności.</p>
      <p>Jak akcentował Chełstowski, samorząd regionu włącza się w prace nad europejską inicjatywą Platformy Transformacji Regionów Górniczych (Coal Regions in Transition) oraz Funduszu Sprawiedliwej Transformacji. Jak wyjaśniał, celem jest tworzenie nowych innowacyjnych gałęzi gospodarki, m.in. w oparciu o przygotowany plan transformacji regionu.</p>
      <p>Ponadto marszałek woj. śląskiego mówił m.in. o poprawie przygotowanego przez poprzedni zarząd województwa programu rewitalizacji Parku Śląskiego. Odpowiedzialna za inwestycje członek zarządu regionu Izabela Domogała wskazała, że trwają m.in. przetargi na wyposażenie rozbudowywanego obecnie Planetarium Śląskiego, zapowiedziała też inwestycje na ponad 20 mln zł w Śląskim Ogrodzie Zoologicznym (obie te instytucje należą do samorządu województwa).</p>
      <p>O przedsięwzięciach związanych z ekologią i wykorzystaniem śląskiego RPO pod tym kątem mówił wicemarszałek Wojciech Kałuża, który choć w ostatnich wyborach samorządowych startował z listy KO, po nich zdecydował o poparciu PiS, umożliwiając tej partii samodzielne rządy w regionie i zostając następnie wicemarszałkiem województwa.</p>
      <p>Kałuża powiedział w czwartek m.in., że ok. 3 mld zł ze śląskiego RPO trafi na różnego rodzaju przedsięwzięcia z zakresu gospodarki niskoemisyjnej. Mówił o działaniach związanych ze zwiększaniem alokacji konkursów RPO na dotacje do gmin w tym zakresie. Członek zarządu Domogała przypomniała o inicjatywie przekazywania oczyszczaczy powietrza do przedszkoli.</p>
      <p>Wicemarszałek Dariusz Starzycki mówił m.in. o dotacjach z budżetu woj. śląskiego w ochronę zdrowia na poziomie 38,5 mln zł - w tym na inwestycje 23,5 mln zł i na zakup sprzętu - 15 mln zł. Jak podał, środki unijne zaangażowane w realizację placówek ochrony zdrowia sięgają 212,5 mln zł (w tym 188,2 mln zł na infrastrukturę). Starzycki przypomniał, że samorząd tego regionu jest organem założycielskim dla 45 placówek zdrowotnych.</p>
      <p>Z kolei członek zarządu Beata Białowąs relacjonowała m.in. działania kierowane do obszarów wiejskich, w tym o konkursie "Inicjatywy sołeckiej" - wsparto 238 zadań za 4,5 mln zł), inwestycjach w drogi dojazdowe do gruntów rolnych (7,5 mln zł) i drogi lokalne (30 mln zł). Białowąs mówiła też o działaniach z zakresu edukacji, w tym o projektach edukacyjnych i stypendiach. Członkowie zarządu woj. śląskiego podsumowali też projekty społeczne i większe wydarzenia w regionie.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>