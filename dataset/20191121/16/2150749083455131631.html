<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/marunovi-bereti-druga-richnitsya-desantno-shturmovih-viysk-ukrayini/"/>
    <meta property="og:site_name" content="Прямий"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="&quot;Марунові берети&quot;: друга річниця Десантно-штурмових військ України"/>
    <meta property="og:description" content="Сьогодні, 21 листопада, святкують свою другу річницю Десантно-штурмові війська України. Свято рік назад своїм Указом встановив Президент України Петро"/>
  </head>
  <body>
    <article>
      <h1>"Марунові берети": друга річниця Десантно-штурмових військ України</h1>
      <address>
        <time datetime="2019-11-21T16:00:00+00:00">21 Nov 2019, 16:00</time>
      </address>
      <p>
        <b>Сьогодні, 21 листопада, святкують свою другу річницю Десантно-штурмові війська України. Свято рік назад своїм Указом встановив Президент України Петро Порошенко, що стало однією з ключових точок в переорієнтації на НАТО та ребрендингу українського війська.</b>
      </p>
      <p>Про те, чим українські ДШВ відрізняються від російських ВДВ, з'ясовував <b>"Прямий"</b>.</p>
      <p>
        <b>Аеромобільні, Високомобільні, Десантно-штурмові</b>
      </p>
      <p>Українські десантники до 2012 року називались на американський манір - Аеромобільні війська. Тобто піхота, яку транспортують повітрям. Щоправда, традиції й решта всього в українських десантників залишалась радянським. У 2012 році указом тоді ще президента, Януковича Аеромобільні війська перейменовують в Високомобільні десантні війська, таким чином Янукович створив єдиний у світі рід військ. Для чого це абсолютно абсурдне перейменування? Просто тепер абревіатура була ідентична радянсько-російській - ВДВ. Щоправда, варто зауважити, що в російській мові ВДВ - це гармонічна абревіатура "Воздушно-десантние войска", в адміністрації Януковича створили свою унікальну розшифровку. З початком війни, всім стало зрозуміло, що ніяких "братішок" в російському десанті немає. Почалася клопітка робота спеціалістів зі створення нового образу українського десантника, яка зокрема охоплювала і просвітницьку роботу. І врешті-решт 21 листопада 2017 року вперше з'явились абсолютно нові за формою та змістом українські Десантно-штурмові війська.</p>
      <figure>
        <img src="https://prm.ua/wp-content/uploads/2018/11/2-1-1.jpg"/>
      </figure>
      <p>
        <b>Святий Архістратиг Михаїл</b>
      </p>
      <p>21 листопада - це не випадкова дата. Саме 21 листопада святкується день Святого Архістратига Михаїла, командира Небесного воїнства. Саме Архістратиг Михаїл є небесним покровителем десантників у всьому світі. Є у цьому цілком розумна аналогія: Архістратиг з Неба на Землю веде Воїнство Боже, так і десантники з неба на землю обрушуються, перемагаючи ворогів. Образ Архістратига увійшов і в емблематику ДШВ. Беретний знак українських десантників це композиція з крил, вогненного меча і парашута. Парашут звісно - це головний атрибут десантника. А от крила і меч-фламберг, як прообраз вогненного меча, відсилають нас до образу Архістратига, як уже другий рік є патроном і українських десантників також. Цікавим співпадінням є те, що першого командувача Десантно-штурмових військ, Героя України, генерал-лейтенанта Забродського також звати Михайло.</p>
      <p>
        <b>Читайте також <a href="https://prm.ua/zavzhdi-odyagayu-osobistiy-nomer-zabrodskiy-pro-viynu-politiku-knigi-ta-nezalezhnist-u-eksklyuzivnomu-interv-yu-prm-ua/">Завжди одягаю особистий номер: Забродський про війну, політику, книги та незалежність у ексклюзивному інтерв'ю PRM.UA</a></b>
      </p>
      <p>Російські десантники також мають свого патрона - це святий Ілья. Зазначимо, що це вийшло випадково, тому що, встановлення Дня десантника в СРСР, а потім і Росії, було присвячене до початку десантних маневрів в Московському військовому окрузі, біля Воронежа. Зауважимо, що це були не перші десантні маневри чи парашутні стрибки у світі. Десантну справу в Радянський Союз у 1920-тих роках завезли американські спеціалісти. Тому святий патрон у російських десантників те, що називається "рандомний".</p>
      <figure>
        <img src="https://prm.ua/wp-content/uploads/2018/11/17795884_1372675212792228_4139337743439882246_n.jpg"/>
      </figure>
      <p>
        <b>Берет кольору "Марун"</b>
      </p>
      <p>Окрім свята та патрона, українські десантники змінили й колір берета. З радянсько-російського блакитного кольору на темно-бордовий колір "марун", який використовується майже усіма десантниками у світі. Берет кольору"марун", як символ десанту, вперше з'явився у 1942 році. Пропозицію зробити саме такий головний убір візитною карткою "народжених в повітрі" запропонував командир британської Першої десантної дивізії Фредерік Браунінг. На той час його дивізія хоробро билась в Північній Африці. Через яскраві берети та еталонну відчайдушність німецькі військові з Африканського корпусу дали британським десантникам прізвисько "червоні дияволи". Згодом після висадки в Нормандії й операції "Гарден-Маркет", в знак солідарності й захоплення мужністю, британські десантники дали право носити марунові берети американським "ейрборнам".</p>
      <p>Наразі берет темно-бордового відтінку носять десантники 59 країн, зокрема 19 країн НАТО. Україна стала шістдесятою у цьому списку, долучившись до західноєвропейської мілітарної традиції. Для українських десантників - колір марун - це колір запеченої крові загиблих побратимів.</p>
      <p>Щодо СРСР, то там теж спершу були запроваджені малинові, майже марунові берети, але уже 1968 року, постановою Президії Верховної Ради СРСР берет змінили на блакитний. В цей час СРСР придушував повстання в Чехословаччині. Десантників перевдягали в блакитні берети, щоб місцеві жителі сприймали їх за миротворців. Згодом радянська пропагандистська машина придумала романтичну легенду про берет "кольору небес". Наразі десантники семи країн носять блакитний берет - Болгарія, Вірменія, Білорусь, Таджикистан, Казахстан, Киргизстан та звісно ж Російська Федерація.</p>
      <figure>
        <img src="https://prm.ua/wp-content/uploads/2018/11/800px-Beret_koloru_marun.jpg"/>
      </figure>
      <p>Таким чином, сьогодні українські десантники святкують річницю того, як вони стали рівними серед перших у світовому десантному братстві. Позаду уже багато чого - миротворча історія з мапою від Югославії до Конго, війна на Донбасі з назавжди закарбованими назвами Савур-могила, Донецький аеропорт і багато інших. Попереду - нові перемоги на військових навчання, нові миротворчі місії, нові завдання, нові виклики. Тому що, українські десантники - "Завжди Перші!".</p>
      <p>Підготував <b>Ігор Кромф.</b></p>
      <related>
        <h4>Схожі новини</h4>
        <a href="https://prm.ua/rosiya-perenesla-vidkrittya-pivnichnogo-potoku-2/"/>
        <a href="https://prm.ua/ispaniya-rozsliduye-vtruchannya-rosiyskoyi-rozvidki-v-referendum-v-kataloniyi/"/>
        <a href="https://prm.ua/vibuh-v-pivdennokitayskomu-mori-riven-radiatsiyi-pidvishheniy-u-troh-krayinah/"/>
      </related>
    </article>
  </body>
</html>