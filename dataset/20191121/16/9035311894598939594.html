<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/almanya-ithal-imam-yerine-kendi-din-gorevlilerini-yetistirmek-icin-harekete-geciyor"/>
    <meta property="og:site_name" content="euronews"/>
    <meta property="article:published_time" content="2019-11-21T16:44:50+00:00"/>
    <meta property="og:title" content="Almanya kendi imamlarını yetiştirmek için harekete geçiyor"/>
    <meta property="og:description" content="Almanya, yurt dışından 'ithal imam' yerine camilerde istihdam edilmek üzere kendi din görevlilerini yetiştirmek için kolları sıvadı"/>
  </head>
  <body>
    <article>
      <h1>Almanya kendi imamlarını yetiştirmek için harekete geçiyor</h1>
      <address><time datetime="2019-11-21T16:44:50+00:00">21 Nov 2019, 16:44</time> by <a rel="author">euronews </a></address>
      <p>Almanya, yurt dışından "ithal imam" yerine camilerde istihdam edilmek üzere kendi din görevlilerini yetiştirmeye hazırlanıyor.</p>
      <p>Bu kapsamda Alman hükümetinin uzun süredir üzerinde durduğu fikir, Osnabrück Üniversitesi İlahiyat Fakültesi nezdinde pilot proje olarak hayata geçirilecek.</p>
      <p>Projenin, ülkede yasal olarak faaliyet gösteren İslami cemaat ve derneklerle iş birliği içerisinde yürütülmesi planlanıyor.</p>
      <p>Berlin söz konusu adımla din görevlilerinin dış etkilerden uzak olmasını, Alman kültürünü bilmesini, Almanca konuşmasını ve tarafsız bir tutum sergilemesini istiyor.</p>
      <p>Finansman ise Almanya İçişleri Bakanlığı tarafından sağlanacak.</p>
      <p>Ülkede 4 buçuk ile 5 milyon civarında Müslüman yaşıyor.</p>
      <p>Müslüman toplumun en kalabalık kısmını yaklaşık 3 milyonluk nüfus ile Türkiye kökenliler oluşturuyor.</p>
      <h3>"Devlet müdahale ederse olmaz"</h3>
      <p>Projeyle ilgili konuşan Osnabrück Üniversitesi İlahiyat Fakültesi Öğretim Üyesi Prof. Dr. Bülent Uçar, bazı cemaatlerin, imam ihtiyacını karşılamak üzere sivil bir yapı oluşturulacağını söyledi.</p>
      <p>Yıllardır böyle bir proje istediklerinin altını çizen Uçar, projeye üniversite dahil devletin müdahale hakkı olmayacağını, bu yapının tamamen sivil bir oluşum şeklinde kurulacağını vurguladı.</p>
      <p>Uçar, "Projeye, İslami cemaatlerin kendi seçtikleri kişiler veya en az lisans mezunu kişiler, bireysel başvurabilecek. Henüz kuruluş aşamasındaki proje, ilk etapta 2 yıl sürecek, 10 kişilik eğitmen kadrosu istihdam edilecek ve 20 ile 30 arasında öğrenci alınacak. İki yıl sürecek eğitim sonrası yeterlilik belgesi verilecek." ifadelerini kullandı.</p>
      <p>Üniversitede cami hizmeti, kürsü hizmeti, kıraat, manevi rehberlik ve tecvit konularının okutulmadığına işaret eden Uçar, "Üniversiteden mezunların, camilerde görev yapabilmeleri, aldıkları eğitim bakımından pek mümkün görünmüyor. Söz konusu projeyle amaç, pratik bilgiler verilerek bu açığı kapatmak." değerlendirmesinde bulundu.</p>
      <p>Almanya'nın Aşağı Saksonya eyaletinde yer alan Osnabrück kenti Türklerin yoğun olarak yaşadığı şehirlerden birisi.</p>
      <h3>DİTİB sık sık eleştiriliyor</h3>
      <p>Almanya'da Diyanet İşleri Türk İslam Birliği (DİTİB), İslam Kültür Merkezleri (VIKZ) gibi derneklerin kendi imam yetiştirme projeleri bulunuyor.</p>
      <p>Ancak DİTİB, Türkiye'nin gölgesinde olmakla suçlanıyor.</p>
      <p>Ayrıca Alman medyasında sık sık Türkiye'den gelen imamların bu ülkenin güdümünde olduğu yönünde haberler yer alıyor.</p>
      <p>Ülke genelinde DİTİB'in bünyesinde bine yakın cami bulunuyor.</p>
      <p>Pilot ile ilgili DİTİB, imamların eğitiminin devletin değil dini grupların işi olduğu yönünde görüş beyan ediyor.</p>
      <p>Daha önce Alman güvenlik güçleri, bazı imamların evlerine baskın düzenleyerek arama yapmıştı.</p>
      <p>İmamların Türk hükümeti adına Gülen cemaati üyelerine yönelik casusluk yaptığı iddia edilmişti.</p>
      <p>DİTİB ise söz konusu suçlamayı reddetmişti.</p>
      <ul>
        <li>
          <a href="https://tr.euronews.com/2019/05/13/almanya-da-muslumanlara-cami-vergisi-mi-geliyor">Almanya'da Müslümanlara 'cami vergisi' mi geliyor?</a>
        </li>
        <li>
          <a href="https://tr.euronews.com/2019/07/09/almanya-nin-koln-kentindeki-diyanet-merkezi-ditib-bomba-ihbar-nedeniyle-bosaltildi">Almanya'nın Köln kentindeki Diyanet Merkezi bomba ihbarı nedeniyle boşaltıldı</a>
        </li>
        <li>
          <a href="https://tr.euronews.com/2019/07/23/almanyada-turk-camilerine-bomba-ihbari">Almanya'da Türk camilerine bomba ihbarı</a>
        </li>
      </ul>
    </article>
  </body>
</html>