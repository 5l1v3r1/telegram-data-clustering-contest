<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/fransa-meclisi-turkiye-tartsmasi-nato-kesinlikle-hasta-muttefikimiz-kurtleri-bombaliyor"/>
    <meta property="og:site_name" content="euronews"/>
    <meta property="article:published_time" content="2019-11-21T16:23:05+00:00"/>
    <meta property="og:title" content="Fransa Meclisi’nden Suriye konusunda Türkiye'ye eleştiri"/>
    <meta property="og:description" content="Fransa Meclisi’nde NATO tartışmasında Suriye politikası yüzünden Türkiye sert eleştirilere hedef oldu Fransa Meclisi Genel Kurulu’nda Makedonya’nın NATO üyeliğiyle ile ilgili tartışma sırasında Türkiye, Suriye’nin kuzeyine yönelik operasyonu yüzünden sert eleştirilere hedef oldu."/>
  </head>
  <body>
    <article>
      <h1>Fransa Meclisi’nden Suriye konusunda Türkiye'ye eleştiri</h1>
      <address><time datetime="2019-11-21T16:23:05+00:00">21 Nov 2019, 16:23</time> by <a rel="author">Rahmi Gunduz</a></address>
      <p>Fransa Meclisi Genel Kurulu’nda Makedonya’nın NATO üyeliğiyle ile ilgili tartışma sırasında Türkiye, Suriye’nin kuzeyine yönelik operasyonu yüzünden sert eleştirilere hedef oldu.</p>
      <p>Cumhurbaşkanı Emmanuel Macron’un yaptığı bir açıklamada, “NATO’nun beyin ölümü gerçekleşti” demesi ile başlayan tartışmayı gündeme getiren Fransız milletvekilleri ABD ve Avrupalı ittifak üyeleri arasında ciddi koordinasyon eksikliği olduğu yorumlarını yaparken, konuşmacıların önemli bir kısmı Türkiye’nin Suriye operasyonunu eleştirdi.</p>
      <p>Sosyalist Parti milletvekili Alain David, “NATO kesinlikle hasta, özellikle Türkiye’nin Suriye’ye yönelik askeri operasyonunu ve taahhütlerini yerine getirmediğini gördükten sonra...” ifadesini kullandı.</p>
      <h3>"Türkiye müttefiklerimizi bombalıyor"</h3>
      <p>Fransızlar ve Demokratlar Birliği’nin (UDI) Meclis Grup Başkanı Jean-Christophe Lagarde ise “Türkiye uyduruk bir ateşkese rağmen müttefikimiz Kürtleri bombalıyor” dedi. Lagarde, NATO, bizim kendi müttefiklerimize yönelik kavganın aracı oldu” diye sözlerini tamamladı.</p>
      <p>Macron, 7 Kasım’da İngiliz The Economist dergisine yaptığı açıklamada, “NATO’nun beyin ölümünün gerçekleştiğini ve Avrupa ülkelerinin NATO'yu savunmak için artık Amerika Birleşik Devletleri'ne güvenemeyeceğini" söylemişti.</p>
      <p>Macron başka bir açıklamada ise Türkiye’nin Suriye’ye başlattığı harekatı "çılgınlık" olarak nitelendirmiş ve "IŞİD tekrar canlanırsa bunun sorumlusu Türkiye olur" demişti.</p>
      <ul>
        <li>
          <a href="https://tr.euronews.com/2019/11/07/fransa-cumhurbaskani-macron-nato-nun-beyin-olumu-gerceklesti">Fransa Cumhurbaşkanı Macron: NATO'nun beyin ölümü gerçekleşti</a>
        </li>
        <li>
          <a href="https://tr.euronews.com/2019/10/21/soci-zirvesi-oncesi-macron-dan-putin-e-turkiye-nin-ateskesi-uzatmasi-gerekiyor">Soçi Zirvesi öncesi Macron'dan Putin'e: Türkiye'nin 'ateşkesi' uzatması gerekiyor</a>
        </li>
        <li>
          <a href="https://tr.euronews.com/2019/10/18/afp-fransa-almanya-ve-ingiltere-liderleri-erdogan-ile-suriye-operasyonunu-gorusecek">Macron: Türkiye'nin Suriye harekatı 'çılgınlık'; IŞİD canlanırsa bunun sorumlusu Türkiye olur</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>