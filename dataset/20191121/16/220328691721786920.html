<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/pernik-s-navodneni-ulitsi-i-preskhnali-cheshmi-407276.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T16:04:12+00:00"/>
    <meta property="og:title" content="Перник - с наводнени улици и пресъхнали чешми"/>
    <meta property="og:description" content="Шефът на ВИК дружеството опра пешкира, пращат папките в прокуратурата"/>
  </head>
  <body>
    <article>
      <h1>Перник - с наводнени улици и пресъхнали чешми</h1>
      <address><time datetime="2019-11-21T16:04:12+00:00">21 Nov 2019, 16:04</time> by <a rel="author">Руми Борисова</a></address>
      <ul>
        <li>Държавата търси тръба от Владая, за да смекчи водния режим, хората на протест  </li>
        <li>Шефът на ВИК дружеството опра пешкира, пращат папките в прокуратурата</li>
      </ul>
      <p>Перник е с наводнени от проливен дъжд улици, но с пресъхнали чешми в къщите 14 часа всяко денонощие. Времето навън едва сега започна сериозно да застудява, но леденият душ за перничани вече е ежедневние - заради режима топлата вода не може да потече нормално по тръбите.</p>
      <p>След седмица надежда, че яз. Долна Диканя може да спаси положението, се оказа, че това е фалшива новина - водата в него била негодна за пиене. Но пък се появи нова идея - владайският канал с неговия дебит от 15 литра в секунда да се пренасочи съм Перник. Дали това ще доведе до протести в силночуствителния квартал Владая, тепърва ще се разбере. И сигурно много по-скоро отколкото ще стане ясен поне един виновник за водния ужас, който споходи Перник почти толкова изненадващо колкото и новия кмет - Станислав Владимиров.  Но е факт, че случайно или не, от две седмици</p>
      <p>
        <b>политическите и битовите проблеми вървят ръка за ръка.</b>
      </p>
      <p> </p>
      <p>А основните действащи лица са шефът на местното ВИК, областния управител и кметът. А главните отсъстващи – досегашните управници на града – кметицата Вяра Церовска и нейните заместници, един от които се престраши да поведе опозиционната група на ГЕРБ в местния парламент.</p>
      <p>След дни на преговори с местното  ВиК-дружество, новоизбраният кмет утвърди разписание, по силата на което вода от чешмите ще тече 10 часа в денонощието, а през останалото време кранът към потребителите ще бъде затворен. След 18 ноември вода се пуска  само по пет часа сутрин и вечер, съответно от 05.00 до 10.00 часа и от 17. 00 до 22.00 ч. Очертава се така да бъде през следващите пет месеца. Заради особеностите на системата в ниските места на града хората са облагодетелствени, защото има вода по-дълго - стича се останалата водна течност по тръбите.</p>
      <p>Драмата с водата събра стотици на протест и повдигна основния въпрос –</p>
      <p>
        <b>защо това беше тема табу преди изборите</b>
      </p>
      <p>въпреки че проблемът не е нов и се знаеше отдавна състоянието на единствения водоизточник за града – язовир Студена. В началото на октомври той бе пълен едва на 1/5 от общия си обем от 25 милиона кубика, което е критично ниво.</p>
      <p>Дни наред и експерти, и политици започнаха най-разнообразни упражнения по темата. Думата взеха дори бивши чиновници, които най-вероятно имат вината за създалата се ситуация. Но това, което веднага предизвикаха, бе ускоряване на протестите.</p>
      <p>Демонстрациите посочиха един от главните виновници - управителят на ВиК дружеството Иван Витанов. Неговите оправдяния звучат доста нелепо: писал  писмо през април за намалелия воден обем на тогавашният кмет Вяра Церовска, а тя като отговор издала заповед за забрана на ползване на вода от чешмите извън питейно-битови нужди. Още в началото на октомври отново я предупредил, че притокът към язовира е драстично намалял и идва режим на водата. Какво му е отговорила Церовска и защо и двамата не са взели достатъчно мерки през тази половин година, не е ясно.</p>
      <p>
        <b>Церовка се скри след политическия бой на изборите</b>
      </p>
      <p>и насочи негодуванието на хората срещу партийния си другар, но отколешен враг- областният управител Ирена Соколова. С подхвърления от приближените на Церовска аргумент, че именно Соколова е подписала източването на язовира.   </p>
      <p>Тя, от своя страна, също не бе достатъчно убедителна в обясненията си за „Студена“.  Защото наблегна повече на факта, че над 70% от водата се губи по водопреносната мрежа, която е много стара и амортизирана. И че дори да не се виждат аварии, които са на повърхността, водата потъва в земята. Затова и за да се напълни цялата водопреносна система на община Перник с прилежащите села изисква много време, почти колкото и да се оттече. Къде обаче се е скъсала връзката между областаната управа и министерството на регионалното развитие, никой не казва.</p>
      <p>Наложи се лично премиерът Борисов по време на заседание на Министерски съвет да разпореди „работа в пълен синхрон и в съкратени срокове по въпроса с водния режим.</p>
      <p>Последва среща между министър Петя Аврамова,  кметът Владимиров и Соколова, министър Аврамова каза, че се търсят резервни водоизточници, от която излезе половинчатата новина, че "търсим варианти за отклоняване на други водохващания, които не са собственост и не са в територията на ВиК- Перник“, защото „основният приток на язовир "Студена" е от снеготопене“.</p>
      <p>Естествено,</p>
      <p> </p>
      <p>
        <b>витиеватите обяснения усилиха гнева на перничани</b>
      </p>
      <p>и те поискаха имена на виновните и адекватни наказания. Пред сградата на  ВиК – Перник  настояваха за оставки на ръководството на ВиК-дружеството и търсене на отговорност заради водната криза от бившия кмет и областния управител.</p>
      <p>Едно от исканията на протестиращите беше  заради проблемите с водата да бъде внесен сигнал в Прокуратурата, което още преди това новоизбраният кмет на общината  Станислав Владимиров беше направил.</p>
      <p>"Надявам се прокуратурата да влезе във ВиК в спешен порядък и да направи преглед на всички действия", коментира Владимиров. По думите му, първите стъпки, които ВиК операторът предприе по въвеждането на режима, не са добри, защото разходът на вода от язовир „Студена“ не е намален. „Ако продължаваме така, ще имаме вода още два месеца", каза кметът.</p>
      <p>Докато протестиращите се събираха от града и околните села, кметът влезе на спешна среща в МРРБ, където стана ясно, че</p>
      <p>
        <b>не може да се разчита на вода от яз. „Долна Диканя“</b>
      </p>
      <p>тъй като не е годна за пиене. Затова се решила Владайският канал с дебит 15 литра в секунда спешно да бъде отбит към Перник. „До няколко дни идват екипи от съседни градове, които да помагат да отстраняват авариите в Перник, защото пернишкото дружество не може да смогва“, увери новият пернишки кмет.</p>
      <p>Кметът поискал и допълнителни спешни средства за пречиствателната станция, особено за утаителя, за да може като станат по-ниски нивата на язовир „Студена“, да няма замърсяване на водата. Ще се вземат проби от мъртвия обем на язовира“, допълни Владимиров.</p>
      <p>И повтори въпроса си как е управлявано водоснабдителното дружество, за да се стигне дотук. „Не искам да правя квалификации на управлението на дружеството. Но това най-малко е безхаберие и недобро управление на повереното им дружество“.</p>
      <p>Кметът припомни че е задавал въпрос в Народното събрание още като депутат преди 2 месеца по тази тема, защото още тогава „ обемът на водата беше достигнал до 10 млн. кубика и това беше първата червена лампа, която светна, но въпросът ми беше  подценен“.</p>
      <p>Той обяви, че община</p>
      <p>
        <b>Перник е готова да заведе дела срещу ВиК дружеството</b>
      </p>
      <p>в града, ако то не спазва поетите ангажименти за часовете, в които трябва да осигурява питейна вода,  както и обави извънредните мерки във връзка с режима за ежедневна дезинфекция на подовете в помещенията, неколкократно ежедневно измиване и дезинфекция на тоалетните, както и дезинфекция на приборите, съдовете за хранене и чашите за вода след всяка употреба в детските заведения.</p>
      <p>Това обаче са мерки, които са насочени за обикновените хора, а не срещу злоупотреби на виновните. С тези думи посрещнаха в града зам. министърът на регионалното министерство Николай Нанков. То отговори на хората с крути мерки: уволнение на управителя на ВиК Перник инж. Иван Витанов. Нанков увери перничани, че щом се върне в столицата ще свика общо събрание на дружеството, което да оформи документално уволнението. Зам. министърът наследникът на Витанов да е човек, наясно с проблемите.</p>
      <p>Има вече одитен доклад, който е готов и ще бъде представен пред кмета и пред медиите. Той не е одобрен все още, но има готови констатации и конкретни решения, заяви Нанков.</p>
      <p>И добави: Установявам пропуск във водното дружество, лично в това, че не могат да овладеят една криза, която засяга голяма част от област Перник. Има и липса на информация в обществото, много слухове, спекулации и интерпретации. Искам да ги разсеем и да кажем: ще предприемем необходимите действия заедно с общинска администрация. Ами, да видим.</p>
      <p> </p>
    </article>
  </body>
</html>