<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/21/news/argentina_cattura_zanchetta_abusi-241584054/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T16:22:00+00:00"/>
    <meta property="og:title" content="Argentina, mandato di cattura internazionale per il vescovo Zanchetta. Accusato di abusi sessuali"/>
    <meta property="og:description" content="Le vittime sarebbero due seminaristi. La decisione del pm è arrivata dopo che l'ex vescovo di Orán, considerato vicino a papa Francesco,"/>
  </head>
  <body>
    <article>
      <h1>Argentina, mandato di cattura internazionale per il vescovo Zanchetta. Accusato di abusi sessuali</h1>
      <h2>Le vittime sarebbero due seminaristi. La decisione del pm è arrivata dopo che l'ex vescovo di Orán, considerato vicino a papa Francesco, non ha risposto alla notifica degli atti processuali ed ha deciso di costituire il suo domicilio in Vaticano</h2>
      <address><time datetime="2019-11-21T16:22:00+00:00">21 Nov 2019, 16:22</time> by <a rel="author">PAOLO RODARI</a></address>
      <p>BANGKOK. La magistratura di Salta, in Argentina, ha spiccato un mandato di cattura internazionale nei confronti del vescovo argentino <b>Gustavo Zanchetta</b>, domiciliato in Vaticano, accusato del reato di abuso sessuale semplice e continuato ai danni di due seminaristi, aggravato dal fatto di essere stato commesso da un ministro di culto.<br/> <br/>La pm <b>María Soledad Filtrín </b>ha deciso di emettere il mandato nei confronti dell’ex vescovo di Orán, considerato vicino a papa Francesco, dopo che lo stesso non ha risposto a ripetute telefonate e email inviategli al fine di procedere alla notifica degli atti processuali e dopo la sua decisione di costituire il suo domicilio nello Stato del Vaticano.<br/> <br/>Nel 2017 Zanchetta era stato richiamato a Roma dal Pontefice (fino a poco tempo fa era assessore dell’Apsa) che ha autorizzato nel maggio di quest’anno l’apertura nei suoi confronti di un giudizio canonico.<br/> <br/>Il mondo conservatore in questi mesi ha più volte usato il caso Zanchetta per attaccare il Papa. Nell’elenco delle persone responsabili di scandali, diversi siti di area conservatrice inseriscono sempre il suo nome. Adesso in molti attendono una parola da parte del Vaticano. Bergoglio non ha mai voluto parlare direttamente di queste vicende anche se l’anno scorso, alla televisione messicana Televisa, aveva accennato che Zanchetta sarebbe rimasto in Vaticano perché nel dubbio bisogna sostenere il presunto colpevole. In dubbio pro reo. Zanchetta si proclama innocente. Tutto ora dovrà chiarirsi in tribunale anche se, in assenza di accordi, non è prevista nessuna estradizione dal Vaticano all'Argentina. Spetterà a Francesco decidere cosa fare.</p>
    </article>
  </body>
</html>