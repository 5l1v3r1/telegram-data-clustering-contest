<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f20301fa25cf487f/o-biserica-ortodoxa-istorica-va-fi-transformata-in-moschee-la-istanbul-ar-putea-urma-sfanta-sofia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="O biserică ortodoxă istorică va fi transformată în moschee la Istanbul; Ar putea urma Sfânta Sofia"/>
    <meta property="og:description" content="Turcia ar putea transforma fosta biserică ortodoxă Chora din Istanbul, în prezent muzeu, în moschee, notează presa greacă. I-ar putea urma exemplul și celebra Sfânta Sofia, așa cum a sugerat deja președintele Recep Tayyip Erdogan."/>
  </head>
  <body>
    <article>
      <h1>O biserică ortodoxă istorică va fi transformată în moschee la Istanbul; Ar putea urma Sfânta Sofia</h1>
      <address><time datetime="2019-11-21T16:19:00+00:00">21 Nov 2019, 16:19</time> by <a rel="author">Jurnal.md</a></address>
      <p>
        <b>Turcia ar putea transforma fosta biserică ortodoxă Chora din Istanbul, în prezent muzeu, în moschee, notează presa greacă. I-ar putea urma exemplul și celebra Sfânta Sofia, așa cum a sugerat deja președintele Recep Tayyip Erdogan.</b>
      </p>
      <p>Consiliul de Stat al Turciei, cea mai înaltă instanță administrativă, a aprobat recent schimbarea statutului fostei biserici ortodoxe Chora, din Istanbul, în moschee, notează publicația online Greek Reporter. Biserica a mai fost moschee, pe vremea Imperiului Otoman, apoi, în 1945, a fost transformată în muzeu.</p>
      <p>Un proces intentat în 2005 de o asociație culturală a atacat această decizie. Clădirea, a argumentat asociația, aparține Fundației Sultanului Mahomed, iar statutul ei nu poate fi schimbat. Poziția Consiliului de Stat a fost că muzeul trebuie să se întoarcă la precedentul statut, de moschee.</p>
      <p>Biserica a fost construită cândva în timpul secolelor IV, ca parte a unui sistem mănăstiresc, inițial în afara zidurilor orașului Constantinopole, azi Istanbul. Pereții săi sunt acoperiți de unele dintre cele mai vechi mozaicuri și fresce bizantine. Desenele au fost restaurate după transformarea în muzeu.</p>
      <p>Creștinii, în special cei greci, se tem că exemplul bisericii Chora ar putea fi urmat de Sfânta Sofia, unul dintre simbolurile ortodoxismului. Sfânta Sofia a fost la rândul ei moschee, după cucerirea Constantinopolului de către otomani, transformată apoi în 1935 în muzeu. În luna martie a acestui an, Erdogan a amenințat că muzeul ar putea reveni la statutul de moschee. Declarația a stârnit reacții furioase din partea guvernului grec.</p>
      <p>„Orice schimbare a statutului ar reprezenta o insultă la adresa creștinilor și a comunității internaționale”, a spus ministrul de externe de la Atena de la acel moment, George Katrougalos, care a amintit că Sfânta Sofia este acum parte a patrimoniului UNESCO.</p>
    </article>
  </body>
</html>