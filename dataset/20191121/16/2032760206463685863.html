<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90202"/>
    <meta property="og:site_name" content="Denník politika"/>
    <meta property="article:published_time" content="2019-11-21T16:35:02+00:00"/>
    <meta property="og:title" content="Sádovský a Urbancová trvajú na tom, že so sudcami z kauzy Threema nemajú nič spoločné"/>
    <meta property="og:description" content="21.11.2019 (Webnoviny.sk) – Komisia na pôde Súdnej rady SR vypočula predsedu Krajského súdu v Bratislave Ľuboša Sádovského a podpredsedníčku Najvyššieho súdu SR Jarmilu Urbancovú. Kým pri Sádovskom komisiu zaujímal systém prerozdeľovania spisov, u Urbancovej pre zmenu predovšetkým jej vzťah so sudcom Vladimírom Sklenkom."/>
  </head>
  <body>
    <article>
      <h1>Sádovský a Urbancová trvajú na tom, že so sudcami z kauzy Threema nemajú nič spoločné</h1>
      <address><time datetime="2019-11-21T16:35:02+00:00">21 Nov 2019, 16:35</time> by <a rel="author">Webnoviny</a></address>
      <p>21.11.2019 (Webnoviny.sk) – Komisia na pôde Súdnej rady SR vypočula predsedu Krajského súdu v Bratislave Ľuboša Sádovského a podpredsedníčku Najvyššieho súdu SR Jarmilu Urbancovú. Kým pri Sádovskom komisiu zaujímal systém prerozdeľovania spisov, u Urbancovej pre zmenu predovšetkým jej vzťah so sudcom Vladimírom Sklenkom.</p>
      <p>Meno podpredsedníčky sa totiž objavilo v údajnej komunikácii Sklenku s Marianom K. cez aplikáciu Threema. Sádovský aj Urbancová trvajú na svojom stanovisku, teda, že s prípadom podozrivých sudcov nemajú nič spoločné.</p>
      <h3>Systém prideľovania je náhodný</h3>
      <p>Sádovský viackrát zopakoval novinárom, že systém prideľovania spisov na súdoch je náhodný a rozdelenie práce navyše kontrolovalo aj Ministerstvo spravodlivosti SR.</p>
      <p><i>„Ide o náhodu, pretože ten systém rozdeľovania je náhodný. Viackrát to kontrolovalo aj samotné ministerstvo,“</i> zopakoval Sádovský. Práve súd, ktorému Sádovský šéfuje, totiž mal riešiť odvolacie konanie civilného procesu miliónových zmeniek týkajúcich sa televízie Markíza.</p>
      <p>V rámci senátu o nich mala rozhodovať aj sestra bývalej štátnej tajomníčky ministerstva spravodlivosti Moniky Jankovskej Andrea Haitová. Jankovská podľa Threemy intenzívne komunikovala s Marianom K., ktorý sa vyplatenia zmeniek dožadoval.</p>
      <h3>Vzťah Urbancovej a Sklenku</h3>
      <p>Urbancová odpovedala najmä na otázky o svojom vzťahu so Sklenkom. <i>„Diskusia bola korektná. Trvám na svojom názore, že nemôžem niesť zodpovednosť za rozhovor dvoch osôb, o ktorom nič neviem. Na všetky otázky som odpovedala a aký bude záver neviem,“</i> povedala.</p>
      <p>Komisia súdnej rady sa ešte pred svojím odporúčaním stretne, aby vyhodnotila zozbierané dokumenty a tiež výpovede jednotlivých aktérov.</p>
      <p>Rozsiahle podozrenia vyplynuli z údajnej komunikácie Mariana K. s bývalou štátnou tajomníčkou Jankovskou a aj inými. Prípady preveruje aj Súdna rada SR, ktorá zriadila spomínanú komisiu. Pred ňu už predstúpili viacerí podozriví, ktorí mohli vysvetliť svoje konanie.</p>
      <p>Medzičasom prišli aj podnety na disciplinárne konanie od kompetentných. Dočasne pozastavený výkon funkcie má Jankovská aj Sklenka, ktorý pôsobil na okresnom súde v Bratislave.</p>
      <h3>Odstúpilo viacero sudcov</h3>
      <p>V súvislosti s komunikáciou už odstúpili zo svojich postov viacerí sudcovia. Po odchode predsedu Okresného súdu Bratislava III Davida Lindtnera odišla z justície aj sudkyňa Miriam Repáková.</p>
      <p>Z postu člena súdnej rady odstúpil advokát Michal Mišík, ktorý právne zastupuje jednu z podozrivých sudkýň Zuzanu Maruniakovú. Tá rozhodovala civilný proces o jednej z miliónových zmeniek televízie Markíza. V spise našlo nezrovnalosti aj ministerstvo spravodlivosti.</p>
      <p>S rozsiahlymi podozreniami bojujú momentálne viaceré právnické odvetvia. Vlastné rady preveruje aj Slovenská advokátska komora (SAK). Pomocou aplikácie Threema s Marianom K. totiž údajne komunikovalo viacero advokátov.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/sadovsky-a-urbancova-trvaju-na-tom-ze-so-sudcami-z-kauzy-threema-nemaju-nic-spolocne/"><u>Sádovský a Urbancová trvajú na tom, že so sudcami z kauzy Threema nemajú nič spoločné</u></a> © SITA Všetky práva vyhradené.</p>
    </article>
  </body>
</html>