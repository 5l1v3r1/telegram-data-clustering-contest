<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/walbrzych-z-sex-shopu-ukradl-erotyczne-akcesoria-i-zakopal-je-w-lesie,987176.html"/>
    <meta property="og:site_name" content="TVN24"/>
    <meta property="article:published_time" content="2019-11-21T16:17:23+00:00"/>
    <meta property="og:title" content="Ukradł z sex shopu erotyczne akcesoria i ukrył je w lesie. &quot;Nie wiedział, co ma z nimi zrobić&quot;"/>
    <meta property="og:description" content="Dmuchane lalki i inne erotyczne akcesoria oraz gotówka padły łupem 31-letniego mężczyzny podejrzanego o włamanie do sex shopu w Wałbrzychu (Dolnośląskie). - Mężczyzna tłumaczył policjantom, że był ..."/>
  </head>
  <body>
    <article>
      <h1>Ukradł z sex shopu erotyczne akcesoria i ukrył je w lesie. "Nie wiedział, co ma z nimi zrobić"</h1>
      <address><time datetime="2019-11-21T16:17:23+00:00">21 Nov 2019, 16:17</time> by <a rel="author">ib/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/69e2a6f4-12af-4b49-8522-83a497726c5a-480p.mp4" autoplay="" loop=""/>
          <figcaption>Włamanie do sex shopu w Wałbrzychu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/136f951362dab62e64eb8e841183c2a9/bf2bae51-9d7c-4567-b91e-2b0ecaf5c552-480p.mp4"/>
          <figcaption>Włamanie do sklepu rowerowego. Właściciel opublikował nagranie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/65fc52ed8f88c81323a418ca94cec2ed/419853ce-d59a-4876-a20a-ccfc2ab9d7d5-480p.mp4"/>
          <figcaption>Włamał się do sklepu, zostawił pismo z urzędu skarbowego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/07a4e20a7bbeeb7a736682b26b16ebe8/432640f4-8b46-4a7b-8c3b-a07f072e7445-480p.mp4"/>
          <figcaption>Nieudana próba włamania. Włamywacz utknął w szybie...</figcaption>
        </figure>
        <figcaption>Włamanie do sex shopu w Wałbrzychu<cite>Foto: Shutterstock | Video: Google Earth</cite></figcaption>
      </slideshow>
      <h3>Dmuchane lalki i inne erotyczne akcesoria oraz gotówka padły łupem 31-letniego mężczyzny podejrzanego o włamanie do sex shopu w Wałbrzychu (Dolnośląskie). - Mężczyzna tłumaczył policjantom, że był pijany. Kiedy wytrzeźwiał, nie wiedział, co ma zrobić z tymi przedmiotami, więc ukrył je w lesie - informuje Magdalena Korościk z wałbrzyskiej policji.</h3>
      <p>Do kradzieży doszło w nocy z niedzieli na poniedziałek. Mężczyzna na terenie jednego z targowisk handlowych miał włamać się do boksu, w którym na co dzień sprzedawane są akcesoria erotyczne.</p>
      <p>- Trudno pomylić taki sklep z jakimkolwiek innym, on jest widocznie oznakowany. Z kasy skradziono 900 złotych, a z półek zniknęły różne akcesoria erotyczne o wartości ponad 1000 złotych - informuje Magdalena Korościk z wałbrzyskiej policji.</p>
      <h3>Asortyment dla dorosłych</h3>
      <related>
        <a href="https://www.tvn24.pl/wroclaw,44/jednego-dnia-dwa-razy-ukradl-ten-sam-samochod,971650.html"/>
      </related>
      <p>Mężczyzna miał ukraść między innymi dwie dmuchane lalki i inne akcesoria erotyczne. Jego wizerunek został zarejestrowany przez sklepowy monitoring. Kryminalni nie mieli problemu z ustaleniem, kim jest sprawca.</p>
      <p>Niedługo później 31-latek został zatrzymany pod swoim blokiem, a potem usłyszał zarzuty kradzieży z włamaniem, do których się przyznał.</p>
      <p>- Policjantom tłumaczył, że był pijany i tak naprawdę to nie wie, po co zabrał towar ze sklepu. Twierdził, że to wybryk. Potem nie wiedział, co ma zrobić z tymi przedmiotami, dlatego ukrył je w lesie - mówi Korościk.</p>
      <p>Do lasu wrócił już z policjantami, aby wskazać miejsce zakopania erotycznych zabawek. Wszystkie wróciły do sklepu.</p>
      <p>31-latkowi grozi teraz do 10 lat więzienia.</p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/jednego-dnia-dwa-razy-ukradl-ten-sam-samochod,971650.html"/>
        <a href="https://www.tvn24.pl/wroclaw,44/lupy-spidermana-jesli-ktos-rozpoznaje-ze-to-jego-niech-sie-zglosi,966758.html"/>
      </related>
    </article>
  </body>
</html>