<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/komarom-tarthatatlan-allapotok-vag-hid-rossz-muszaki-allapota-miatt"/>
    <meta property="og:site_name" content="Paraméter"/>
    <meta property="article:published_time" content="2019-11-21T16:46:00+00:00"/>
    <meta property="og:title" content="Komárom: Tarthatatlan állapotok a Vág-híd rossz műszaki állapota miatt!"/>
    <meta property="og:description" content="Nagy tempóban gyűlnek az aláírások a Vág-híd és az izsai körforgalom kapcsán. Az aláírásgyűjtés írásos petíciós támogatással is bővül. Komárom városa teljes mértékben támogatja a kezdeményezést, és több közéleti személyiség is csatlakozott a petíciós bizottság tagjaként."/>
  </head>
  <body>
    <article>
      <h1>Komárom: Tarthatatlan állapotok a Vág-híd rossz műszaki állapota miatt!</h1>
      <h2>Nagy tempóban gyűlnek az aláírások a Vág-híd és az izsai körforgalom kapcsán. Az aláírásgyűjtés írásos petíciós támogatással is bővül. Komárom városa teljes mértékben támogatja a kezdeményezést, és több közéleti személyiség is csatlakozott a petíciós bizottság tagjaként.</h2>
      <address>
        <time datetime="2019-11-21T16:46:00+00:00">21 Nov 2019, 16:46</time>
      </address>
      <p>Pár napja indult az az elektronikus petíció, amely a Vág-híd rossz műszaki állapota miatt kialakult elviselhetetlen torlódások és a balesetveszélyes körülmények kezelését követeli. A petícióban kérik a Vág-híd azonnali felújítását, továbbá körforgalom kiépítését az izsai és a hetényi letérőnél. A híd elhanyagolt állapota komoly torlódásokat okozott az elmúlt napokban, nyár óta a helyzet kezelése kaotikus és a nyilvánosságot alig tájékoztatják az illetékes szervek.</p>
      <p>A híd kezelése a Szlovák Útkezelő Vállalathoz tartozik, amelynek illetékesei jelezték, hogy már 9-10 éve folyamatosan figyelmeztettek a híd rossz állapotára, azonban a közlekedési minisztériumban nem hagytak jóvá pénzforrást a felújításra. A rossz állapot miatt – átmeneti megoldásként – most készülnek alátámasztani a hidat, de a teljes felújítás sorsa még bizonytalan, csupán kampányígéretek szintjén zajlik.</p>
      <p>A számtalan panasz után civil kezdeményezésként indult az aláírásgyűjtés Rozbroy Éva vezetésével. Az elektronikus petíción túl – melynek aláírói már 3 ezer felett vannak – írásos aláírásgyűjtés is indult. Ezzel kapcsolatosan egyeztetett a bizottság elnöke Komárom polgármesterével, Keszegh Bélával.</p>
      <blockquote>„Minden segítséget megadunk a petíciós kezdeményezéshez, hogy felhívjuk az illetékesek figyelmét a helyzet komolyságára. Sajnos, Érsek Árpád közlekedési miniszter kerüli a találkozást a régió képviselőivel. Térségünkben a közlekedés fejlesztése szinte minden téren elhanyagolt, ami miatt most már minden járásbeli községre egyre nagyobb terhelés nehezedik. Szeretnénk, ha egy széles közösségi összefogással adnánk hangot ennek”</blockquote>
      <p>– fogalmazott Komárom polgármestere.</p>
      <p>A város jogi segítséget biztosított az előkészületekben.</p>
      <blockquote>„A petícióban megfogalmazott fejlesztések nem csupán az egyre gyakoribb torlódásokról szólnak, hanem az emberek biztonságáról is, hiszen egyre gyakoribbak a balesetveszélyes helyzetek, nemcsak Komáromban, hanem a környező falvakban egyaránt. Az új Duna-híd átadása további forgalmat és terhelést generál, pedig már most is előfordulnak kilométeres sorok. Máshol autópályák épülnek és nagy közlekedési fejlesztések zajlanak, Komáromban viszont elmaradtak a felújítások. Sok ezer aláírással akarunk hangot adni az elégedetlenségünknek”</blockquote>
      <p>– fogalmazott Rozbroy Éva, a petíciós bizottság elnöke.</p>
      <p>A petíciós bizottság tagjai Ing. Domin István, MUDr. Ipóth Szilárd, Kárpáty Ernő, Dipl.s. Jancsóová Eva, Mgr. Orosz Örs.</p>
      <p>A petíció teljes szövege:</p>
      <blockquote>„Mi, Komárom város és a környező települések lakosai a Szlovák Köztársaság Alkotmányának 27. cikkelye és a 85/1990-es számú petíciós törvény értelmében, az elviselhetetlen közlekedési helyzetre való tekintettel, az illetékes állami szervektől (mindenekelőtt a Szlovák Köztársaság Közlekedésügyi és Építésügyi Minisztériumától és a Szlovák Útkezelő Vállalattól) kérelmezzük a komáromi Vág-híd (63-025) azonnali megjavítását, valamint kérelmezzük az Izsáról Komáromba vezető bekötő útnál (A6 számú kereszteződés – az I/63, I/64 és III/1463 sz. utak kereszteződése) és a Hetényről a Komáromba vezető főútnál (A8 számú kereszteződés – az I/63 és II/589 sz. utak kereszteződőse) a körforgalmak azonnali kiépítését.”</blockquote>
      <p>(-)</p>
    </article>
  </body>
</html>