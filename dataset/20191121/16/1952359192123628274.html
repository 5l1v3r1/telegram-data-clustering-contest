<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191121_04729047?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T16:35:00+00:00"/>
    <meta property="og:title" content="Ex-vrouw Michel Fourniret weerlegt alibi van seriemoordenaar in nieuw onderzoek"/>
    <meta property="og:description" content="In het onderzoek naar de verdwijning van Estelle Mouzin in 2003, heeft Monique Olivier donderdag het alibi van haar ex-man Michel Fourniret weerlegd. Dat h..."/>
  </head>
  <body>
    <article>
      <h1>Ex-vrouw Michel Fourniret weerlegt alibi van seriemoordenaar in nieuw onderzoek</h1>
      <address>
        <time datetime="2019-11-21T16:35:00+00:00">21 Nov 2019, 16:35</time>
      </address>
      <p>
        <b>In het onderzoek naar de verdwijning van Estelle Mouzin in 2003, heeft Monique Olivier donderdag het alibi van haar ex-man Michel Fourniret weerlegd. Dat hebben verschillende bronnen meegedeeld.</b>
      </p>
      <p>Estelle Mouzin was in januari 2003 op negenjarige leeftijd in het Franse Guermantes verdwenen toen ze terugkeerde van school. Olivier werd donderdag door de onderzoeksrechter in Parijs ondervraagd in dat dossier.</p>
      <p>Fourniret was in het verleden al vaker in beeld gekomen als verdachte in de zaak-Mouzin. Maar die verdenkingen konden nooit hard worden gemaakt, onder meer omdat de seriemoordenaar zich op de dag van de feiten op een andere plaats zou hebben bevonden. Fourniret zou die dag vanuit zijn woning in het Belgische Sart-Custinne, 250 kilometer verderop, naar zijn zoon hebben gebeld om hem een gelukkige verjaardag te wensen. Die verklaring werd ook ondersteund bij onderzoek naar zijn telefonische data.</p>
      <p>
        <b>Alibi weerlegd</b>
      </p>
      <p>Maar Monique Olivier heeft donderdag tijdens een drie uur durende ondervraging toegegeven dat het telefoongesprek dat Fourniret een alibi verschafte, eigenlijk door haar werd gepleegd, zo zeggen haar advocaat Richard Delgenes en een bron bij het gerecht. Ze zou het telefoongesprek op 9 januari 2003 gevoerd hebben op vraag van Fourniret, die op dat moment niet bij haar was.</p>
      <p>“Dat betekent dat Michel Fourniret niet in Sart-Custinne in België was op de dag dat Estelle Mouzin verdween”, zegt de advocaat. Maar Monique Olivier kon tijdens de ondervraging niet meedelen waar Fourniret dan wel was. “We weten dat Michel Fourniret in die periode meerdere dagen weg was. Een plaats en tijdstip plakken op al zijn afwezigheden in januari 2003, is vandaag nogal ingewikkeld”, zegt Delgenes.</p>
      <p>
        <b>Acht moorden</b>
      </p>
      <p>Fourniret, bijgenaamd het “monster van de Ardennen”, werd in 2008 al tot levenslang veroordeeld voor de ontvoering, verkrachting en de moord op zeven meisjes en vrouwen, onder wie de Belgische Elisabeth Brichet (12). Vorig jaar bekende hij ook nog de moord op de Britse Joanna Parrish (20) en Marie-Angèle Domèce (19), die allebei in het begin van de jaren negentig verdwenen waren in het Franse departement Yonne.</p>
      <figure>
        <img src="https://static.nieuwsblad.be/Assets/Images_Upload/2019/11/22/d17bf51e-0a17-11ea-a12a-791c6a1b3ffe_web_scale_0.16_0.16__.jpg?nomaxheight=513&amp;nomaxwidth=767&amp;scale=both"/>
        <figcaption>Dominique<cite>Foto: AFP</cite></figcaption>
      </figure>
    </article>
  </body>
</html>