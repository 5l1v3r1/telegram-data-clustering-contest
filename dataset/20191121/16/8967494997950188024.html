<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/vrachtwagen-met-20-ton-chocolade-gestolen-op-weg-van-oostenrijk-naar-belgie~a4f4dcbb/"/>
    <meta property="og:site_name" content="HLN"/>
    <meta property="article:published_time" content="2019-11-21T16:54:28+00:00"/>
    <meta property="og:title" content="Vrachtwagen met 20 ton chocolade gestolen op weg van Oostenrijk naar België"/>
    <meta property="og:description" content="Een vrachtwagen met bijna 20 ton chocolade is op weg van Oostenrijk naar België verdwenen. Een onbekende dader is erin geslaagd met vervalste papieren aan de begeerde vracht te geraken, heeft de po..."/>
  </head>
  <body>
    <article>
      <h1>Vrachtwagen met 20 ton chocolade gestolen op weg van Oostenrijk naar België</h1>
      <address><time datetime="2019-11-21T16:54:28+00:00">21 Nov 2019, 16:54</time> by <a rel="author">ADN</a></address>
      <p>
        <b>Een vrachtwagen met bijna 20 ton chocolade is op weg van Oostenrijk naar België verdwenen. Een onbekende dader is erin geslaagd met vervalste papieren aan de begeerde vracht te geraken, heeft de politie van Tirol vandaag laten weten. Van dader en chocolade, goed voor een waarde van zo'n 50.000 euro, ontbreekt elk spoor.</b>
      </p>
      <p>Volgens de politie toonde de man zowel vervalste persoonlijke documenten als een vervalst rijbewijs, toen hij begin deze week de vracht afhaalde. De nummerplaten aan de oplegger stonden gemeld als gestolen, en ook de nummerplaten van de trekker pasten niet bij de documenten. Maar niemand merkte het bedrog op. En de chocolade kwam nooit aan op haar bestemming in België.</p>
      <related>
        <h4>Lees ook</h4>
        <a href="https://www.hln.be/in-de-buurt/antwerpen/truck-belandt-in-de-gracht-op-e313-net-12-ton-chocolade-gelost~ac0b66d8/"/>
      </related>
      <p>Een bedrijf uit Tirol had de opdracht aanvaard voor de levering, maar die dan doorgespeeld aan een expediteur uit Hongarije. Die droeg op zijn beurt een onderneming uit Tsjechië op de klus te klaren. De onbekende gaf zich bij het Hongaarse bedrijf op als medewerker van de Tsjechische firma, maar daar kent men hem niet. Volgens een woordvoerster van de politie zijn er de voorbije jaren nog gevallen geweest van vrachtwagens die met hun vracht niet aankwamen.</p>
    </article>
  </body>
</html>