<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/opozicia-sa-nedohodla-kiska-odmietol-stvor-aj-patkoaliciu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T16:27:00+00:00"/>
    <meta property="og:title" content="Opozícia sa na koalícii nedohodla. Kiska pôjde do volieb samostatne"/>
    <meta property="og:description" content="Andrej Kiska absolvoval za posledný týždeň niekoľko stretnutí so všetkými demokratickými opozičnými stranami"/>
  </head>
  <body>
    <article>
      <h1>Opozícia sa na koalícii nedohodla. Kiska pôjde do volieb samostatne</h1>
      <address><time datetime="2019-11-21T16:27:00+00:00">21 Nov 2019, 16:27</time> by <a rel="author">TASR</a></address>
      <p>
        <b>Strana Za ľudí pôjde do parlamentných volieb 2020 samostatne, nebude vytvárať žiadnu koalíciu. Na štvrtkovom tlačovom brífingu to uviedol predseda strany Andrej Kiska.</b>
      </p>
      <p>Krok zdôvodnil tým, že sa nezrealizovala predstava jeho strany o veľkej koalícii, v ktorej by sa spojili všetky opozičné demokratické subjekty, s ktorými by si strana Za ľudí vedela predstaviť zostavenie vlády.</p>
      <p>Zopakoval, že vytváranie predvolebnej koalície má zmysel len vtedy, ak jej percentá prevyšujú jednoduchý súčet percent jednotlivých strán. Preto podľa neho iniciovala strana Za ľudí už druhýkrát vytvorenie veľkej koalície v Bloku zmeny.</p>
      <related>
        <a href="https://www.etrend.sk/ekonomika/matovic-kiska-ma-sklamal-mafiu-si-vsimol-az-ked-islo-o-neho.html"/>
        <a href="https://www.etrend.sk/ekonomika/kiskov-blok-zmeny-a-zaporne-uroky-na-vklady-najdolezitejsie-spravy-dna.html"/>
        <a href="https://www.etrend.sk/ekonomika/strana-za-ludi-sa-pridala-k-dohode-o-neutoceni-kiska-veri-ze-dojde-ku-zmene.html"/>
      </related>
      <p>„Koalícia stroskotala na tom, že nevieme vytvoriť takýto Blok zmeny, kde by boli všetky tieto strany,“ uviedol A. Kiska. Poukázal pritom na to, KDH pri rokovaniach o tomto bloku zopakovala úmysel ísť do volieb samostatne a zo strany SaS bol záujem len o vytvorenie akejsi menšej koalície, zostavenej z SaS, PS-Spolu a Za ľudí.</p>
      <p>Napriek tomu, že zámer vytvoriť Blok zmeny sa nepodarilo zrealizovať, A. Kiska oznámil, že medzi odborníkmi z jednotlivých strán pokračuje spolupráca. Verí, že všetky strany dokážu relevantne osloviť voličov vo voľbách a po voľbách sa podarí koalíciu zostaviť.</p>
      <p>Strana Za ľudí navrhla vytvoriť koalíciu so stranami a hnutiami PS-Spolu, SaS, KDH a OĽaNO nazvanú Blok zmeny. Strana v utorok (19. 11.) potvrdila, že exprezident a predseda Za ľudí Andrej Kiska absolvoval za posledný týždeň niekoľko stretnutí so všetkými demokratickými opozičnými stranami.</p>
    </article>
  </body>
</html>