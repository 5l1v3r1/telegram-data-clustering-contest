<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Zlin-Mesto-pripravuje-vznik-Kancelare-architekta-mesta-604186"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T16:29:00+00:00"/>
    <meta property="og:title" content="Zlín: Město připravuje vznik Kanceláře architekta města"/>
    <meta property="og:description" content="Vznik platformy pro koncepční městské plánování a moderní architektonický a urbanistický rozvoj města, to je cílem připravovaného projektu Kanceláře architekta města Zlína."/>
  </head>
  <body>
    <article>
      <h1>Zlín: Město připravuje vznik Kanceláře architekta města</h1>
      <address>
        <time datetime="2019-11-21T16:29:00+00:00">21 Nov 2019, 16:29</time>
      </address>
      <p>
        <b>Vznik platformy pro koncepční městské plánování a moderní architektonický a urbanistický rozvoj města, to je cílem připravovaného projektu Kanceláře architekta města Zlína.</b>
      </p>
      <p>Město Zlín je jednoznačným symbolem moderní architektury první poloviny 20. století. Díky podnikatelským aktivitám firmy Baťa, se ze Zlína stalo moderní město, které udávalo trend v mnoha směrech a bylo symbolem progresivního stavebního rozvoje, který v rámci celé Evropy neměl obdoby. Budování moderního Zlína stálo především na osobnosti Tomáše Bati, jako starosty města a podnikatele v jedné osobě a architekta F. L. Gahury, který se později stal hlavním městským architektem a stojí za návrhem mnoha významných budov Zlína, včetně radnice.</p>
      <p>Vedení města si je plně vědomo velkého architektonického odkazu a proto nyní připravil náměstek Pavel Brada vznik projekčního studia města - Kanceláře architekta města Zlín (KAM), která má být hlavním koncepčním pracovištěm města v oblasti architektury, urbanismu, tvorby veřejného prostoru a participace s občany města. Tato kancelář by mimo jiné měla pracovat na změnách územního plánu, což by proces změn územního plánu výrazně urychlilo.</p>
      <p>Dále by měla navrhovat urbanistické a dopravní studie, pracovat s daty o městě, připravovat architektonické a urbanistické soutěže a vytvářet ulice, náměstí a parky, kde lidé budou rádi trávit čas. Cílem nově vznikající kanceláře je koncepčně vytvářet fungující městskou strukturu a přetvářet veřejný prostor města pro lidi. „Chceme, aby veřejný prostor města byl realizován kvalitně, koncepčně a byl přívětivý pro obyvatele města. Zlín má skvělou architektonickou tradici, na kterou chceme navázat. Naším cílem je, aby vznikl respektovaný institut, který bude koordinovat jednotlivé stavby a procesy ve městě a revitalizace veřejného prostoru tak, aby na sebe navazovaly a vzájemně se doplňovaly. Rovněž by měl sladit zájem obyvatel, města a investorů,“ řekl náměstek primátora Pavel Brada.</p>
      <h3>Tři varianty řešení</h3>
      <p>Kancelář architekta města by měla být příspěvkovou organizací, v jejímž čele bude stát hlavní architekt města jako ředitel. Součástí KAM mají být nejen architekti a urbanisté, ale i dopravní inženýři, krajinní architekti a rovněž odborníci na participaci s veřejností. Vedení města zvažovalo tři varianty řešení instituce. Jako nejvhodnější bylo zvoleno řešení formou zřízení příspěvkové organizace, tak, jak se stalo například v Praze, Brně, Ostravě či Karlových Varech. Tato forma byla rovněž doporučena poradním orgánem RMZ, komisí výstavby a územního rozvoje.</p>
      <p>Na přípravě projektu KAM se pracuje již od začátku roku. „Na finální podobě Kanceláře architekta města Zlína nyní usilovně pracujeme. Připravujeme materiál, který bude projednán 4. prosince na Radě města Zlína a pokud bude Radou schválen, půjde na schválení do Zastupitelstva. KAM, by dle našich předpokladů, měl vzniknout na začátku příštího roku,“ upřesnil Pavel Brada.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Zlin-Oprava-strechy-zamku-Lesna-v-arealu-zoo-se-naplno-rozbehla-603926"/>
        <a href="https://www.parlamentnilisty.cz/politika/obce-volicum/Zlin-Partnerstvi-mest-prinasi-ovoce-603811"/>
        <a href="https://www.parlamentnilisty.cz/politika/obce-volicum/Zlin-Aktualizovana-vyhlaska-o-volnem-pohybu-psu-je-kompromisem-603580"/>
        <a href="https://www.parlamentnilisty.cz/politika/obce-volicum/Zlin-Mesto-investici-do-elektrizace-trati-nutne-potrebuje-603196"/>
      </related>
    </article>
  </body>
</html>