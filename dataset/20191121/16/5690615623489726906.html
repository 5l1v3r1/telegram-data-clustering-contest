<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837061-u-zhitomiri-zatrimali-rosiyanina-yakogo-za-vbivstvo-rozshukuvav-interpol"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:06:00+00:00"/>
    <meta property="og:title" content="У Житомирі затримали росіянина, якого за вбивство розшукував Інтерпол"/>
    <meta property="og:description" content="КИЇВ. 21 листопада. УНН. У Житомирі затримали громадянина Російської Федерації, причетного до терористичної організації, який перебував у міжнародному …"/>
  </head>
  <body>
    <article>
      <h1>У Житомирі затримали росіянина, якого за вбивство розшукував Інтерпол</h1>
      <address><time datetime="2019-11-21T16:06:00+00:00">21 Nov 2019, 16:06</time> by <a rel="author">Дар'я Панченко</a></address>
      <figure>
        <img src="https://www.unn.com.ua/uploads/media/photo/2019/11/21/5ab75ae3c9f476cad05150595844a8edcb3269ad.jpg"/>
      </figure>
      <p><b>КИЇВ. 21 листопада. УНН.</b> У Житомирі затримали громадянина Російської Федерації, причетного до терористичної організації, який перебував у міжнародному розшуку за вбивство. Про це повідомляє <b>УНН</b> із посиланням на відділ комунікації поліції Житомирської області.</p>
      <p>"21 листопада на одній з вулиць обласного центру оперативники Управління карного розшуку та бійці КОРД Житомирщини затримали 30-річного громадянина Російської Федерації, причетного до терористичної діяльності. Чоловік перебував у міжнародному розшуку за вчинення вбивства", - йдеться у повідомленні.</p>
      <p>Вказано, що затримання іноземця стало результатом спеціальних заходів поліції області для очищення регіону від потенційно небезпечних злочинців.</p>
      <p>"За наявною інформацією, затриманий є членом терористичної радикальної організації "Ісламська держава" і навіть керівником однієї з її груп", - сказано у повідомленні.</p>
      <p>Повідомляється, що чоловік народився в Луганській області України, однак тривалий час жив у Росії.</p>
      <p>"На території нашої держави переховувався з метою уникнення відповідальності за вчинення вбивства. Нині вирішується питання щодо екстрадиції затриманого", - додали у відділі комунікації.</p>
      <p>Нагадаємо, ГПУ за унікальною процедурою<a href="https://www.unn.com.ua/uk/news/1836977-gpu-za-unikalnoyu-protseduroyu-ekstraduvala-gromadyanina-litvi-do-ssha-za-kiberzlochini"> екстрадувала іноземного хакера</a> до США.</p>
    </article>
  </body>
</html>