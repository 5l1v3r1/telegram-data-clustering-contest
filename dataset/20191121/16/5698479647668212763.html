<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/euro-dollar-rate-tehran-currency-market"/>
    <meta property="og:site_name" content="euronews"/>
    <meta property="article:published_time" content="2019-11-21T16:19:18+00:00"/>
    <meta property="og:title" content="کاهش نرخ دلار؛ ۷۰ درصد شوک ارزی گرانی بنزین خنثی شد"/>
    <meta property="og:description" content="همزمان با ادامه کاهش نرخ رسمی عرضه ارز توسط بانک مرکزی ایران، بهای فروش دلار آمریکا در بازار آزاد تهران برای چهارمین روز متوالی کاهش یافت."/>
  </head>
  <body>
    <article>
      <h1>کاهش نرخ دلار؛ ۷۰ درصد شوک ارزی گرانی بنزین خنثی شد</h1>
      <address><time datetime="2019-11-21T16:19:18+00:00">21 Nov 2019, 16:19</time> by <a rel="author">یورونیوز فارسی </a></address>
      <p>همزمان با ادامه کاهش نرخ رسمی عرضه ارز توسط بانک مرکزی ایران، بهای فروش دلار آمریکا در بازار آزاد تهران برای چهارمین روز متوالی کاهش یافت.</p>
      <p>بانک مرکزی ایران با ادامه اجرای سیاست کاهش خرید و افزایش عرضه ارز در سامانه صرافی‌های رسمی، نرخ فروش دلار آمریکا را با ۱۰۰ کاهش به ۱۱ هزار و ۸۰۰ تومان رساند.</p>
      <p>بدین ترتیب قیمت فروش دلار در بازار آزاد تهران نیز به ۱۱ هزار و ۹۰۰ تومان بازگشت تا ۷۰ درصد از شوک قیمتی ناشی از ۳ برابر شدن بهای بنزین خنثی شود.</p>
      <p>بهای دلار پیش از تقویت شایعه جهش قیمت بنزین کمتر از ۱۱ هزار و ۶۰۰ تومان بود که پس از اعلام رسمی آن توسط دولت و آغاز اعتراض‌های سراسری در ایران، در معاملات روز یک‌شنبه گذشته تا ۱۲ هزار و ۶۰۰ تومان صعود کرد.</p>
      <p>قیمت هر یورو نیز در مبادلات روز پنج‌شنبه در بازار رسمی و آزاد به ترتیب ۱۳ هزار و ۵۰ و ۱۳ هزار و ۲۰۰ تومان رقم خورد.</p>
      <p>قیمت هر اونس طلا نیز در معاملات بازار جهانی ۲ دلار و ۴۰ سنت کاهش یافت و به هزار و ۴۶۹ دلار رسید. افت همزمان نرخ طلا و دلار موجب شد تا قیمت هر قطعه تمام سکه طلا در بازار تهران به ۴ میلیون و ۱۷۵ هزار تومان نزدیک و هر گرم طلای ۱۸ عیار نیز ۴۲۴ هزار تومان معامله شود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/19/currency-market-iran-rial-rate-against-dollar-gold-coin-price">بانک مرکزی ایران چگونه تحت پوشش اعتراض‌های مردمی دلار را گران کرد؟</a>
      </p>
    </article>
  </body>
</html>