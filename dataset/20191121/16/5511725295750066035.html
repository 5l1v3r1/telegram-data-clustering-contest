<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-sieviesu-kerlinga-izlase-izkrit-no-a-divizijas-un-netiek-uz-pc-kvalifikaciju.d?id=51658365"/>
    <meta property="og:site_name" content="DELFI"/>
    <meta property="article:published_time" content="2019-11-21T16:45:44+00:00"/>
    <meta property="og:title" content="Latvijas sieviešu kērlinga izlase izkrīt no A divīzijas un netiek uz PČ kvalifikāciju "/>
    <meta property="og:description" content="21.novembrī Eiropas kērlinga čempionātā sieviešu komandām noslēdzās pamatturnīra spēles. Latvijas izlase arī pēdējā spēlē piedzīvoja zaudējumu, ar 3:9 zaudējot Šveicei un ierindojoties 10.vietā kopvērtējumā, informēja Latvijas Kērlinga asociācija."/>
  </head>
  <body>
    <article>
      <h1>Latvijas sieviešu kērlinga izlase izkrīt no A divīzijas un netiek uz PČ kvalifikāciju </h1>
      <address><time datetime="2019-11-21T16:45:44+00:00">21 Nov 2019, 16:45</time> by <a rel="author">DELFI Sports</a></address>
      <p>
        <b>21.novembrī Eiropas kērlinga čempionātā sieviešu komandām noslēdzās pamatturnīra spēles. Latvijas izlase arī pēdējā spēlē piedzīvoja zaudējumu, ar 3:9 zaudējot Šveicei un ierindojoties 10.vietā kopvērtējumā, informēja Latvijas Kērlinga asociācija.</b>
      </p>
      <p>Tas nozīmē, ka nākamgad sieviešu izlase Eiropas čempionātā startēs B divīzijā.</p>
      <p>Jau pirmajā endā tika pazaudēti trīs punkti, kurus pretinieces papildināja ar vienu nozagtu otrajā, panākot 4:0. Līdz pārtraukumam mūsu izlase pietuvojās līdz -2 (3:5), tomēr šveiciešu nozagtie divi punkti astotajā endā lika atzīt viņu pārākumu ar 3:9.</p>
      <p>Līdz ar to iegūtā viena uzvara visā pamatturnīrā Latviju ierindo pēdējā – 10.vietā, tādējādi zaudējot tiesības nākamgad startēt augstākajā divīzijā, turklāt neiekļūstot arī to valstu vidū, kas dosies uz pasaules čempionāta kvalifikācijas turnīru janvārī Somijā.</p>
      <p>Šajā kārtā pārējās spēlēs noritēja spraiga cīņa par vietu sadalījumu. Vācijai, pārspējot Norvēģiju ar 7:5, izdevās noturēties labāko septiņniekā un kvalificēties pasaules čempionātam. Norvēģija dēļ šī zaudējuma nākamgad pievienosies Latvijai B divīzijā, tomēr kā 9.vieta nodrošināja tiesības startēt pasaules čempionāta kvalifikācijas turnīrā. Čehijas un Dānijas cīņā pārākas ar 7:5 bija čehietes, abām komandām nodrošinot vietu pasaules čempionātā. Savukārt Igaunija tikai ar vienu punktu piekāpās Skotijai 6:7, bet tas neliedza saglabāt vietu A divīzijā un janvārī braukt uz pasaules čempionāta kvalifikācijas turnīru Somijā. Vēl Krievija ar pārliecinošu sniegumu uzveica Zviedriju ar 8:6.</p>
      <p>Jau rīt plkst. 15:00 pēc Latvijas laika norisināsies pusfināla spēles A divīzijā. Vienā no tiem tiksies Šveice ar Skotiju, bet otrā sacentīsies Zviedrija ar Krieviju.</p>
      <p>B divīzijā cīņai par medaļām un divām vietām augtākajā divīzijā kvalificējušās Itālija, Turcija, Ungārija un Anglija. Pamatturnīrā Ungārijai vēl atlikusi viena spēle ar Slovākiju, kuras iznākums arī noteiks pirmo četru vietu sadalījumu un pusfināla pārus. B divīzijas pusfināls sāksies rīt plkst. 10:00 pēc Latvijas laika.</p>
      <p>Eiropas kērlinga čempionāts A un B divīzijā norisinās Helsingborgā, Zviedrijā (16. - 23.novembris). Latvijas sieviešu izlase sacenšas A divīzijā, kur 10 komandu konkurencē centīsies iekļūt labāko septiņu komandu vidū, lai nodrošinātu vietu 2020.gada pasaules čempionātā Kanādā.</p>
      <p>Latvijas sieviešu izlases sastāvs: Iveta Staša-Šaršūne (skips), Ieva Krusta, Santa Blumberga, Evelīna Barone, Tīna Siliņa, treneris Ritvars Gulbis.</p>
    </article>
  </body>
</html>