<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/agent-tomek-z-zarzutami-m-in-pranie-brudnych-pieniedzy/"/>
    <meta property="og:site_name" content="Polsat News"/>
    <meta property="article:published_time" content="2019-11-21T16:53:00+00:00"/>
    <meta property="og:title" content="Agent Tomek z zarzutami m.in. prania brudnych pieniędzy"/>
    <meta property="og:description" content="- Prokuratura Regionalna w Białymstoku przedstawiła sześć zarzutów byłemu posłowi PiS i byłemu agentowi CBA Tomaszowi K. znanemu jako Agent Tomek. Zarzucono mu m.in. udział w zorganizowanej grupie przestępczej i pranie brudnych pieniędzy w kwocie 2 mln zł - poinformował rzecznik tej prokuratury."/>
  </head>
  <body>
    <article>
      <h1>Agent Tomek z zarzutami m.in. prania brudnych pieniędzy</h1>
      <address>
        <time datetime="2019-11-21T16:53:00+00:00">21 Nov 2019, 16:53</time>
      </address>
      <p>
        <b>- Prokuratura Regionalna w Białymstoku przedstawiła sześć zarzutów byłemu posłowi PiS i byłemu agentowi CBA Tomaszowi K. znanemu jako Agent Tomek. Zarzucono mu m.in. udział w zorganizowanej grupie przestępczej i pranie brudnych pieniędzy w kwocie 2 mln zł - poinformował rzecznik tej prokuratury.</b>
      </p>
      <related>
        <a href="https://www.polsatnews.pl/wiadomosc/2017-01-07/agent-tomek-w-sejmie-sa-przestepcy/"/>
      </related>
      <p>Rzecznik prasowy Prokuratury Regionalnej w Białymstoku Paweł Sawoń poinformował, że Tomaszowi K. przedstawiono łącznie zarzuty. Agent Tomek ma usłyszał ich sześć.</p>
      <p>- Dotyczą one m.in. udziału w zorganizowanej grupie przestępczej, przywłaszczenia wspólnie i w porozumieniu z innymi osobami mienia w łącznej kwocie około 10 milionów złotych oraz oszustwa w związku z nienależnym przyznaniem dotacji w kwocie ponad 39 milionów, a także przestępstwa prania pieniędzy w kwocie 2 mln zł - poinformował prokurator Sawoń. Nie odpowiedział na pytania, czy Tomasz K. przyznał się do winy i czy zastosowano wobec niego jakieś środki zapobiegawcze.</p>
      <p>
        <a href="https://www.polsatnews.pl/wiadomosc/2018-01-06/agent-tomek-zrezygnowal-z-funkcji-prezesa-stowarzyszenia-zacietrzewienie-polityczne/">
          <b>ZOBACZ: "Agent Tomek" zrezygnował z funkcji prezesa stowarzyszenia. "Zacietrzewienie polityczne"</b>
        </a>
      </p>
      <p>
        <b>Zarzuty związane z działalnością w ECWS Helper</b>
      </p>
      <p>Zarzuty dla Tomasza K. wiążą się z jego działalnością w Europejskim Centrum Wsparcia Społecznego Helper, które w Olsztynie i kilku innych gminach regionu prowadziło środowiskowe domy pomocy. Stowarzyszenie prowadziła Katarzyna K., żona "agenta Tomka", a gdy ona wycofała się z kierowania Helperem jej obowiązki przejął Tomasz K.</p>
      <p>Tomasz K. zrezygnował z funkcji prezesa stowarzyszenia Helper w styczniu 2018 roku w związku ze wstrzymaniem przez wojewodę warmińsko-mazurskiego finansowania dwóch środowiskowych domów samopomocy w Olsztynie i Jedwabnie, prowadzonych przez to stowarzyszenie. Przedstawiciele wojewody tłumaczyli wówczas tę decyzję negatywnymi wynikami kontroli finansowych, które odbyły się w 2017 roku w placówkach powierzonych przez gminy do prowadzenia temu stowarzyszeniu.</p>
      <p>
        <b>"Zacietrzewienie polityczne"</b>
      </p>
      <p>W przesłanym wówczas oświadczeniu Tomasz K. napisał, że decyzja o wstrzymaniu dotacji jest efektem skierowanego wobec niego "zacietrzewienia politycznego" wojewody.</p>
      <p>"Zdaję sobie sprawę, że większość ataków na Helpera ma podłoże polityczne lub też jest związana z kontrowersjami, jakie budzi moja osoba. Uważam za niesprawiedliwe, aby z tego powodu zostało zniszczone wieloletnie dzieło opiekunów i terapeutów, sześć ośrodków o wysokim standardzie dla pięciuset chorych" - napisał w 2018 roku Tomasz K. dla PAP.</p>
      <p>W czwartek na konferencji prasowej Piotr Grzymowicz poinformował, że już 2015 roku Urząd Kontroli Skarbowej wysłał wojewodzie warmińsko-mazurskiemu notę, w której informował o nieprawidłowym wykorzystywaniu przez Helpera samorządowych dotacji.</p>
      <p>- Ani wojewoda z PO-PSL, ani wojewoda z PiS ani mnie, ani innych samorządów o tej nocie do dziś nie poinformował - powiedział na konferencji Grzymowicz i dodał, że to działanie ocenia jako "nieprawidłowe funkcjonowanie organów państwa".</p>
      <p>
        <a href="https://www.polsatnews.pl/wiadomosc/2018-01-02/wstrzymano-finansowanie-centrum-alzheimera-prowadzi-je-stowarzyszenie-ktorego-prezesem-jest-b-agent-tomek/">
          <b>ZOBACZ: Wstrzymano finansowanie Centrum Alzheimera. Prowadzi je stowarzyszenie, którego szefem jest b. "agent Tomek"</b>
        </a>
      </p>
      <p>
        <b>Ostatnie dni z zarzutami dla pięciu samorządowców</b>
      </p>
      <p>Prokuratura Regionalna w Białymstoku poinformowała w czwartek, że w ostatnich dniach zarzuty przedstawiono w sumie pięciu samorządowcom z woj. warmińsko-mazurskiego, którzy współpracowali z Helperem. Zastępca szefa białostockiej prokuratury regionalnej Paweł Sawoń poinformował, że w poniedziałek i środę ogłoszone zostały zarzuty samorządowcom sprawującym w latach 2010-2017 urzędy: wójta gminy Jedwabno (dwie osoby), burmistrza Reszla i prezydenta Olsztyna, oraz - w latach 2014-2017 - wójta gminy Purda.</p>
      <p>Europejskie Centrum Wsparcia Społecznego Helper działało w Olsztynie i regionie od 2010 roku, prowadziło domy pomocy dla osób starszych i chorych, na które otrzymywało wsparcie finansowe ze strony samorządów.</p>
      <p>22 maja 2014 r. Generalny Inspektor Informacji Finansowej powiadomił Urząd Kontroli Skarbowej o podejrzanych transakcjach na rachunkach Helpera. Początkowo podejrzenia dotyczyły zawyżania kosztów prowadzonych na rzecz stowarzyszenia budów i remontów. Z czasem Helepra zaczęły kontrolować także urząd wojewódzki i samorządy. Okazało się, że za pieniądze z samorządowych dotacji kupowano m.in. luksusową bieliznę, markowe perfumy i odzież (w tym m.in. narciarską), wysokiej klasy sprzęt rtv, a także elektryczną deskorolkę i dron. W jednym z programów telewizyjnych władze Helpera tłumaczyły, że ich podopieczni mają prawo korzystać z drogich perfum, a dronem nagrywane są imprezy organizowane w ośrodkach.</p>
      <p>
        <b>Katarzyna K. z 12 zarzutami</b>
      </p>
      <p>W styczniu Prokuratura Regionalna w Białymstoku zatrzymała i tymczasowo aresztowała byłego męża Katarzyny K., Arkadiusza Sz., który był członkiem Helpera i kierownikiem jednego z domów pomocy. W czerwcu ta sama prokuratura przedstawiła 12 zarzutów Katarzynie K., m.in. kierowania grupą przestępczą, przywłaszczenia blisko 33 mln złotych, oszustwa przy dotacjach w kwocie 71 mln złotych oraz podrabiania dokumentów. Prokurator Sawoń informował wówczas, że prokurator zastosował środki zapobiegawcze w postaci poręczenia majątkowego w kwocie ponad 1 mln zł, oddania pod dozór policji, zakazu opuszczania kraju połączonego z zatrzymaniem paszportu.</p>
      <p>
        <a href="https://www.polsatnews.pl/wideo/spalono-im-klub-za-55-mln-zl-bezwzgledna-wojna-konkurencji-w-warszawie-wideo_6760057/">WIDEO - Spalono im klub za 5,5 mln zł. Bezwzględna wojna konkurencji w Warszawie [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/q4/q4g2gfvkw1sjrherzqctgtj23nns25mx.jpg"/>
      </figure>
    </article>
  </body>
</html>