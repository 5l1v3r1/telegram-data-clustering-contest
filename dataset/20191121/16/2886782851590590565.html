<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/pert-nyert-strasbourgban-a-magyar-hatosagok-ellen-a-magyar-helsinki-bizottsag"/>
    <meta property="og:site_name" content="euronews"/>
    <meta property="article:published_time" content="2019-11-21T16:52:38+00:00"/>
    <meta property="og:title" content="Pert nyert a magyar hatóságok ellen a Magyar Helsinki Bizottság"/>
    <meta property="og:description" content="Megsértették két, 2015-ben kiutasított bangladesi férfi emberi jogait, de nem tartották fogva őket a tranzitzónában."/>
  </head>
  <body>
    <article>
      <h1>Pert nyert a magyar hatóságok ellen a Magyar Helsinki Bizottság</h1>
      <address><time datetime="2019-11-21T16:52:38+00:00">21 Nov 2019, 16:52</time> by <a rel="author">Pálfi Rita</a></address>
      <p>
        <b>Megsértették a magyar hatóságok két bangladesi férfi, Ilias és Ahmed, emberi jogait, ezért 5000 eurós kártérítést ítélt meg mindkettejüknek az Emberi Jogok Európai Bírósága. Egy fontos kérdésben a magyar kormánynak adtak igazat: a Nagykamara szerint őrizetük nem tekinthető fogvatartásnak – közölte <a href="https://www.helsinki.hu/ilias_ahmed_nagykamara/">a Magyar Helsinki Bizottság a honlapján.</a></b>
      </p>
      <p>Ilias és Ahmed története a tranzitzóna működésének első napján kezdődött. 23 napot töltöttek a tranzitzónában, majd a hatóságok menedékkérelmük érdemi vizsgálata nélkül visszakényszerítették őket Szerbiába - írja az esetről a jogvédő szervezet, melynek segítségével a két férfi a strasbourgi bírósághoz fordult. Ügyükben 2017 márciusában született ítélet, mely szemben a mostani döntéssel azt mondta ki, hogy a két férfit jogellenesen tartották fogva a magyar hatóságok.</p>
      <p>A magyar kormány fellebbezett ez ellen az ítéletet ellen. Ezért került Nagykamara, a strasbourgi bíróság fellebbviteli fóruma elé. A Nagykamara csütörtöki döntésében részben megváltoztatta, részben fenntartotta az előző ítéletet.</p>
      <p>
        <b>A legfontosabb változás, hogy a mostani ítélet szerint nem minősült fogvatartásnak az őrizetük.</b>
      </p>
      <p>A magyar kormány érvelése szerint a tranzit zónában tartózkodók nem fogva tartottak, bármikor elhagyhatják Szerbia felé a területet.</p>
      <p>A Magyar Helsinki Bizottság szerint rossz döntés az ítéletnek ez a része. Nem csak ők tekintik fogvatartási helynek, őrizetnek a tranzitzónákat, hanem az ENSZ Menekültügyi Főbiztossága, az Európa Tanács kínzás elleni bizottsága, az Európa Tanács és az ENSZ emberi jogi biztosai, az Európai Bizottság vagy az Európai Parlament is – emelték ki.</p>
      <p>A jogvédő szervezet szerint a két férfi személyes szabadságát csak annak árán nyerhette volna vissza, ha lemond egy másik alapvető emberi jogáról, a menedékjogról. A tranzitzónából Szerbia irányába a szerb egyenruhások tiltották meg a belépést. A szerb kormány 2015 óta tagadja meg a menedékkérők visszafogadását – teszik hozzá.</p>
      <p>A Helsinki Bizottság hangsúlyozta, hogy a mostani döntés egy 2015-ös állapotról született, és azóta „sokat romlott a helyzet, és a tranzitzónákban nagy többségében gyerekeket és szüleiket tartják fogva a teljes menekültügyi eljárás idejére”.</p>
      <p>A Nagykamara abban egyetértett a korábbi ítélettel, hogy a panaszosok alapvető jogait megsértették a magyar hatóságok, amikor kötelességüket elmulasztva nem vizsgálták meg alaposan, mi történhetne a két menedékkérővel szerbiai kiutasításuk után.</p>
    </article>
  </body>
</html>