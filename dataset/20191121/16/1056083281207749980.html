<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019690/%D9%87%D9%85%D9%87-%D9%85%DB%8C-%D8%AE%D9%88%D8%A7%D9%87%D9%86%D8%AF-%D9%85%D8%A7-%D8%B5%D8%B9%D9%88%D8%AF-%DA%A9%D9%86%DB%8C%D9%85-%D8%AC%D8%B2-%D8%AE%D9%88%D8%AF%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T16:07:00+00:00"/>
    <meta property="og:title" content="همه می‌خواهند ما صعود کنیم جز خودمان!"/>
    <meta property="og:description" content="بحرین ۲ بار با عراق مساوی کرده، ولی ما به همین عراق باخته‌ایم. هنگ‌کنگ با بحرینی که یقه عراق را گرفته، صفر- صفر کرده و به‌زعم خود ما را خوشحال کرده است. کامبوج آن‌طور که از ما گل خورد از هیچ تیمی گل نخورد و سرانجام خود عراق با ۴ امتیازی که مقابل بحرین هدر داد حتی صدرنشینی را به ما تعارف زد. اما ببینیم خود ما چه کردیم؟"/>
  </head>
  <body>
    <article>
      <h1>همه می‌خواهند ما صعود کنیم جز خودمان!</h1>
      <address>
        <time datetime="2019-11-21T16:07:00+00:00">21 Nov 2019, 16:07</time>
      </address>
      <p>بحرین ۲ بار با عراق مساوی کرده، ولی ما به همین عراق باخته‌ایم. هنگ‌کنگ با بحرینی که یقه عراق را گرفته، صفر- صفر کرده و به‌زعم خود ما را خوشحال کرده است. کامبوج آن‌طور که از ما گل خورد از هیچ تیمی گل نخورد و سرانجام خود عراق با ۴ امتیازی که مقابل بحرین هدر داد حتی صدرنشینی را به ما تعارف زد. اما ببینیم خود ما چه کردیم؟</p>
      <p>به گزارش ایسنا. آی‌اسپورت نوشت: ما کامبوج و هنگ‌کنگ را بردیم که در شرایط طبیعی منتخب لیگ ۲ هم آن‌ها را شکست می‌دهد. بعد به بحرین در منامه و به عراق در اردن باختیم که واقعاً هنر می‌خواست. بحرین همان تیمی است که یک بار با کثیف‌بازی در تهران از ما صفر- صفر گرفته بود، اما سابقه زدن ۶ گل به این تیم در دوره کی‌روش را داریم و با برانکو هم این تیم را ۴ بر ۲ برده بودیم.</p>
      <p>حالا شرایط جدول به نحوی است که ایران اگر ۴ بازی دور برگشت را ببرد صدرنشین می‌شود. نکته مهم اینجاست که بازی با عراق، بحرین و هنگ‌کنگ در تهران است و قاعدتاً ما با مربی ۱/۵ میلیون دلاری نباید مشکلی در این بازی‌ها و دیدار برگشت با کامبوج داشته باشیم.</p>
      <p>بازیکنان تیم ملی که مقابل بحرین و عراق اصلاً نمایش قابل دفاعی نداشتند، به اندازه کافی برای بردن این دو تیم انگیزه و بهانه دارند. بحرینی‌ها که به سرود ما توهین کردند و عراقی‌ها بعد از هر گل طوری شادی می‌کردند که انگار به برزیل گل زده‌اند. به هر حال بردن تیم‌های عربی همیشه برای فوتبال ما جذابیت‌های خاص خود را دارد به خصوص حالا که به بحرین و عراق باخته‌ایم و لذت پیروزی مقابل آن‌ها دوچندان می‌شود.</p>
      <p>انتهای پیام</p>
    </article>
  </body>
</html>