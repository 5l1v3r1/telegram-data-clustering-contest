<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837071-u-kiyevi-pid-posolstvom-kitayu-provedut-aktsiyu-solidarnosti-zvilni-gonkong"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:20:00+00:00"/>
    <meta property="og:title" content="У Києві під посольством Китаю проведуть акцію солідарності “Звільни Гонконг”"/>
    <meta property="og:description" content="КИЇВ. 21 листопада. УНН. Сьогодні о 18:00 під посольством Китаю у Києві проведуть акцію солідарності “Звільни Гонконг”, аби привернути увагу до …"/>
  </head>
  <body>
    <article>
      <h1>У Києві під посольством Китаю проведуть акцію солідарності “Звільни Гонконг”</h1>
      <address><time datetime="2019-11-21T16:20:00+00:00">21 Nov 2019, 16:20</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> Сьогодні о 18:00 під посольством Китаю у Києві проведуть акцію солідарності “Звільни Гонконг”, аби привернути увагу до протестів у Гонконзі. Про це повідомляє <b>УНН</b> із посиланням на Free Hong Kong Centre.</p>
      <p>“21 листопада о 18:00 на річницю Революції Гідності піаніст Майдану, який став символом мирного протесту та боротьби з диктатурою, зіграє під посольством Китаю гімн Гонконгу — на підтримку народу Гонконгу у їх боротьбі за свободу, права людини та право громадян на мирний протест, які Майдан виборов 2014-го. Виступ відбудеться під час акції солідарності „Звільни Гонконг“”, — йдеться в повідомленні.</p>
      <p>Акцію влаштовують українці в Києві та громадяни інших країн світу, аби привернути увагу світової спільноти до протестів у Гонконзі та жорстокості влади Китаю, яка намагається придушити громадянський спротив, застосовує тортури, незаконні арешти та політичні переслідування до мітингуючих.</p>
      <p>“Українці, які брали безпосередню участь у подіях Євромайдану та Революції Гідності, якими надихнувся протест Гонконгу, закликають власний Уряд розпочати офіційну кампанію підтримки протестуючих, адже саме увага та тиск міжнародної спільноти під час подій на Майдані дозволили уникнути ще більшої кількості жертв та насилля, від якого нині потерпають учасники протестів у Гонконзі”, — йдеться у повідомленні.</p>
      <p>За інформацією організаторів, це буде найбільша в історії України акція в підтримку Гонконгу та проти дій КНР.</p>
      <p>“Крім того, у шосту річницю початку Євромайдану протестувальники в Гонконзі вийдуть з українськими прапорами”, — йдеться в повідомленні.</p>
      <p>Нагадаємо, на початку літа в Гонконзі почалися масові акції протесту проти наміру влади прийняти законопроект про екстрадицію, що дозволяє видавати правопорушників материкового Китаю. Незважаючи на відкликання законопроекту, прихильники опозиції з числа молоді висловлюють готовність продовжувати антиурядові виступи.</p>
      <p>Раніше <b>УНН</b> повідомляв, поліція Гонконгу <a href="https://www.unn.com.ua/uk/news/1836317-politsiya-gonkongu-vzyala-shturmom-universitet-v-yakomu-zabarikaduvalisya-studenti">штурмом взяла університет</a>, в якому забарикадувалися студенти.</p>
      <p>Після чого протестувальники, які залишились у оточеному поліцією кампусі Політехнічного університету, <a href="https://www.unn.com.ua/uk/news/1836925-u-gonkongu-protestuvalniki-namagalis-vtekti-z-otochenogo-universitetu-cherez-kanalizatsiyu">намагались втекти через каналізацію</a>.</p>
    </article>
  </body>
</html>