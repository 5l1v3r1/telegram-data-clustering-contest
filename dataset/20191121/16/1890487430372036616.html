<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520879-rsd-planuje-upravu-nebezpecne-krizovatky-na-silnici-i-13-u-kadane/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T16:34:58+00:00"/>
    <meta property="og:title" content="ŘSD plánuje úpravu nebezpečné křižovatky na silnici I/13 u Kadaně"/>
    <meta property="og:description" content="Správa Chomutov jednala se starostou města Kadaň o připravovaných stavbách na silnici I/13, zejména o úpravě křižovatky Vernéřov a obchvatu Klášterce nad Ohří."/>
  </head>
  <body>
    <article>
      <h1>ŘSD plánuje úpravu nebezpečné křižovatky na silnici I/13 u Kadaně</h1>
      <address><time datetime="2019-11-21T16:34:58+00:00">21 Nov 2019, 16:34</time> by <a rel="author">rsd.cz</a></address>
      <p>Správa <a href="https://www.kurzy.cz/obec/chomutov/">Chomutov</a> jednala se starostou města <a href="https://www.kurzy.cz/obec/kadan/">Kadaň</a> o připravovaných stavbách na <a href="https://www.kurzy.cz/doprava/silnice/13/">silnici I/13</a>, zejména o úpravě křižovatky Vernéřov a <a href="https://www.kurzy.cz/tema/obchvat/">obchvatu</a> Klášterce nad Ohří.</p>
      <p><a href="https://www.kurzy.cz/doprava/silnice/13/">Silnice I/13</a> sice centrum královského města <a href="https://www.kurzy.cz/obec/kadan/">Kadaň</a> obchází severozápadním směrem, přesto je pro obyvatele zásadní úprava křižovatky u nedaleké obce Vernéřov. Za poslední dobu má na svědomí mnoho dopravních nehod a kolizí. Jedná se o velmi nebezpečný úsek s velkou intenzitou <a href="https://www.kurzy.cz/doprava/">dopravy</a>. Ze <a href="https://www.kurzy.cz/doprava/silnice/13/">silnice I/13</a> se v křižovatce odbočuje jak do Kadaně, tak do průmyslové zóny. „Do konce tohoto roku bude hotová studie spolu se sčítáním <a href="https://www.kurzy.cz/doprava/">dopravy</a>, které se uskuteční ještě v listopadu. Plánujeme co nejrychlejší, nejefektivnější a nejlevnější úpravu křižovatky. Proto navrhujeme okružní křižovatku, a pokud by se vešla do vymezeného prostoru, odpadlo by stavební řízení. Realizace by v tomto případě byla možná už v příštím roce,“ informoval o řešení situace starostu Kadaně Jiřího <a href="https://www.kurzy.cz/tema/vratislav-kulhanek/">Kulhánka</a> <a href="https://www.kurzy.cz/doprava/">dopravní</a> inženýr Václav Marvan, který se úpravami křižovatky zabývá.</p>
      <p>Starosta města připomněl vzrůstající intenzitu <a href="https://www.kurzy.cz/doprava/">dopravy</a> na <a href="https://www.kurzy.cz/doprava/silnice/13/">silnici I/13</a>, což podle něj zároveň napomohlo výstavbě cyklostezky, která vede z Kadaně do Chomutova kolem uhelného dolu. „Vybudování cyklostezky pomohl také vstřícný přístup vaší správy v rámci vydání souhlasných stanovisek k podjezdům, které s cyklostezkou souvisejí,“ poděkoval zástupcům chomutovské Správy ŘSD starosta Kadaně. Dále zmínil úsek <a href="https://www.kurzy.cz/doprava/silnice/13/">silnice I/13</a> u obce <a href="https://www.kurzy.cz/obec/misto/">Místo</a>, kde mnozí řidiči nedodržují předepsanou rychlost. Napojování se z vedlejších komunikací pak vytváří nebezpečné situace. Problematiku bude město <a href="https://www.kurzy.cz/obec/kadan/">Kadaň</a> projednávat s PČR.</p>
      <p>Z dalších připravovaných akcí na <a href="https://www.kurzy.cz/doprava/silnice/13/">silnici I/13</a> starostu Kadaně zajímal aktuální stav <a href="https://www.kurzy.cz/tema/obchvat/">obchvatu</a> Klášterce nad Ohří, průtahu v úseku Málkov–Zelená nebo plánovaná okružní <a href="https://www.kurzy.cz/obec/krizovatka/">křižovatka</a> u Globusu v Chomutově. Ze <a href="https://volby.kurzy.cz/strany">strany</a> ŘSD byl ujištěn, že všechny zmíněné investiční akce jsou v plánech organizace a u všech probíhají stupně přípravy. V případě průtahu obcemi <a href="https://www.kurzy.cz/obec/malkov-okres-chomutov/">Málkov</a> a Zelená připravuje ŘSD úpravu vodorovného značení jako prozatímní řešení. Definitivně by měla situaci vyřešit přeložka <a href="https://www.kurzy.cz/doprava/silnice/13/">silnice I/13</a> v úseku <a href="https://www.kurzy.cz/obec/klasterec-nad-ohri/">Klášterec nad Ohří</a> – <a href="https://www.kurzy.cz/obec/chomutov/">Chomutov</a>.</p>
      <p>Do katastru města Kadaně spadá také plánovaná oprava <a href="https://www.kurzy.cz/doprava/silnice/13/">silnice I/13</a> v Prunéřově. „S opravou počítáme na jaře příštího roku. Aktuálně provádíme v tomto úseku čištění příkopů, aby bylo vše před zahájením rekonstrukce povrchu hotové,“ uvedl k opravě vedoucí provozního úseku Správy <a href="https://www.kurzy.cz/obec/chomutov/">Chomutov</a> Vít Plechatý. Původně měla být oprava kolem elektrárny Prunéřov realizována v tomto roce. K posunutí na jaro <a href="https://www.kurzy.cz/finance/2020/">2020</a> došlo vlivem legislativních změn v souvislosti s nakládáním s odpady. Rekonstrukce bude trvat 2–3 měsíce, přičemž provoz bude řízen semafory.</p>
      <p>V rámci koordinačních jednání napříč <a href="https://regiony.kurzy.cz/kraj/ustecky/">Ústeckým krajem</a> se zástupci ŘSD a starosta Kadaně dohodli na dalším setkání začátkem příštího roku, a to za účasti zástupců města Klášterce nad Ohří.</p>
      <p> </p>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/tema/detail/na-nebezpecne-krizovatce-u-bezmerova-na-kromerizsku-budou-683675.html"/>
        <a href="https://www.kurzy.cz/zpravy/484215-moneta-planuje-upravu-akvizicnich-parametru/"/>
        <a href="https://www.kurzy.cz/tema/detail/zarostle-silnice-a-krizovatky-jsou-nebezpecne-tady-si-3993993.html"/>
        <a href="https://www.kurzy.cz/tema/detail/vsetinska-radnice-planuje-upravy-sportovni-haly-a-zimniho-1330503.html"/>
        <a href="https://regiony.kurzy.cz/krizovatka/krizovatka-cast/107/"/>
        <a href="https://regiony.kurzy.cz/krizovatka/krizovatka-cast/85/"/>
        <a href="https://regiony.kurzy.cz/krizovatka/krizovatka-cast/80/"/>
        <a href="https://regiony.kurzy.cz/krizovatka/krizovatka-cast/104/"/>
        <a href="https://regiony.kurzy.cz/krizovatka/krizovatka-cast/43/"/>
        <a href="https://rejstrik-firem.kurzy.cz/22891731/rybari-krizovatka-os/"/>
        <a href="https://regiony.kurzy.cz/krizovatka/krizovatka-cast/"/>
        <a href="https://regiony.kurzy.cz/krizovatka/krizovatka-cast/112/"/>
      </related>
    </article>
  </body>
</html>