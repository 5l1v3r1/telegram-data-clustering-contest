<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121197/nowy-ruch-polityczny-intrygujace-slowa-tuska.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T16:26:00+00:00"/>
    <meta property="og:title" content="Nowy ruch polityczny? Intrygujące słowa Tuska"/>
    <meta property="og:description" content="– Ludzie mnie znają. Chcę to wykorzystać – stwierdził Donald Tusk w rozmowie z Polsat News. Polityk zapewnił, że będzie chciał się bardziej zaangażować w polskie sprawy. Były premier dodał, że jego działalność &quot;już za 3, 4 lata&quot; może przynieść &quot;bardzo duży pożytek&quot;."/>
  </head>
  <body>
    <article>
      <h1>Nowy ruch polityczny? Intrygujące słowa Tuska</h1>
      <address>
        <time datetime="2019-11-21T16:26:00+00:00">21 Nov 2019, 16:26</time>
      </address>
      <h4>– Ludzie mnie znają. Chcę to wykorzystać – stwierdził Donald Tusk w rozmowie z Polsat News. Polityk zapewnił, że będzie chciał się bardziej zaangażować w polskie sprawy. Były premier dodał, że jego działalność "już za 3, 4 lata" może przynieść "bardzo duży pożytek".</h4>
      <p>Wczoraj podczas zjazdu członków Europejskiej Partii Ludowej w Zagrzebiu ustępujący szef Rady Europejskiej został wybrany nowym liderem formacji.</p>
      <p>Były premier zapewnił, że jeśli chodzi o polskie sprawy, to już od 1 grudnia będzie do dyspozycji w "stuprocentowym wymiarze".</p>
      <p>– Mam wrażenie, że niezależnie czy mnie lubią, czy nie, liczą się z moją opinią, przynajmniej jeśli chodzi o kwestie międzynarodowe – mówił Tusk w rozmowie z Polsat News. Polityk dodał, że nie ma "deficytu rozpoznawalności". – Ona nie zawsze jest pozytywna. Ludzie mnie znają. Będę chciał to wykorzystać – dodał.</p>
      <p>Donald Tusk zapowiada, że będzie chciał się bardziej zaangażować w politykę krajową. Były premier podkreślił, że szczególnie zależy mu na współpracy z młodymi ludźmi.</p>
      <p>W pewnym momencie Tusk został wprost zapytany przez dziennikarkę Polsat News, czy myśli o budowie nowego ruchu politycznego.</p>
      <p>– Myślę, że znajdę w każdym mieście w Polsce kilku ludzi, którzy są gotowi poważnie rozmawiać o najważniejszych wyzwaniach, które stoją przed Polską i Europą – odpowiedział.– Chciałbym, żeby w Polsce znalazła się grupa 10, 20, może 100 młodych ludzi, którzy będą rozumieli świat tak, jak on na to zasługuje. Żeby oni na serio wzięli sprawy w swoje ręce. Nie tylko dlatego, że są młodsi ode mnie, bo wiek nie wystarczy, ale dlatego, że lepiej rozumieją ten świat. A co z tego będzie, zobaczymy – dodał były premier.</p>
      <p>Tusk ocenił, że jego działalność może przynieść pozytywny rezultat "już za 3, 4 lata". Dopytywany czy powstanie "partia Donalda Tuska" unikał jednoznacznej odpowiedzi, stwierdzając, że taki język zniechęca ludzi.</p>
      <footer>/ Źródło: <a href="http://www.polsatnews.pl/">Polsat News<br/></a>/ jfi</footer>
    </article>
  </body>
</html>