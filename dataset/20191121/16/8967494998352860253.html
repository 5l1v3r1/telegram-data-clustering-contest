<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/belgisch-voetbal/kv-kortrijk/kv-kortrijk-mag-selemani-opstellen-kortgedingrechter-verklaart-spelmaker-speelgerechtigd~aab1ef4c/"/>
    <meta property="og:site_name" content="HLN"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="KV Kortrijk mag Selemani opstellen: kortgedingrechter verklaart spelmaker speelgerechtigd"/>
    <meta property="og:description" content="KV Kortrijk kan eindelijk rekenen op aanwinst Faïz Selemani. De Comorese spelmaker, die afgelopen zomer een gecontesteerde overstap maakte van 1B-club Union naar Kortrijk, werd door de Brusselse ko..."/>
  </head>
  <body>
    <article>
      <h1>KV Kortrijk mag Selemani opstellen: kortgedingrechter verklaart spelmaker speelgerechtigd</h1>
      <address><time datetime="2019-11-21T16:19:00+00:00">21 Nov 2019, 16:19</time> by <a rel="author">ABD</a></address>
      <p>
        <b>KV Kortrijk kan eindelijk rekenen op aanwinst Faïz Selemani. De Comorese spelmaker, die afgelopen zomer een gecontesteerde overstap maakte van 1B-club Union naar Kortrijk, werd door de Brusselse kortgedingrechter in beroep in zijn gelijk gesteld in zijn geschil met de Belgische voetbalbond (KBVB).</b>
      </p>
      <p>"KV Kortrijk neemt akte van het feit dat Faïz Selemani speelgerechtigd is verklaard", meldde KVK op haar website. "De club is verheugd deze speler, die de laatste maanden op training al getoond heeft een absolute meerwaarde te zijn voor de A-kern, eindelijk te kunnen opstellen." Alleen, Selemani blesseerde zich deze week in een interland met z'n thuisland de Comoren tegen Egypte. De spits heeft een blessure aan de adductoren opgelopen en zal zondag niet in actie komen tegen Anderlecht.</p>
      <h3>Contractbreuk</h3>
      <p>Selemani verbrak in augustus eenzijdig zijn contract bij Union, nadat de Brusselse club hem naar de B-kern had gestuurd en security hem vervolgens de toegang had ontzegd bij een training van de eerste ploeg. Enkele dagen later viste KV Kortrijk Selemani op, zonder een transfersom te moeten betalen.</p>
      <p>Volgens Union had KV Kortrijk de speler ertoe aangezet om zijn verbintenis te verbreken, maar KVK ontkende dat en was van oordeel dat het een transfervrije speler had aangetrokken. De voetbalbond deelde die visie niet. KV Kortrijk kreeg immers van de KBVB het bericht dat die Selemani niet speelgerechtigd zou maken. Selemani sleepte de KBVB vervolgens voor de rechter. Hij eiste een dwangsom van 25.000 euro per dag en vroeg het recht om de hele competitie stil te leggen.<br/>De zaak werd vervolgens bepleit voor de Brusselse rechtbank van eerste aanleg. Die gaf Selemani op 4 oktober ongelijk. In beroep trok de speler wel het laken naar zich toe.</p>
      <figure>
        <iframe data-src="https://twitter.com/kvkofficieel/status/1197534386880684033" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://images3.persgroep.net/rcs/nqEvntVZq4bP-JY3PvXe5BVCvwE/diocontent/153710313/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Faiz Selemani, hier nog in het shirt van Union.<cite>© BELGA</cite></figcaption>
      </figure>
    </article>
  </body>
</html>