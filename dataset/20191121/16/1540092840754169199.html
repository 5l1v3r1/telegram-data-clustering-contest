<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198163/piges-ypoik-gia-proypologismo-h-oikonomiki-politiki-voitha-to-89-tis-koinonias"/>
    <meta property="og:site_name" content="CNN.gr"/>
    <meta property="article:published_time" content="2019-11-21T16:07:45+00:00"/>
    <meta property="og:title" content="Πηγές ΥΠΟΙΚ για προϋπολογισμό: Η οικονομική πολιτική βοηθά το 89% της κοινωνίας"/>
    <meta property="og:description" content="«Αθροιστικά, η οικονομική πολιτική βοηθά το 89% της κοινωνίας». Αυτό δήλωσε υψηλόβαθμο στέλεχος του οικονομικού επιτελείου μετά την κατάθεση του νέου..."/>
  </head>
  <body>
    <article>
      <h1>Πηγές ΥΠΟΙΚ για προϋπολογισμό: Η οικονομική πολιτική βοηθά το 89% της κοινωνίας</h1>
      <h2>«Αθροιστικά, η οικονομική πολιτική βοηθά το 89% της κοινωνίας». Αυτό δήλωσε υψηλόβαθμο στέλεχος του οικονομικού επιτελείου μετά την κατάθεση του νέου προϋπολογισμού στη Βουλή, προσθέτοντας ότι όποτε βρίσκεται δημοσιονομικός χώρος με ασφάλεια, θα οδεύει για την ενίσχυση των οικονομικά αδύναμων στρωμάτων και της μεσαίας τάξης (σύμφωνα με άλλο στέλεχος, όποιος χώρος προκύπτει θα χρησιμοποιείται κατά 80% για τη μείωση της φορολογικής επιβάρυνσης).</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:07 , 21 November 2019</p>
      <p>Στο πλαίσιο αυτό, το μέγεθος των <b>436 εκατ. ευρώ</b> της υπέρβασης του στόχου για το πρωτογενές πλεόνασμα δεν μπορεί να θεωρηθεί τελικό, καθώς το Γενικό Λογιστήριο του Κράτους διενεργεί μια νέα άσκηση ανώτατων οροφών δαπανών -προκειμένου να περιορίσει εκ των προτέρων φαινόμενα υποεκτέλεσης λόγω αδυναμίας απορρόφησης συγκεκριμένων δαπανών- ενώ αναμένονται τα τελικά στοιχεία για ΠΔΕ και έσοδα.</p>
      <p>Σημειώνεται ότι ο προϋπολογισμός 2019 προβλέπει εκτέλεση ΠΔΕ 2,7 δισ. ευρώ μόνον τον Δεκέμβριο εφέτος, ενώ για το κλείσιμο του εφετινού προϋπολογισμού (σ.σ. στο τέλος του Φεβρουαρίου 2020) <b>απομένει η είσπραξη εσόδων 10-11 δισ. ευρώ</b>. Εκ των λόγων αυτών, είναι σαφές ότι η παραμικρή αλλαγή στις παραπάνω προβλέψεις μπορεί να επηρεάσει τον δημοσιονομικό χώρο και το ύψος του τελικού μερίσματος που θα διανεμηθεί.</p>
      <p>Πάντως, οι σχετικές ανακοινώσεις -που δεν θα πρέπει να αναμένονται τον Νοέμβριο- θα γίνουν από τον πρωθυπουργό. Οι ίδιοι παράγοντες διευκρίνιζαν πως<b> ό,τι έχει δηλώσει ο πρωθυπουργός ισχύουν στο ακέραιο</b> (σ.σ. η ενίσχυση των ασθενέστερων εισοδηματικά τάξεων).</p>
      <p>Σημειώνεται ότι από τα 436 εκατ. ευρώ που έχουν εγγραφεί στον προϋπολογισμό, θα πρέπει να κρατηθεί ένα «μαξιλάρι ασφαλείας» (της τάξης των 200 εκατ. ευρώ) και να καλυφθεί ένα μέρος των υποχρεώσεων ΥΚΩ προς τη ΔΕΗ ύψους 150-200 εκατ. ευρώ (μέρος των οποίων θα καλυφθεί και από το αποθεματικό). Ενώ, έχουν ήδη <b>διατεθεί άνω των 200 εκατ. ευρώ για τις μειώσεις στον ΕΝΦΙΑ</b>, <b>68 εκατ. ευρώ για το επίδομα πετρελαίου θέρμανσης</b> και<b> 138 εκατ. ευρώ για τη μείωση της προκαταβολής φόρου από τις επιχειρήσεις.</b></p>
      <p>Σύμφωνα με τα στελέχη του οικονομικού επιτελείου, την ερχόμενη εβδομάδα κατατίθεται στη Βουλή το φορολογικό νομοσχέδιο, το οποίο θα έχει μεν οριακές αλλαγές σε σχέση με το κείμενο που δόθηκε προς διαβούλευση, αλλά θα υπάρξουν προσθήκες μετά από συνεννόηση με τους θεσμούς και τους αρμόδιους φορείς.</p>
      <p>Με βάση τον προγραμματισμό, έως τις 20 Δεκεμβρίου θα έχουν ψηφιστεί ο προϋπολογισμός, το φορολογικό και ο «Ηρακλής» (κατάθεση αμέσως μετά τη γνωμοδότηση από την ΕΚΤ και τον SSM, όπου έχει ήδη αποσταλεί το κείμενο).</p>
      <p>Ενώ, την ερχόμενη εβδομάδα αναμένεται να ολοκληρωθεί<b> η διαδικασία πρόωρης αποπληρωμής του ακριβού δανείου του ΔΝΤ.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198139/anaptyxi-2-8-kai-protogenes-pleonasma-3-56-provlepei-o-proypologismos-2020">Ανάπτυξη 2,8% και πρωτογενές πλεόνασμα 3,56% προβλέπει ο Προϋπολογισμός 2020</a>
        </li>
        <li>
          <a href="https://www.cnn.gr/news/politiki/story/198131/katatethike-sti-voyli-o-proypologismos">Κατατέθηκε στη Βουλή ο προϋπολογισμός</a>
        </li>
        <li>
          <a href="https://www.cnn.gr/oikonomia/story/198114/epidoma-thermansis-vima-vima-i-ypovoli-tis-aitisis">Επίδομα θέρμανσης: Βήμα - βήμα η υποβολή της αίτησης</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/13961/kratikos-proypologismos">ΚΡΑΤΙΚΟΣ ΠΡΟΥΠΟΛΟΓΙΣΜΟΣ</a>
        </li>
        <li>
          <a href="https://www.cnn.gr/eidhseis/tag/80350/proypologismos-2020">ΠΡΟΥΠΟΛΟΓΙΣΜΟΣ 2020</a>
        </li>
        <li>
          <a href="https://www.cnn.gr/eidhseis/tag/81749/proypologismos-voylh">ΠΡΟΫΠΟΛΟΓΙΣΜΟΣ ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198154/snapshot/2762783.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198153/snapshot/2613944.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198139/snapshot/2710540.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198140/snapshot/2526915.jpg"/>
      </figure>
    </article>
  </body>
</html>