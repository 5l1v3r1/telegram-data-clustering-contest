<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2580570/na-ternopilsini-e-ponad-70-hramiv-nazvanih-na-cest-arhistratiga-mihaila"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T16:01:00+00:00"/>
    <meta property="og:title" content="На Тернопільщині є понад 70 храмів, названих на честь Архістратига Михаїла"/>
    <meta property="og:description" content="Архангел Михаїл – воїн світла і правди"/>
  </head>
  <body>
    <article>
      <h1>На Тернопільщині є понад 70 храмів, названих на честь Архістратига Михаїла</h1>
      <address><time datetime="2019-11-21T16:01:00+00:00">21 Nov 2019, 16:01</time> by <a rel="author">Тетяна Питак</a></address>
      <p>
        <i>Архангела Михаїла вважають покровителем військових, міліціонерів, працівників СБУ, моряків, парашутистів, а також метеорологів, радіологів, гравірувальників й різьбярів, фехтувальників, шліфувальників і золотарів. До нього за допомогою звертаються у разі небезпек, пов’язаних із військовими діями.</i>
      </p>
      <p>Чи не тому у день Архангела Михаїла відбувалися доленосні події? Можливо, парадокс, але на Тернопільщині в часи комуністичного атеїзму за відмову перейти у православ’я радянська тоталітарна машина  репресувала та знищила здебільшого саме душпастирів храмів Архістратига Михаїла, зокрема у селах Іванків (Дмитра Кушнірчука і Михайла Кріля), Ланівці (Івана-Маркіяна Баранюка, Михайла Жарого, Михайла Кисіля) Борщівського, Чабарівка (Анатоля Малиновського) Гусятинського районів. І цей список можна продовжити кількома десятками невинно убієнних, пише <a href="http://svoboda.te.ua/arhangel-myhayil-voyin-svitla-i-pravdy/">Свобода</a>.</p>
      <p>Цікаво, що у 1990-і рр. на Тернопільщині було чи не найбільше конфліктів між парафіянами за церкви  Архістратига Михаїла. Перша масова акція на Євромайдані також відбулася на свято Михаїла (Архангел Михаїл очолює небесне воїнство ангелів, які перемогли і скинули Люцифера на землю). До цього воїнства приєдналася і Небесна сотня. Пісня «Гей, пливе кача», яка стала реквієм за Небесною сотнею, вперше прозвучав на Майдані під час похорону білоруса Михайла Жизневського.</p>
      <p>Нині на Тернопільщині є понад 70 храмів, названих на честь Архістратига Михаїла. Від 1960-х половина з цих церков були закриті або перетворені на музеї атеїзму чи складські приміщення. У деяких з них замість хрестів на куполах були встановлені п’ятикутні зірки. Кілька храмів унаслідок пожеж (підпалів) були частково або повністю знищені, як це сталося із церквою Архістратига Михаїла у с. Чистилів Тернопільського району. Тоді, 19 серпня 1982 р., до церкви увірвалася група невідомих людей і частково знищила будівлю. В ніч з 31 січня на 1 лютого 1986 р. церкву все спалили комуністичні атеїсти – спочатку підпалили всередині, а потім, щоб вона згоріла дощенту, її «розтягнули».</p>
      <p>На Тернопільщині на честь Михайлів (першопосленців) названі кілька населених пунктів. Зокрема, села Михайлівка є у Борщівському, Лановецькому і Підгаєцькому районах, село Михалків – у Борщівському районі, а поблизу с. Биківці Шумського району є хутір Михайлівка.</p>
      <p>Архангел Михаїл був зображений на гербі містечка Устя-Зелене, нині село Монастириського району.</p>
      <p>У нашому краї споруджено фігури на честь Архістратига Михаїла у селах Нараїв Бережанського району; Передмістя, Бариш, смт Золотий Потік Бучацького, Загір’я, Чистопади Зборівського, Млинці (1869 р., встановив М. Псуй) Козівського, Голгоча (2007 р., на місці поховання 11 вояків УПА) Підгаєцького, Дубівці (2006 р., на кошти товариства «Агрокомплекс»; директор – Г. Пінязь) Тернопільського, Базар (знищена за часів радянської влади, відновлена у 2012 р.) Чортківського районів та ін.</p>
      <p>У 2012 р. на фасаді катедрального собору Непорочного Зачаття Пресвятої Богородиці у Тернополі встановили скульптури Архістратига Михаїла та Архангела Гавриїла. Їх виготовив скульптор Роман Вільгушинський за сприяння тернопільського мецената Степана Герила.</p>
      <p>Серед храмів Тернопільщини, названих на честь Архістратига Михаїла, є й церкви-мандрівниці. У с. Нестерівці перша сільська церква згоріла під час набігу татар, другий храм Святого Архістратига Михаїла побудували також із дерева. Після спорудження кам’яної церкви Святого апостола Луки у 1795 р. дерев’яну продали в село Перепельники, де вона є досі. У селі Глинна є дерев’яна церква Святого Михаїла, котру перевезли в 1855 р. із села Розгадів Зборівського району. У Шипівцях Заліщицького району стару дерев’яну церкву віддали у сусіднє село. У с. Бутин церкву Архістратига Михаїла (17 ст., дерев’яна), за місцевими переказами, перевезли сюди козаки. У с. Скородинці до 1700 р. була дерев’яна церква Св. Архістратига Михаїла, яку згодом перевезли у с. Майдан (нині Гусятинського району), сьогодні там, окрім старої церкви, діє храм Пресвятої Трійці, збудований у 2008 році. У с. Данилівці Зборівського району всередині храму є напис: «Храм св. Архистратига Михаїла збудований у с. Нище і перевезений у Данилівці у 1715 році». У церквах Архістратига Михаїла сіл Городок Заліщицького і Ланівці Борщівського районів є чудотворні ікони Пресвятої Богородиці.</p>
      <p>І не забудьте помолитися святому Михайлу, бо молитва про захист є цього дня однією з найсильніших. Звертаючись до Архістратига з молитвою, варто просити захисту від злих людей, що приносять біду, злодіїв і зловмисників, а також від усього нечистого. Просити можна також зцілення і подолання скорботи, благословення для своєї країни та її захисників.</p>
      <p>Автор. Віктор КАРПОВИЧ</p>
    </article>
  </body>
</html>