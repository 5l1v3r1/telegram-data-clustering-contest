<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/tarsadalom/40-millios-unios-segely-afganisztannak-1883931/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T16:52:00+00:00"/>
    <meta property="og:title" content="Több tízmilliós uniós segélyt kap Afganisztán"/>
    <meta property="og:description" content="A segítségnyújtás a leginkább rászorulók, különösen a gyermekek támogatására irányul."/>
  </head>
  <body>
    <article>
      <h1>Több tízmilliós uniós segélyt kap Afganisztán</h1>
      <address><time datetime="2019-11-21T16:52:00+00:00">21 Nov 2019, 16:52</time> by <a rel="author">MTI</a></address>
      <p>Az Európai Unió 40 millió eurós (mintegy 13,2 milliárd forint) humanitárius támogatást biztosít a súlyosbodó válságban szenvedő afgán lakosság számára – közölte az Európai Bizottság csütörtökön.</p>
      <p>Hrisztosz Sztilianidisz humanitárius segítségnyújtásért és válságkezelésért felelős biztos elmondta, hogy az elkülönített sürgősségi segély a romló humanitárius helyzetben szenvedő</p>
      <aside>afganisztániak mellett a szomszédos Pakisztánban és Iránban élő afgán menekültek számára is rendelkezésre áll majd.</aside>
      <p>A csütörtökön megítélt támogatás az afgán válsághoz kapcsolódó uniós humanitárius segélyek összegét 77 millió euróra egészíti ki. Ebből 61 millió euró jut az Afganisztánban, 9 millió euró a Pakisztánban és 7 millió euró az Iránban élők számára – mondta.</p>
      <p>Az uniós biztos kiemelte, rendkívül rosszak az afganisztáni humanitárius kilátások. Nemcsak a kormány és az ország területén működő különböző ellenőrizetlen fegyveres csoportok közötti konfliktus fokozódott, hanem pusztító árvizek is sújtották a háború által sújtott országot.</p>
      <aside>Az uniós humanitárius segítségnyújtás a leginkább rászorulók, különösen a gyermekek támogatására irányul</aside>
      <p>– tette hozzá.</p>
      <figure>
        <img src="https://www.vg.hu/wp-content/uploads/2017/05/humanitariusAFP.jpg"/>
        <figcaption>Fotó: AFP</figcaption>
      </figure>
      <p>Afganisztánban 1978-ban a kommunisták véres államcsínyt hajtottak végre, a támogatásukra 1979 végén érkezett szovjet csapatok eredménytelen háborúskodás után 1989 februárjában vonultak ki. Távozásuk után polgárháború kezdődött, a káosznak 1996-ban a „valódi iszlám kormányzást” hirdető tálibok vetettek véget. Miután a tálibok nem adták ki az Egyesült Államokat ért 2001. szeptember 11-i terrortámadások megszervezésével gyanúsított Oszama bin Ladent, amerikai-brit erők légicsapásokat indítottak, s a művelethez a szárazföldön bekapcsolódtak az északra visszaszorult ellenzéki erők is. A tálibok uralma néhány hét alatt összeomlott, majd új erőre kaptak.</p>
      <p>Az ENSZ adatai szerint több mint 2560 civil vesztette életét és 5670 sebesült meg az afganisztáni konfliktusban az idei év első kilenc hónapjában. Ugyanebben az időszakban 631 gyermek halt meg és 1830 sebesült meg.</p>
    </article>
  </body>
</html>