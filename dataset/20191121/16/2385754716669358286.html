<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598475/ekriktikos-mixanismos-kata-antrien-xatzialeksandrou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T16:14:00+00:00"/>
    <meta property="og:title" content="Εκρηκτικός μηχανισμός κατά Αντριέν Χατζηαλεξάνδρου"/>
    <meta property="og:description" content="Ο Σύνδεσμος προπονητών Κύπρου καταδικάζει απερίφραστα και με τον πιο έντονο και κατηγορηματικό τρόπο την άνανδρη, επικίνδυνη και αποτρόπαια πράξη..."/>
  </head>
  <body>
    <article>
      <h1>Εκρηκτικός μηχανισμός κατά Αντριέν Χατζηαλεξάνδρου</h1>
      <address><time datetime="2019-11-21T16:14:00+00:00">21 Nov 2019, 16:14</time> by <a rel="author">SigmaliveSportime</a></address>
      <p><b>Ο Σύνδεσμος προπονητών Κύπρου καταδικάζει απερίφραστα και με τον πιο έντονο και κατηγορηματικό τρόπο την άνανδρη, επικίνδυνη και αποτρόπαια πράξη τοποθέτησης εκρηκτικού μηχανισμού στο αυτοκίνητο του μέλους μας και προπονητή της Εθνικής Παίδων της Κύπρου κ. Αντριέν Χατζηαλεξάνδρου.<br/></b> <br/>Αδιαμφισβήτητα, τέτοιες πράξεις, πέραν του γεγονότος ότι πλήττουν το οικοδόμημα του ποδοσφαίρου μας, μόνο ως τρομοκρατικές μπορούν να χαρακτηριστούν και πρέπει να μας προβληματίσουν ως κοινωνία, σε όλα τα θεσμικά επίπεδα.<br/> <br/>Ταυτόχρονα, εκφράζουμε τη συμπαράστασή και τη συμπάθειά μας προς τον κ. Χατζηαλεξάνδρου και τους οικείους του, καθώς και σε ολόκληρη την προπονητική κοινότητα της Κύπρου που βρίσκεται στην εξαιρετικά δυσάρεστη θέση να πρέπει να τίθεται αντιμέτωπη με τρομοκρατικές ενέργειες τραμπουκισμού, που υπονομεύουν την ανθρώπινη ακεραιότητα.<br/> <br/>Ως εκ τούτου, καλούμε την Αστυνομία και όλες τις αρμόδιες αρχές να προχωρήσουν χωρίς χρονοτριβές στην εξιχνίαση της υπόθεσης, οδηγώντας τους ενόχους ενώπιον της δικαιοσύνης. Παράλληλα διαβεβαιώνουμε τα μέλη μας ότι θα εργαστούμε σθεναρά για την βελτίωση των συνθηκών του επαγγέλματος και της απρόσκοπτης άσκησης του σε μακροχρόνια βάση, ενώ σε συνεννόηση με τους κρατικούς φορείς θα επιδιώξουμε τον εκμηδενισμό ενεργειών που έχουν ως στόχο την αποσταθεροποίηση του αθλήματος. Ο κάθε υγιώς σκεπτόμενος φίλαθλος και παράγοντας αντιλαμβάνεται την κρισιμότητα των στιγμών και ελπίζουμε στην ανάλογη συνεισφορά για περιθωριοποίηση και καταδίκη τέτοιων φαινομένων.<br/> <br/>Εν κατακλείδι, οφείλουμε να επισημάνουμε ότι η πολιτεία έχει υποχρέωση να μεριμνήσει για τον εντοπισμό και παραδειγματική τιμωρία των ενόχων αλλά και για την πάταξη, αποτροπή και εξάλειψη τέτοιων αποτρόπαιων πράξεων, οι οποίες δεν έχουν καμία θέση σε μία σύγχρονη και ευνομούμενη κοινωνία".<br/> </p>
    </article>
  </body>
</html>