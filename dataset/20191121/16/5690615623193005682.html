<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837073-u-lutsku-stalosya-masove-otruyennya-v-zakladi-gromadskogo-kharchuvannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T16:43:00+00:00"/>
    <meta property="og:title" content="У Луцьку сталося масове отруєння в закладі громадського харчування"/>
    <meta property="og:description" content="КИЇВ. 21 листопада. УНН. У Луцьку поліція розпочала кримінальне провадження за фактом отруєння сімох людей у закладі громадського харчування. Про це …"/>
  </head>
  <body>
    <article>
      <h1>У Луцьку сталося масове отруєння в закладі громадського харчування</h1>
      <address><time datetime="2019-11-21T16:43:00+00:00">21 Nov 2019, 16:43</time> by <a rel="author">Дар'я Панченко</a></address>
      <p><b>КИЇВ. 21 листопада. УНН.</b> У Луцьку поліція розпочала кримінальне провадження за фактом отруєння сімох людей у закладі громадського харчування. Про це повідомляє <b>УНН</b> із посиланням на сектор комунікації поліції Волинської області.</p>
      <p>"Учора, 20 листопада, до Луцького відділу поліції надійшло повідомлення про групове захворювання на гостру кишкову інфекцію та госпіталізацію до обласної інфекційної лікарні сімох людей", - йдеться у повідомленні.<br/><br/>Повідомляється, що за цим фактом слідчі розпочали кримінальне провадження за ознаками злочину, передбаченого ч. 1 ст. 325 Кримінального кодексу України. Йдеться про порушення санітарних правил і норм щодо запобігання інфекційним захворюванням та масовим отруєнням.</p>
      <p>"Попередньо поліцейські встановили, що потерпілі в суботу, 16 листопада, відзначали День студента в кафе одного із торговельно-розважальних центрів у Луцьку. Станом на 20 листопада, на стаціонарному лікуванні в обласній інфекційній лікарні перебувало шестеро відвідувачів віком від 18 до 20 років, а також 34-річна кухарка закладу. Як повідомляють медики, загрози життю потерпілих немає", - повідомили у пресслужбі.</p>
      <p>Вказано, що санкція статті передбачає покарання у вигляді штрафу у розмірі до 1,7 тис. грн, або арешту на строк до шести місяців, чи обмеження волі на строк до трьох років.</p>
      <p>Нагадаємо, на Львівщині сталося масове отруєння <a href="https://www.unn.com.ua/uk/news/1834449-na-lvivschini-stalosya-masove-otruyennya-na-svyatkuvanni-vesillya-u-restorani">на святкуванні весілля в ресторані.</a></p>
    </article>
  </body>
</html>