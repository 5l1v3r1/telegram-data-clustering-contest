<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zakonodavchi_initsiativi_vladi_pogirshuyut_i_bez_togo_skladnu_situatsiyu_v_metalurgiyniy_galuzi_n1237480"/>
    <meta property="og:site_name" content="24 Канал"/>
    <meta property="article:published_time" content="2019-11-21T16:44:00+00:00"/>
    <meta property="og:title" content="Законодавчі ініціативи влади погіршують і без того складну ситуацію в металургійній галузі"/>
    <meta property="og:description" content="Через падіння попиту на світових ринках, підприємствам галузі за рік вже довелося скоротити обсяги виробництва на 12-13 %."/>
  </head>
  <body>
    <article>
      <h1>Законодавчі ініціативи влади погіршують і без того складну ситуацію в металургійній галузі</h1>
      <address>
        <time datetime="2019-11-21T16:44:00+00:00">21 Nov 2019, 16:44</time>
      </address>
      <p>
        <b>Через падіння попиту на світових ринках, підприємствам галузі за рік вже довелося скоротити обсяги виробництва на 12-13 %.</b>
      </p>
      <p>Про це заявив в ефірі 24 каналу голова Федерації металургів України Сергій Біленький.</p>
      <p>"І стан справ лише погіршується. Деякі підприємства, навіть, змушені зупинити виплавку сталі. Тому нам абсолютно не зрозуміла логіка тих, хто у такий скрутний період пропонує збільшити для металургійних підприємств екологічний податок у 4 рази, підняти рентні платежі. Є ініціативи щодо підняття вартості залізничних тарифів, під виглядом так званої автоматичної індексації, транспортування газу. Разом з тим нашим прямим конкурентам, зокрема росіянам, надаються необґрунтовані преференції щодо транзиту на перевезення продукції. Від Укрзалізниці – до 50 відсотків. А нам в Україні виставляють необґрунтовано високі збори в портах, які в 3-4 рази вище, ніж в будь-якому з портів-конкурентів", – зазначив Біленький. </p>
      <aside>Ми змушені величезну кількість енергії витрачати на те, щоб відбиватися від органів влади, які виходять з такими ініціативами, аби не загубити галузь, яка надає сотням тисяч українців роботу, забезпечує третину валютних надходжень, підтримує міські бюджети та реалізує соціальні програми,<cite>– наголосив голова Федерації металургів.</cite></aside>
      <p>Як раніше повідомлялося, через падіння попиту на сталь на світових ринках, металургійні підприємства України з початку року почали працювати собі на збиток. Така тенденція зберігається не лише в Україні.</p>
      <p>Більшість металургійних гігантів світу змушені або скорочувати обсяги виробництва, або взагалі припиняти роботу.</p>
    </article>
  </body>
</html>