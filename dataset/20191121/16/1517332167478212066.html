<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/incidente-con-lo-scooter-a-palermo-il-21enne-daniel-giordano-muore-dopo-tre-giorni-di-coma/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T16:28:09+00:00"/>
    <meta property="og:title" content="Incidente con lo scooter a Palermo, il 21enne Daniel Giordano muore dopo tre giorni di coma"/>
    <meta property="og:description" content="Palermo piange la morte del giovane Daniel Giordano, aspirante pizzaiolo di ventuno anni. Stamattina il ragazzo è deceduto all’ospedale Villa Sofia, dopo un incidente stradale avvenuto lunedì sera. Il ragazzo era in sella al suo scooter quando improvvisamente è finito fuoristrada: era in coma dal giorno dello schianto."/>
  </head>
  <body>
    <article>
      <h1>Incidente con lo scooter a Palermo, il 21enne Daniel Giordano muore dopo tre giorni di coma</h1>
      <h2>Palermo piange la morte del giovane Daniel Giordano, aspirante pizzaiolo di ventuno anni. Stamattina il ragazzo è deceduto all’ospedale Villa Sofia, dopo un incidente stradale avvenuto lunedì sera. Il ragazzo era in sella al suo scooter quando improvvisamente è finito fuoristrada: era in coma dal giorno dello schianto.</h2>
      <address><time datetime="2019-11-21T16:28:09+00:00">21 Nov 2019, 16:28</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Un ragazzo di ventuno anni è morto in seguito a un tragico incidente stradale registrato a <b>Palermo.</b> Il giovane, <b>Daniel Giordano</b> il suo nome, era a bordo del suo scooter quando è rimasto vittima di un incidente avvenuto lunedì all’interno della Favorita. Ricoverato in ospedale,<b> Daniel si è spento dopo tre giorni scorsi in coma</b>. Il suo cuore ha smesso di battere all’ospedale Villa Sofia. Secondo una prima ricostruzione dell’incidente stradale, il giovane era in sella al suo scooter, un Honda Sh bianco, e, per cause ancora da accertare, è finito fuoristrada all'altezza del cancello del Giusino. Dopo il violento impatto il ragazzo è stato portato d’urgenza con un’ambulanza al pronto soccorso, dove i medici hanno eseguito i primi esami e hanno poi deciso il trasferimento nel reparto di Rianimazione, dove questa mattina Daniel è deceduto. Sul luogo dello schianto sono intervenuti per i rilievi del caso gli agenti della sezione Infortunistica della polizia municipale. Gli agenti della municipale dovranno accertare se sono coinvolti anche altri mezzi.</p>
      <p><b>Il cordoglio sui social –</b> Come ricostruiscono le cronache locali, Daniel Giordano viveva a Partanna-Mondello (Palermo) e aveva deciso di intraprendere la professione di pizzaiolo lavorando come apprendista in un locale del suo quartiere. Il ventunenne era anche un grande appassionato di boxe thailandese. Diversi i messaggi apparsi su Facebook dopo la sua scomparsa. Tra questi, ha scritto un messaggio per Daniel Giordano anche il deputato regionale Edy Tamajo: “Un altro figlio del nostro quartiere è andato via. <b>Un’altra vita spezzata dal destino,</b> da un destino crudele! Tristezza infinita. Soltanto chi è genitore può capire il dolore che si può provare, quando si perde un figlio… Riposa in pace Daniel. Che Dio trovi la forza alla tua famiglia di andare avanti”.</p>
    </article>
  </body>
</html>