<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kontrrozvidka-sbu-poperedila-spivpracyu-derzhsluzhbovcya-z-teroristichnoyu-organizacijeyu-mgb-lnr-641539.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T16:34:10+00:00"/>
    <meta property="og:title" content="Контррозвідка СБУ попередила співпрацю держслужбовця з терористичною організацією «МГБ ЛНР»"/>
    <meta property="og:description" content="Українська чиновниця їхала до родичів, а потрапила до рук проросійських терористів"/>
  </head>
  <body>
    <article>
      <h1>Контррозвідка СБУ попередила співпрацю держслужбовця з терористичною організацією «МГБ ЛНР»</h1>
      <address>
        <time datetime="2019-11-21T16:34:10+00:00">21 Nov 2019, 16:34</time>
      </address>
      <h4>Українська чиновниця їхала до родичів, а потрапила до рук проросійських терористів</h4>
      <p>Контррозвідка Служби безпеки України попередила втягнення української чиновниці в антидержавницьку діяльність на користь так званого «МГБ ЛНР». Про це повідомляє <a href="https://ssu.gov.ua/ua/news/1/category/2/view/6739#.9TyeneJD.dpbs">пресцентр СБУ</a>.</p>
      <p>Правоохоронці встановили, що представники «спецслужби» терористів затримали керівницю структурного підрозділу однієї з обласних державних установи на КПВВ «Станиця Луганська». Жінка у сімейних справах намагалася потрапити до тимчасово окупованого Луганська. Бойовиків зацікавив той факт, що за родом професійної діяльності вона має доступ до актуальної інформації з економічної та соціально-політичної ситуації у Луганській області.</p>
      <p>Терористи традиційно вдалися до психологічного тиску і шантажу, погрожували блокувати їй відвідання близьких на окупованій території. У такий спосіб представники «МГБ» змусили чиновницю погодитись на конфіденційну співпрацю. Подальші інструкції від кураторів жінка мала отримати телефоном.</p>
      <p>Після повернення на контрольовану державою територію держслужбовець стала об’єктом уваги контррозвідників СБУ. Перевірка показала, що вона не збиралась вчиняти жодних дій на шкоду державній безпеці України.</p>
      <p>Служба безпеки звертає увагу, що подібні випадки не є поодинокими. Українською спецслужбою виявляються багаточисельні факти вербування громадян розвідувальними органами країни-агресора та проросійськими бойовиками на тимчасово окупованій території. Аби змусити українців до вчинення державної зради, ворог застосовує широкий арсенал засобів впливу: від умовлянь до насильницьких дій.</p>
      <blockquote>
        <i>Згідно зі ст. 111 Кримінального кодексу України, державна зрада карається позбавленням волі строком до п`ятнадцяти років. Водночас звільняється від кримінальної відповідальності громадянин України, якщо він на виконання злочинного завдання іноземної держави, іноземної організації або їх представників ніяких дій не вчинив і добровільно заявив органам державної влади про свій зв'язок з ними та про отримане завдання.</i>
      </blockquote>
      <related>
        <a href="https://glavcom.ua/news/sbu-vikrila-kerivnictvo-fiskalnoji-sluzhbi-zhitomirshchini-na-milyonnih-zlovzhivannyah-foto-641534.html"/>
        <a href="https://glavcom.ua/country/society/glava-sbu-poobicyav-vivchiti-spravu-tankera-mriya-641532.html"/>
        <a href="https://glavcom.ua/news/zelenskiy-viviv-buharjeva-zi-skladu-radi-nacionalnoji-bezpeki-i-oboroni-641520.html"/>
      </related>
    </article>
  </body>
</html>