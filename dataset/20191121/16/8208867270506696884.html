<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/21/news/juventus_mercato_ronaldo_pogba_mbappe_-241585685/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T16:47:00+00:00"/>
    <meta property="og:title" content="Juventus, nuove voci dalla Spagna: se Ronaldo non vince la Champions, lascia a fine anno"/>
    <meta property="og:description" content="Il portoghese potrebbe lasciare Torino in caso di mancata conquista della coppa dalle grandi orecchie. E la Juventus punterebbe su Pogba e Mbappé. John"/>
  </head>
  <body>
    <article>
      <h1>Juventus, nuove voci dalla Spagna: se Ronaldo non vince la Champions, lascia a fine anno</h1>
      <h2>Il portoghese potrebbe lasciare Torino in caso di mancata conquista della coppa dalle grandi orecchie. E la Juventus punterebbe su Pogba e Mbappé. John Elkann: "Grazie all'aumento di capitale da 300 milioni saremo una delle grandi del calcio mondiale anche in futuro". Cuadrado rinnova fino al 2022</h2>
      <address><time datetime="2019-11-21T16:47:00+00:00">21 Nov 2019, 16:47</time> by <a rel="author">DOMENICO MARCHESE</a></address>
      <p><b>TORINO - </b>Un periodo di grande cambiamento per il calcio mondiale che la Juventus vuole vivere  da protagonista. Potrebbe essere riassunto in questo modo l'intervento di John Elkann pronunciato a margine dell'incontro con gli analisti per celebrare i dieci anni di Exor, la holding della famiglia Agnelli, che ha sottoscritto la maggior parte <a href="https://www.repubblica.it/sport/calcio/serie-a/juventus/2019/10/24/news/agnelli_assemblea_azionisti-239369420/?ref=search">dell'aumento di capitale da 300 milioni deciso a fine ottobre</a>. "La Juve è uno dei leader nel calcio - il punto di vista di Elkann -, e il calcio è un settore in grosso cambiamento. Con l'aumento di capitale abbiamo assicurato alla Juve risorse e solidità per partecipare a questo cambiamento che sta avvenendo in Europa. La Juve potrà essere una delle grandi squadre mondiali di ieri e oggi, ma anche di domani". Un aumento di capitale a disposizione per accettare le sfide del mercato europeo, per mantenere la squadra competitiva e provare l'assalto ai grandi talenti del presente e del futuro. Anche a costo di sacrificarne qualcuno. </p>
      <h3>Le voci su Ronaldo</h3>
      <p>Tra i possibili sacrificati, come anticipato venerdì proprio da<i> Repubblica</i>, indiscrezione che trova conferme dalla Spagna, potrebbe essere proprio CR7. "Cristiano Ronaldo potrebbe lasciare Torino al termine della stagione se non vincerà la Champions League" è l'indiscrezione rilasciata a <i>El Chiringuito </i>dal direttore di <i>OK Diario</i>, Eduardo Inda. <i>El Chiringuito </i>che, in estate, diede con largo anticipo la notizia dell'arrivo di Rabiot in bianconero e che ieri ha sparato alto: "La Juventus vuole Pogba e Mbappé, e per arrivare a due calibri di questo tipo dovrebbe vendere CR7". Denaro che andrebbe sommato ai 300 milioni dell'aumento di capitale e che potrebbe consentire l'assalto ai due francesi.</p>
      <h3>De Ligt risponde a Kluivert</h3>
      <p>Se Ronaldo è stato l'acquisto più oneroso della storia della Juventus, oltre che il nome più altisonante che sia mai arrivato in bianconero, Matthijs de Ligt è stato un vero e proprio investimento per il futuro. Anche a causa dell'infortunio di Chiellini, il centrale olandese è stato costretto ad accelerare i tempi del suo inserimento, incontrando naturalmente qualche difficoltà. Al punto che, secondo Patrick Kluivert, responsabile del settore giovanile del Barcellona, <a href="https://www.repubblica.it/sport/calcio/serie-a/juventus/2019/11/19/news/juventus_kluivert_punge_de_ligt_si_sara_pentito_di_aver_scelto_i_bianconeri_-241415069/">il difensore ex Ajax si sarebbe pentito della scelta</a>. "Non mi pento affatto di essere andato alla Juve - ha precisato de Ligt ai microfoni di Voetbal Primeur -. Si dicono e si scrivono tante cose ma quella di Kluivert non è altro che una supposizione".</p>
      <h3>L'Atalanta dopo la sosta</h3>
      <p>I tanti viaggi, il fuso orario, la difficoltà a cambiare registro e compagni di squadra. Il rientro dopo la sosta per le nazionali non è mai semplice per le squadre che, come la Juventus, sono ricche di calciatori convocati. Un fiore all'occhiello ma, come dimostrano i risultati, anche un problema. Tanto più se l'avversario di turno è l'Atalanta di Gasperini: "Al rientro dopo la sosta le partite non sono mai facili, tantomeno contro i bergamaschi che stano disputando una grande stagione - conferma Danilo ai microfoni di Sky -. Hanno ottimi giocatori e per mantenere il primo posto non possiamo sbagliare. Non possiamo sottovalutarli e dovremo mettere più intensità di loro, essere pronti a lottare. Non so come finirà ma andremo a Bergamo per vincere". Vincere ma anche compiere un altro passo verso il definitivo cambio di pelle, puntando sul palleggio per smussare i picchi di intensità dei nerazzurri: "Il sistema di Sarri mi piace, cerca di schiacciare gli avversari muovendo velocemente la palla. Serve però tempo perché i giocatori si trovino a loro agio. Cambiare come ha fatto la Juve non è semplice, ha cambiato l'allenatore e sistema di gioco, ci vuole tempo per assestarsi. Al Manchester City ci abbiamo messo due o tre anni per giocare come diceva Guardiola". </p>
      <h3>Recuperato Pjanic</h3>
      <p>Buone notizie per Sarri, che ha potuto contare per l'allenamento odierno su Pjanic:  il bosniaco si è allenato con i compagni e sabato sarà al centro della manovra bianconera. Lavoro personalizzato per Ronaldo e Rabiot, entrambi comunque pronti contro l'Atalanta, mentre ha proseguito con le terapie Alex Sandro, indisponibile per sabato e sostituito con tutta probabilità da De Sciglio.</p>
      <h3>Cuadrado, rinnovo fino al 2022</h3>
      <p>Intanto, è arrivata l'ufficialità del rinnovo di contratto per Juan Cuadrado. Tramite una not pubblicata sui propri canali, la società bianconera ha dato l'annuncio: "È arrivato alla Juve da attaccante esterno, ha proseguito la sua avventura come il più eclettico dei 'jolly' e ora si sta affermando da terzino dirompente. Juan Cuadrado è una gioia per gli occhi dei tifosi bianconeri, ovunque si piazzi in campo. E lo sarà ancora fino al 2022, anno fino al quale ha prolungato il suo rapporto con la Juventus". L'esterno colombiano, 31 anni, è arrivato a Torino nel 2015 dal Chelsea.<br/><br/> </p>
    </article>
  </body>
</html>