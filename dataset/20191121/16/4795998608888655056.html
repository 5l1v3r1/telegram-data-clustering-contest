<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/nihal-olcok-erdogan-in-tek-sozuyle-olume-giden-milyonlar-varken-ben-de-baska-bir-sey-beklerdim,849105"/>
    <meta property="og:site_name" content="T24"/>
    <meta property="article:published_time" content="2019-11-21T16:16:00+00:00"/>
    <meta property="og:title" content="Nihal Olçok: Erdoğan'ın tek sözüyle ölüme giden milyonlar varken, ben de başka bir şey beklerdim"/>
    <meta property="og:description" content="&quot;FETÖ ile mücadelede bu kadar etkisiz olması benim için hayal kırıklığıdır&quot;"/>
  </head>
  <body>
    <article>
      <h1>Nihal Olçok: Erdoğan'ın tek sözüyle ölüme giden milyonlar varken, ben de başka bir şey beklerdim</h1>
      <h2>"FETÖ ile mücadelede bu kadar etkisiz olması benim için hayal kırıklığıdır"</h2>
      <address>
        <time datetime="2019-11-21T16:16:00+00:00">21 Nov 2019, 16:16</time>
      </address>
      <p>15 Temmuz gecesi eşi<b> Erol Olçok</b> ve oğlu <b>Abdullah Tayyip Olçok</b>'u kaybeden <b>Nihal Olçok</b>, 'FETÖ' ile samimi olarak mücadele edilmediğini söyledi. Olçok, "Erdoğan'ın tek sözüyle ölüme giden milyonlar varken, ben de milyonlar için ölebilen bir başkan beklerdim. FETÖ ile mücadelede bu kadar etkisiz olması benim için hayal kırıklığıdır. Daha güçlüsünü beklerdim" dedi.<br/>Babıali TV'de Suat Toktaş'ın sunduğu Babıali Yokuşu programına konuk olan Nihal Olçok, AKP hükümetinin 'FETÖ' ile mücadelede samimi olmadığını söyledi. Olçok, "Erdoğan'ın tek sözüyle ölüme giden milyonlar varken, ben de milyonlar için ölebilen bir başkan beklerdim. FETÖ ile mücadelede bu kadar etkisiz olması benim için hayal kırıklığıdır. Daha güçlüsünü beklerdim. Erdoğan ile karşılaştığımda şunu söyledim, sizin için ölecek Abdullahlar istiyorsanız arkanızda oturttuklarınıza dikkat edin. Onlar sizin için ölmez. Erdoğan'ın güvenlik paranoyası Abdülhamid'den daha kötü. Sürekli Emine Hanım ile birlikte" dedi.</p>
      <h3>"Devlet mi beni koruyacak ben mi devleti koruyacağım?"</h3>
      <p>Sürece dair kimsenin eleştirilemediğini söyleyen Olçok, "Ben orduyu eleştiremiyorum. Darbeci askere müdahale etmeyen polisi de eleştiremiyorum, Nihal Olçok olarak hükümete de laf söyleyemiyorum. Pardon da devlet mi beni korumak için var yoksa ben mi devleti korumak için varım? FETÖ aileleri bile mağdur oldu. Benim kabahatim Abdullah'ı doğurmak mıydı?" şeklinde konuştu.<br/>Darbeci askerlere müdahalede geç kalındığını da söyleyen Olçok, "Sabahın 6'sında hala şehit haberi geliyordu. Bu kadar saat müdahale edilmemesi, bu acziyet beni korkutuyor. Köprüde bir sürü insan öldü. Erol öldü, Abdullah öldü. Uçursana havaya köprüyü. Neden izin veriyorsun ateş etmelerine" ifadelerini kullandı.</p>
      <h3>"Bu ülkede FETÖ Borsası var"</h3>
      <p>'FETÖ' mensuplarının çeşitli şekillerde aklandığını söyleyen Olçok, "FETÖ'nün direkt içinde olan, orada görevli bir sürü insan para karşılığında davalarda aklandı. Bu ülkede insanlar nasıl hukuka güvenecek? Bu ülkede FETÖ borsası var, rapor borsası var yargı borsası var" dedi.<br/>Dava sürecinde avukatlara büyük iş düşeceğini söyleyen Olçok, "Bizlere gözü pek ve gözü tok  avukatlar lazım. Hukuki süreç davalarla bitmiyor. Sonrasında temyiz ve itiraz süreçleri devam edecek. Benim korkum bu süreç. Bu süreci takip etmek zor. O nedenle namuslu avukatlar lazım" açıklamasında bulundu.</p>
      <h3>"MİT Müsteşarı ifade vermedi"</h3>
      <p>'FETÖ'nün siyasi ayağının ortaya çıkarılmasında ve örgütün soruşturulmasında eksikli bir süreç işlediğini söyleyen Olçok, "Mesela bir komisyon kuruldu. Başında Reşat Petek var. O komisyondaki raporların tartışılmasını çok istiyorum. Çünkü o raporlar tartışıldığında resmi olarak kimlerin ifade vermediği de ortaya çıkacak. Örneğin MİT Müsteşarı ifade vermedi. MİT müsteşarının ifadesi belki de bizim kafamızdaki soruları cevaplayacak. Ben bir anneyim. Çocuğumun ve çocuklarımın babasının katili kim? Neden öldüler merak ediyorum" şeklinde konuştu.<br/>Mahkemelerde kimsenin suçunu itiraf etmediğini ve kimsenin isim vermediğini belirten Olçok, "Davaları herkesten çok takip ediyorum belki de. Yüzlerinde pişmanlık göremiyorum. En azından yanlarında ateş edenlerin isimlerini verirler diye bekliyorum. Yok. Boğaz Köprüsü'ndeki Harbiyeliler'in hepsi tahliye edildi. Çocuğa soruyoruz, yanında silah sıkan kim diyoruz, hatırlamıyorum diyor. O Harbiyeliler hangileri mesela? Soruların çalındığı dönem girenler mi? Bakılması lazım bunlara" ifadelerini kullandı.</p>
      <h3>"Gazilere ve şehit yakınlarına yardım edilmiyor"</h3>
      <p>Darbe teşebbüsü sırasında yaralanan gazilere devletin gerekli yardımı yapmadığını söyleyen Olçok, "Sivil gaziler terör gazileri gibi yardım almıyor. 15 Temmuz gazilerine verilmek üzere yüksek bir meblağ toplandı. Daha önce 2013'te ve 2004'te de para toplanmış. Bu paralar belirli vakıflara dağıtılmış. Ancak daha önce dağıtılmadığı için şimdi dağıtılırsa diğer aileler de ister diye dağıtılmadığı söyleniyor. Bu kurulan vakfın amacı ne? Sağlık sigortası deniliyor benim zaten sigortam var. Çocukları okutulacak deniyor. Çocuğu olmayan ne yapacak?" dedi.</p>
      <h3>"Bülent Arınç'ın damadı neden Vali tarafından ziyaret edildi?"</h3>
      <p>Bülent Arınç'ın damadının kaza sonucu kaldırıldığı hastanede vali tarafından ziyaret edilmesini eleştiren Olçok, "FETÖ sanığı kaza yapıyor. Bakın bu insan beraat etmedi. Tahliye oldu. Kaza yapıyor ve hastanede vali tarafından ziyaret ediliyor. Bu insan FETÖ'nün organizasyonu içinde yer alan neredeyse tüm derneklerde çalışmış, yöneticilik yapmış. Devletin yüzü, nasıl oluyor da bu insanı ziyaret edebiliyor?" sorusunu sordu.</p>
      <h3>"Türk Milleti'ni kızdırmayın, tankları da yer iktidarı da yer"</h3>
      <p>Suat Toktaş'ın yeni kurulacak partiler üzerine sorusunu da cevaplayan Olçok, "Bir şeyleri değiştirebilirler. İmamoğlu da değiştirdi. Eski bir partinin adayı olmasına rağmen doğru bir strateji ile İstanbul'u aldı. Babacan ve Davutoğlu'da değişime neden olabilir. Oluru var bunun. Bu milleti kızdırmasınlar. Türk Milleti'ni kızdırırsanız tankı da yer iktidarı da yer" dedi.   </p>
    </article>
  </body>
</html>