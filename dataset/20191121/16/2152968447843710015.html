<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/21/ksavie-dolan-ni-otkriva-liubovta-s-matias-i-maksim.430402"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T16:37:00+00:00"/>
    <meta property="og:title" content="Ксавие Долан ни открива любовта с &quot;Матиас и Максим&quot;"/>
    <meta property="og:description" content="Филмът е част от конкурсната програма на фестивала в Кан за 2019 г. | Dnes.bg"/>
  </head>
  <body>
    <article>
      <h1>Ксавие Долан ни открива любовта с "Матиас и Максим"</h1>
      <h2>Филмът е част от конкурсната програма на фестивала в Кан за 2019 г.</h2>
      <address><time datetime="2019-11-21T16:37:00+00:00">21 Nov 2019, 16:37</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Как една целувка може да преобърне живота на двама близки приятели, проследява Ксавие Долан. Филмът му "Матиас и Максим" може да видим на тазгодишната Киномания. Режисьорът показва дълбокото чувство на интимност и изстрадано усещане за ранимост, идващи с осъзнаването на това кой всъщност си самият ти. След като беше показан на фестивала в Кан, българските почитатели на канадското кино ще могат да гледат премиерно за страната ни филма в кино "Люмиер Лидл" на 24 ноември от 20.30 часа.</p>
      <p>Сюжетът проследява историята за приятелството между Матиас и Максим. Няколко месеца преди да се премести в Австралия, Максим прекарва уикенд със свои приятели край езеро. Докато буйната група се смее, пие и препира, домакинята им заявява, че има нужда от целувка между двама мъже за своя студентски филм, имайки предвид Матиас и Максим. Но този кратък момент предизвиква драматично пропукване в отношенията между двамата младежи, карайки ги да се запитат какво всъщност искат един от друг.</p>
      <p>Вместо да изведе на преден план терзанията на героите, Долан ни представя техните отличаващи качества като доказателство за автентичността им. Режисьорът отново залага на характерната за него  драматургия в съчетание с въздействаща музика.</p>
      <p>Докато голяма част от режисьорите улавят буйната енергия и дръзките решения по време на младежките години, Долан насочва вниманието към друг, не по-малко драматичен период от живота – на меланхоличното сбогуване с тази житейска фаза, след която настъпва несигурния и изпълнен с терзания живот на 30-те години.</p>
      <p>В актьорския състав на "Матиас и Максим" е и Ан Дорвал, снимала се в ролята на майката във филма "Мамо", спечелил наградата на журито през 2014 г. в Кан.</p>
      <p> </p>
    </article>
  </body>
</html>