<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-government-told-in-parliament-1390375-houses-in-the-country-do-not-have-electricity-connection-know-who-is-the-top-state-in-this-matter-2861793.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T16:57:42+00:00"/>
    <meta property="og:title" content="संसद में सरकार ने बताया, देश में 13,90,375 घरों में बिजली कनेक्शन नहीं, जानें इस मामले में कौन सा राज्य है अव्वल"/>
    <meta property="og:description" content="सरकार ने गुरुवार को बताया कि अभी तक देश में 13,90,375 घरों में बिजली के कनेक्शन नहीं हैं। उत्तर प्रदेश में ऐसे घरों की संख्या सर्वाधिक है। लोकसभा में रवींद्र कुशवाहा तथा विष्णुदयाल राम के प्रश्न के..."/>
  </head>
  <body>
    <article>
      <h1>संसद में सरकार ने बताया, देश में 13,90,375 घरों में बिजली कनेक्शन नहीं, जानें इस मामले में कौन सा राज्य है अव्वल</h1>
      <address><time datetime="2019-11-21T16:57:42+00:00">21 Nov 2019, 16:57</time> by <a rel="author">नई दिल्ली, एजेंसी</a></address>
      <p>सरकार ने गुरुवार को बताया कि अभी तक देश में 13,90,375 घरों में बिजली के कनेक्शन नहीं हैं। उत्तर प्रदेश में ऐसे घरों की संख्या सर्वाधिक है। लोकसभा में रवींद्र कुशवाहा तथा विष्णुदयाल राम के प्रश्न के लिखित उत्तर में विद्युत तथा नवीन एवं नवीकरणीय ऊर्जा मंत्री आर के सिंह ने यह जानकारी दी। निचले सदन में पेश आंकड़ों के अनुसार, 31 अक्तूबर 2019 तक विद्युतीकरण किए जाने के लिए शेष गैर विद्युतीकृत घरों की संख्या 13,90,375 है। </p>
      <p>इनमें बिजली से वंचित सर्वाधिक घरों की संख्या उत्तर प्रदेश में है। सिंह ने यह भी बताया कि सात राज्यों ने 19.09 लाख ऐसे घरों की सूचना दी जो पहले बिजली कनेक्शन नहीं लेना चाहते थे, लेकिन अब कनेक्शन लेने को इच्छुक हैं और संबंधित राज्यों द्वारा इनका विद्युतीकरण किया जा रहा है।</p>
      <p><b>यूपी में 10,37,265 घरों में बिजली नहीं </b><br/>उत्तर प्रदेश में पहले अनिच्छुक लोगों के 12 लाख घर गैर विद्युतीकृत थे जिसमें से अप्रैल से अक्तूबर 2019 के बीच 1,62,738 घरों का विद्युतीकरण किया गया और 31 अक्तूबर तक 10,37,265 घरों में बिजली का कनेक्शन नहीं था।<br/>  <br/><b>छत्तीसगढ़ में 38, 506 घरों में बिजली सुविधा नहीं</b><br/>छत्तीसगढ़ में पहले अनिच्छुक 40,394 घर गैर विद्युतीकृत थे जिसमें से अप्रैल से अक्तूबर 2019 के बीच 1888 घरों का विद्युतीकरण किया गया और 31 अक्तूबर तक 38,506 घर ऐसे हैं जहां बिजली नहीं है।</p>
      <p><b>झारखंड में 1.45 लाख घर बिजली सुविधा से वंचित</b><br/>झारखंड में पहले अनिच्छुक लोगों के दो लाख घर गैर विद्युतीकृत थे जिसमें से अप्रैल से अक्तूबर 2019 के बीच 54,234 घरों का विद्युतीकरण किया गया। 31 अक्तूबर तक 1.45 लाख घर बिजली सुविधा से वंचित है।</p>
      <p><b>राजस्थान के 15,617 घर बिजली पहुंच से दूर</b><br/>राजस्थान में पहले 2,28,403 घर गैर विद्युतीकृत थे जिसमें अप्रैल से अक्तूबर 2019 के बीच 2,12,786 घरों का विद्युतीकरण किया गया। 31 अक्तूबर तक 15,617 घरों में बिजली का कनेक्शन नहीं था। </p>
    </article>
  </body>
</html>