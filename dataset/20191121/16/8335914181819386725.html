<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/prikazniiat-sviat-na-velimir-6102389"/>
    <meta property="og:site_name" content="Vesti"/>
    <meta property="article:published_time" content="2019-11-21T16:03:00+00:00"/>
    <meta property="og:title" content="Приказният свят на Велимир"/>
    <meta property="og:description" content="В рамките на кампанията „С очи за всички“ ви разказваме историята на едно талантливо момче, което създава фантастични герои от пластилин"/>
  </head>
  <body>
    <article>
      <h1>Приказният свят на Велимир</h1>
      <h2>В рамките на кампанията „С очи за всички“ ви разказваме историята на едно талантливо момче, което създава фантастични герои от пластилин</h2>
      <address>
        <time datetime="2019-11-21T16:03:00+00:00">21 Nov 2019, 16:03</time>
      </address>
      <aside>
        <a href="https://vbox7.com/emb/external.php?vid=79f1ec175d&amp;autoplay=1">Видео</a>
      </aside>
      <p>Свой собствен свят от малки пластилинови фигурки на популярни сред тийнейджърите анимационни герои. Това извайва с ръцете си Велимир Гошев, на 20 години от Велико Търново. А фините фигурки, които впечатляват с детайлите си, се доближават изключително до оригиналните герои от екрана. Дори можете да ги сбъркате със скъпоструващи подобни играчки за по-големите деца на известни марки и патентовани световни брандове.</p>
      <figure>
        <img src="https://m4.netinfo.bg/media/images/40992/40992072/317-419-a.jpg"/>
        <figcaption>
          <cite>Източник: <a href="https://www.vesti.bg/lyubopitno/%D0%A3%D0%9D%D0%98%D0%A6%D0%95%D0%A4%20">УНИЦЕФ</a></cite>
        </figcaption>
      </figure>
      <p>Творчеството е едно от най-приятните и ползотворни занимания за Велимир, който е с разстройство от аутистичния спектър. Той дошъл около 14-15 годишен, в дневния център „Дъга“ във Велико Търново, който сега посещава редовно. Неговата история разказват NOVA и Нетинфо в рамките на подкрепената от двете медии кампания на УНИЦЕФ „С очи за всички", посветена на децата и младежите с различни способности.</p>
      <p>Учителят по арт-терапия открива таланта на Велимир да изработва малки скулптури и пластики. „Той твори с всичко, което му дадеш“, разказва арт-терапевтът Гергана Танова. В началото работил предимно с глина, но освен интерес към пластиката, той се справя също толкова добре в живописта, графиката. „Той е изключително надарен и с големи способности в различни техники“, отбелязва Танова и допълва, че това е доста рядко срещано.</p>
      <figure>
        <img src="https://m3.netinfo.bg/media/images/40992/40992071/317-419-a.jpg"/>
        <figcaption>
          <cite>Източник: <a href="https://www.vesti.bg/lyubopitno/%D0%A3%D0%9D%D0%98%D0%A6%D0%95%D0%A4%20">УНИЦЕФ</a></cite>
        </figcaption>
      </figure>
      <p>И макар Валимир да не говори много, а да оставя творбите си да го правят вместо него, арт-терапевтът отбелязва: „Творците сме така, дори и аз. По-трудно ми е, изразявам се с творчество“.</p>
      <p>Сега учителите на Велимир се надяват да успеят да реализират таланта на младежа и на пазара на труда. Сладкарска фирма вече има интерес към неговата работа. Но арт-терапевтът смята, че Велимир би бил много подходящ и за сферата на анимацията, защото според нея е способен да създава и свои творби, не само да копира вече създадени герои.</p>
      <p>Трябва просто малко разбиране и търпение от някой работодател, казват учителите от дневния център.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a>.</u></i>
      </p>
    </article>
  </body>
</html>