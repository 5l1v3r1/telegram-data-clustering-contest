<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/property/polskata-gtc-otkri-nov-biznes-kompleks-v-mladost.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T16:35:44+00:00"/>
    <meta property="og:title" content="Полската GTC откри нов бизнес комплекс в &quot;Младост&quot;"/>
    <meta property="og:description" content="Общата инвестиция е на стойност €60 милиона, а в нея се нанасят Concentrix и Modis"/>
  </head>
  <body>
    <article>
      <h1>Полската GTC откри нов бизнес комплекс в "Младост"</h1>
      <address><time datetime="2019-11-21T16:35:44+00:00">21 Nov 2019, 16:35</time> by <a rel="author" href="https://money.bg/author/vasil-shushkov" target="_blank">Васил Шушков</a></address>
      <p>Полският инвеститор GTC, <a href="https://money.bg/investments/mall-of-sofia-ima-nov-sobstvenik-sreshtu-eur90-miliona.html">който придоби Mall of Sofia през 2018 г.</a>, официално отвори врати на първата сграда от бизнес комплекса си Advance Business Center. Той е разположен на самия вход на "Бизнес Парк София" в столичния квартал "Младост".</p>
      <p>Advance Business Center предвижда изграждането на две бизнес сгради - клас А офис пространства, разгърнати на над 33 500 хил. кв. м площ. Инвестицията е в размер на €60 милиона, а парцелът бе закупен за €1,6 милиона. Новооткритата бизнес сграда е с обща площ 28 850 кв.м , от които надземно РЗП - 16 000 кв.м, включва 9 етажа гъвкави офисни пространства, обслужващ партерен етаж, 3 подземни нива с 284 паркоместа. В сградите е предвидено да работят 5 000 служители.</p>
      <p>Наемателите на първата сграда от комплекса Advance Business Center са световният доставчик на аутсорсинг услуги Concentrix, който заема 74% от офисите, както и <a href="https://money.bg/business/modis-naema-200-dushi-v-nov-ofis-v-plovdiv.html">Modis</a> - глобален лидер в предоставянето на професионални IT, инженерни и здравни решения. В сградата присъстват Costa Café, Lilly Drogerie, Kete, Pizza Lab, Skaptobuger.</p>
      <p>Втората сграда ще е с надземно РЗП 17 500 кв.м и вече e отдадена под наем на 55%. Тя ще се състои от 10 офисни етажа, партер с търговски обекти, 3 подземни парконива и ще бъде завършена през декември 2020.</p>
      <p>В България GTC управлява още и търговските центрове Galleria Stara Zagora и Galleria Burgas. Тя ги придоби през 2017 г. срещу €62 милиона.</p>
      <p>За първите девет месеца на годината полската компания отчита приходи от наем от €144 милиона, като сравнимите приходите се увеличават с €4,1 милиона, а новите активи допринасят още €16,5 милиона, спрямо същия период на миналата година. Оперативна печалба расте до €53 милиона, увеличение от 10 процента спрямо същия период на предходната година. Компанията изгражда още четири офис сгради в различни точки в Централна и Източна Европа, за които се очаква, че ще увеличат приходите от наем с още €12,2 милиона.</p>
    </article>
  </body>
</html>