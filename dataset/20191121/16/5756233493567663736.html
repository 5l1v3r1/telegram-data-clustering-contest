<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622658/%D9%88%D8%A7%DA%A9%D9%86%D8%B4-%D8%AA%D9%86%D8%AF-%D8%AF%D9%85%D8%B4%D9%82-%D8%A8%D9%87-%D8%AD%D9%85%D9%84%D8%A7%D8%AA-%D9%BE%D9%87%D9%BE%D8%A7%D8%AF%DB%8C-%D8%AA%D8%B1%DA%A9%DB%8C%D9%87-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T16:52:00+00:00"/>
    <meta property="og:title" content="واکنش تند دمشق به حملات پهپادی ترکیه در شمال سوریه"/>
    <meta property="og:description" content="وزارت خارجه سوریه روز پنجشنبه با محکومیت شدید حمله پهپادی ترکیه به محله های مسکونی در استان الرقه واقع در شمال این کشور، خواستار اقدام بین المللی برای توقف حملات ترکیه به سوریه شد."/>
  </head>
  <body>
    <article>
      <h1>واکنش تند دمشق به حملات پهپادی ترکیه در شمال سوریه</h1>
      <address>
        <time datetime="2019-11-21T16:52:00+00:00">21 Nov 2019, 16:52</time>
      </address>
      <p>
        <i>وزارت خارجه سوریه روز پنجشنبه با محکومیت شدید حمله پهپادی ترکیه به محله های مسکونی در استان الرقه واقع در شمال این کشور، خواستار اقدام بین المللی برای توقف حملات ترکیه به سوریه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری رسمی سوریه (سانا)، یک منبع رسمی در وزارت خارجه سوریه گفت: جمهوری عربی سوریه با شدیدترین لحن «تجاوزهای جنایتکارانه نیروهای اشغالگر ترکیه» در حق مردم سوریه را محکوم می کند. آخرین این تجاوزها، حمله هوایی روز گذشته پهپادهای ترکیه به محله های مسکونی در حومه تل ابیض در الرقه بود که باعث شهید شدن ۵ غیرنظامی از جمله چند کودک و زخمی شدن شماری دیگر شد.</p>
      <p>این منبع که نامش ذکر نشده افزود: «نظام ترکیه و نیروها و مزدورانش از گروه های تروریستی، همچنان به ارتکاب جنایت علیه مردم سوریه ادامه می دهند. این اقدام بر خلاف توافق هایی است که پیشتر در نشست آستانه و سوچی به آن دست یافتیم. اردوغان با ادامه این حملات بار دیگر نشان داد که خارج از چارچوب قوانین بین المللی رفتار می کند.»</p>
      <figure>
        <img src="https://aftabnews.ir/files/fa/news/1398/8/30/361893_882.jpg"/>
      </figure>
      <p>به گفته این منبع، «نیات و اقدامات اردوغان مبتنی بر اشغالگری است و تجاوز، اساس کار اوست».</p>
      <p>این منبع ادامه داد: جمهوری عربی سوریه از هیچ تلاشی برای دفاع از مردم، حاکمیت و یکپارچکی خاکش در رویارویی با ترکیه و زیاده خواهی هایش دریغ نمی ورزد.</p>
      <p>وزارت خارجه سوریه همچنین از افکار عمومی جهان خواست تا فورا برای وادار کردن اردوغان به توقف جنایت هایش در سوریه تحرکی انجام دهند و جنایت های او را نقض اشکار و خطرناک قوانین و منشورات بین المللی و انسانی توصیف کرد.</p>
      <p>خبرگزاری رسمی سوریه (سانا) نیز روز گذشته (چهارشنبه) گزارش داد که ترکیه در حمله پهپادی به روستای "قرنفل" در غرب شهر "تل ابیض" در حومه شمالی رقه، محله های مسکونی را بمباران کرده که در پی آن ۵ تن از غیرنظامیان منطقه جان خود را از دست دادند.</p>
      <p>ترکیه در ۲۵ مهرماه برای عقب راندن شبه نظامیان کرد سوریه از مناطق مرزی الرقه والحسکه سوریه، عملیات نظامی موسوم به «چشمه صلح» را در شمال سوریه آغاز کرد.</p>
      <p>یکی از اهداف ترکیه از این عملیات نظامی ایجاد منطقه امن در شمال سوریه در حدفاصل شهرهای راس العین و تل ابیض به طول ۱۲۰ کیلومتر و عمق ۳۰ کیلومتری از مرزهای ترکیه است.</p>
    </article>
  </body>
</html>