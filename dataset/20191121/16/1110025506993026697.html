<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.nur.kz/1828422-abaj-knanbaev-dep-ajtu-kate-belgili-galym-ly-akynga-katysty-mlimdeme-zasady.html"/>
    <meta property="og:site_name" content="NUR.KZ - Свежие новости Казахстана."/>
    <meta property="article:published_time" content="2019-11-21T16:40:00+00:00"/>
    <meta property="og:title" content="&quot;Абай Құнанбаев&quot; деп айту қате&quot;: Белгілі ғалым ұлы ақынға қатысты мәлімдеме жасады"/>
    <meta property="og:description" content="Лев Гумилев атындағы Еуразия ұлттық университеті Алаш мәдениеті және рухани даму институтының ғылыми қызметкері, абайтанушы, ғалым Омар Жәлелұлы қазақтың ұлы ақыны Абайдың есімі дұрыс айтылмай жүргенін айтты деп хабарлайды KAZ.NU"/>
  </head>
  <body>
    <article>
      <h1>"Абай Құнанбаев" деп айту қате": Белгілі ғалым ұлы ақынға қатысты мәлімдеме жасады</h1>
      <address><time datetime="2019-11-21T16:40:00+00:00">21 Nov 2019, 16:40</time> by <a rel="author">Адина Жусупова</a></address>
      <p>
        <b>Лев Гумилев атындағы Еуразия ұлттық университеті Алаш мәдениеті және рухани даму институтының ғылыми қызметкері, абайтанушы, ғалым Омар Жәлелұлы қазақтың ұлы ақыны Абайдың есімі дұрыс айтылмай жүргенін айтты. Бұл туралы <a href="https://kaz.nur.kz/">KAZ.NUR.KZ</a> <a href="https://sputniknews.kz/spirituality/20191121/12089130/galym-Abay-malimdeme.html">Sputnik Қазақстанға </a>сілтеме жасап хабарлайды.</b>
      </p>
      <p>21 қарашада қазақ ұлттық хореография академиясында ұлы ақын Абайдың 175 жылдық мерейтойына арналған "Абай мұрасы – әлемдік мәдениет қазынасы" атты халықаралық ғылыми-практикалық конференциясы өткен.</p>
      <p>Жиында Абай тұлғасының әлемдік мәдениеттегі орны мен рөлі, тұлғаның мәдениет пен білімнің дамуына қосқан үлесі туралы сөз болған.</p>
      <p>Сонымен қатар конференцияда ғалым Омар Жәлелұлы ұлы ақынның аты-жөні дұрыс аталмай жүргенін атап өткен. Оның сөзінше, <b>"Абай Құнанбаев" деп айту қате.</b></p>
      <blockquote>"Мәдениет атаудан басталады. Көп адам "Абай Құнанбаев" деп айтып, жазып жүр. Оған ешкімді кінәләудің қажеті жоқ. Бірақ біз бір нәрсені ескеруіміз керек. <b>"Абай Құнанбаев" деп айту қате. Олай айтуға болмайды. Өйткені, Абайдың азан шақырып қойған шын есімі – Ибраһим Құнанбайұлы. Ал Абай лақап аты, оны псевдоним дейді</b>", - деді абайтанушы.</blockquote>
      <p>Осы орайда Омар Жәлелұлы сөзіне дәлел келтірген.</p>
      <blockquote>"Мысалы, орыс жазушысы Максим Горькийді алайық. Оның шын есімі – Алексей Пешков. Біз Алексей Пешков Максим Горький деп айтпаймыз. Француз халқының ұлы жазушысы Стендаль бар. Оның шын есімі – Мари-Анри Бейль. Біз Мари-Анри Бейль Стендаль деп қолданбаймыз. <b>Сондықтан тек "Абай" деп айту керек</b>", - деді ғалым.</blockquote>
      <p>Сондай-ақ Омар Жәлелұлы мектеп оқулықтарында қазақтың ұлы ақынының есімі дұрыс жазылмай жүргенін де айта кетті.</p>
      <p>"Әлемде қалыптасқан заңдылық бар. Псевдоним мен шын есім араластырылып айтылмайды.<b> "Абай" деп айтсақ жеткілікті. Өйткені Абай тағдырлы есімге айналды. Оның атын айтсақ, барлығы түсінікті болады. Егер сауатты түрде айтқыңыз келсе, Ибраһим Құнанбайұлы болады</b>. Ол (мектеп оқулықтарындағы ақын есімі – <a href="https://sputniknews.kz/">Sputnik</a>) – қате. <b>Мұхтар Әуезов "Абай жолы" кітабын шығарған кезде онда Абай (Ибраһим) Құнанбайұлы деп жазған</b>. Негізінен біз ойланбаймыз, кейбір жағдайға мән бермейміз. Ешқандай ел шын ат пен лақап атты қатар қолданбайды. Біз ғана солай істеп жүрміз", - деп түйіндеді сөзін ол.</p>
    </article>
  </body>
</html>