<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/v-sloveniji-letos-med-poklici-najvec-zaupanja-izgu"/>
    <meta property="og:site_name" content="Primorske novice"/>
    <meta property="article:published_time" content="2019-11-21T16:24:44+00:00"/>
    <meta property="og:title" content="V Sloveniji letos med poklici največ zaupanja izgubili univerzitetni profesorji"/>
    <meta property="og:description" content="Trend naraščanja stopnje zadovoljstva s stanjem v družbi, ki smo ga opazovali vse od vstajniškega leta 2012, se je po sedmih letih ustavil in obrnil smer. Nezadovoljnih s stanjem v družbi je letos več kot v enakem obdobju lani, so v raziskavi ugotovili v družbi Valicon. Med poklici so letos največ zaupanja izgubili univerzitetni profesorji."/>
  </head>
  <body>
    <article>
      <h1>V Sloveniji letos med poklici največ zaupanja izgubili univerzitetni profesorji</h1>
      <address><time datetime="2019-11-21T16:24:44+00:00">21 Nov 2019, 16:24</time> by <a rel="author">STA</a></address>
      <p>
        <b>Trend naraščanja stopnje zadovoljstva s stanjem v družbi, ki smo ga opazovali vse od vstajniškega leta 2012, se je po sedmih letih ustavil in obrnil smer. Nezadovoljnih s stanjem v družbi je letos več kot v enakem obdobju lani, so v raziskavi ugotovili v družbi Valicon. Med poklici so letos največ zaupanja izgubili univerzitetni profesorji.</b>
      </p>
      <figure>
        <img src="https://static.primorske.si/foto/highres/gnweb/720746_268-pred.jpg"/>
        <figcaption>Fotografija je simbolična. Foto: STA</figcaption>
      </figure>
      <p><b>LJUBLJANA</b> &gt; Raziskava Ogledalo Slovenije meri zadovoljstvo prebivalcev s splošnim stanjem v Sloveniji, pričakovanja o nadaljnjem razvoju dogodkov, oceno osebne sreče in osebno razpoloženje glede prihodnosti.</p>
      <p>Zadnjo meritev so pri Valiconu izvedli v začetku novembra. Trend zmanjševanja nezadovoljstva, ki ga je bilo opaziti v meritvah od začetka izvajanja raziskave decembra 2012, ko je bil delež nezadovoljnih s stanjem v družbi najvišji, pa do decembra lani, ko se je več kot prepolovil in dosegel najnižjo točko (44 odstotkov), se je spet obrnil navzgor.</p>
      <h3>Zmanjšal se je tudi delež zadovoljnih</h3>
      <p>Zadnja meritev kaže, da je nezadovoljnih 51 odstotkov anketiranih, kar je več kot v zadnjih dveh meritvah, zmanjšal pa se je tudi delež zadovoljnih, ki je na ravni meritve iz aprila 2018, to je 22 odstotkov. Delež teh, ki sploh niso zadovoljni s splošno situacijo v Sloveniji, se je povečal za slabih šest odstotnih točk, delež zelo zadovoljnih pa se je prepolovil z 1,6 odstotka na 0,7 odstotka.</p>
      <p>Podobno kot delež nezadovoljnih s stanjem v družbi se je tokrat povečal tudi delež teh, ki sploh niso srečni, in sicer s pet na 12 odstotkov. Nižji je tudi delež zelo srečnih, in sicer 6-odstoten, lani v tem obdobju pa je bil 9-odstoten.</p>
      <p>Preobrat v trendu osebnega razpoloženja in zadovoljstva s stanjem v družbi po ugotovitvah Valicona sovpada z ugotovitvami nekaterih drugih meritev, izvedenih v zadnjih mesecih, kot so na primer jesenski padec podpore vladi, slabše razpoloženje potrošnikov konec poletja ter pričakovanja v zvezi z bodočim finančnim stanjem in obsegom potrošnje.</p>
      <p>Ogledalo Slovenije spremlja tudi stopnjo zaupanja v institucije in poklice, pri čemer pozitivna stopnja zaupanja pomeni, da je bil delež pozitivnih odgovorov, to sta bolj zaupam in zelo zaupam, višji, in obratno.</p>
      <h3>Dokaj stabilna je tudi podpora vojski in policiji</h3>
      <p>Kot ugotavljajo v Valiconu, povprečno zaupanje v institucije v primerjavi s prejšnjo meritvijo ostaja enako, in sicer 19-odstotno, obenem pa še vedno med višjimi, odkar izvajajo raziskavo. V zadnjih nekaj letih je mogoče opaziti predvsem konsistentno rast zaupanja v podjetja in organizacije, kjer posamezniki delujejo. Dokaj stabilna je tudi podpora vojski in policiji, ki pa sta letos vseeno izgubili nekaj zaupanja.</p>
      <p>Nekaj zaupanja so izgubila tudi mala slovenska podjetja, ki kljub temu še vedno ostajajo na vrhu lestvice, visoko pozicijo pa v zadnjih meritvah ohranjajo tudi velika slovenska podjetja. V primerjavi s koncem leta 2018 je zaupanje najbolj naraslo strankam opozicije, ki so se na lestvici pomaknile z zadnjega 23. na 21. mesto, ter zdravstvu, kjer je zaupanje po več letih padanja spet pozitivno. Tudi zaupanje v predsednika republike ni več negativno, podobno kot zaupanje v šolstvo je naraslo za pet odstotnih točk.</p>
      <h3>Največji padec stopnje zaupanja je doletel Radiotelevizijo Slovenija</h3>
      <p>Kljub porastu zaupanja v nekatere politične institucije v zadnji meritvi, te institucije še vedno ostajajo prikovane na dno lestvice. Največji padec stopnje zaupanja je doletel Radiotelevizijo Slovenija, ki je trenutno na 13. mestu. Relativno visok padec stopnje zaupanja beležijo tudi banke in trgovine oziroma trgovska podjetja.</p>
      <p>Med poklici na prvem mestu še vedno ostajajo gasilci, ki so v primerjavi z letom 2018 izgubili eno odstotno točko, a še vedno uživajo zelo visoko zaupanje javnosti (92-odstotno). Tudi drugo in tretje mesto, ki ju zasedajo medicinske sestre in znanstveniki, ostajata nespremenjeni. Močno je naraslo zaupanje v odvetnike, a je stopnja zaupanja še vedno negativna. Povečalo se je tudi zaupanje v zdravnike in male podjetnike. Največ zaupanja so tokrat izgubili univerzitetni profesorji, nekaj zaupanja pa so izgubili tudi novinarji in policisti, še ugotavljajo v Valiconu.</p>
      <p>Raziskavo so med 29. oktobrom in 5. novembrom opravili v okviru spletnega panela anketirancev Jazvem.si na vzorcu 875 anketiranih.</p>
    </article>
  </body>
</html>