<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/nepremicnine/grad-ristovec-obcina-ptuj.html"/>
    <meta property="og:site_name" content="Cekin.si"/>
    <meta property="article:published_time" content="2019-11-21T16:17:00+00:00"/>
    <meta property="og:title" content="Ptujska občina za grad Ristovec pričakuje vsaj 85.000 evrov"/>
    <meta property="og:description" content="Ptujska občina bi rada prodala grad Ristovec, a pod posebnimi pogoji."/>
  </head>
  <body>
    <article>
      <h1>Ptujska občina za grad Ristovec pričakuje vsaj 85.000 evrov</h1>
      <address><time datetime="2019-11-21T16:17:00+00:00">21 Nov 2019, 16:17</time> by <a rel="author">M.M.</a></address>
      <p>
        <i>Ptujska občina bi rada prodala grad Ristovec, a pod posebnimi pogoji.</i>
      </p>
      <p>Le še do jutri lahko vplačate varščino v višini 8.500 evrov in se tako potegujete za nakup gradu Ristovec. </p>
      <p>Spletna stran <i>mariborinfo.com</i> poroča, da bo javna dražba potekala 26. novembra. Izklicna cena gradu znaša 85.000 evrov, je razvidno iz <a href="http://www.ptuj.si/razpisi?id=000090645"><b>dokumentov</b></a>, ki jih je v začetku oktobra na svoji spletni strani objavila ptujska občina. </p>
      <p>Zanimivo je, da se je oglas za prodajo znašel tudi na strani Bolha, kjer so zapisali, da je bil grad Ristovec zgrajen leta 1826 in obsega 645,80 m2. Skupaj z zemljiščem, ki ga obkroža v izmeri 4218 m2, ob temeljiti obnovi in dobri poslovni ideji ponuja realizacijo različnih dejavnosti, je še zapisano v oglasu. </p>
      <p>Stavba, ki je prazna, nima katastrskega vpisa. Nepremičnina nima pridobljenega uporabnega dovoljenja.</p>
      <p>Parcele se nahajajo v območju varstva kulturne dediščine Ptuj – Grad Ristovec. Mestna občina Ptuj si bo ob sklenitvi pogodbe pridržala brezplačno služnostno pravico za potrebe vzdrževanja, popravila, obnove in nadzora izgradnje komunalne infrastrukture – vodovoda in kanalizacije.</p>
      <p>V dokumentu, ki je objavljen na spletni strani občine, je še zapisano, da navedena izklicna cena ne vključuje davka na promet nepremičnin (2 odstotka) in davka na dodano vrednost (22 odstotkov), ki ga plača kupec. Najnižji znesek višanja je 200 evrov, so še opozorili. </p>
      <p>Celotno ponudbo nepremičninskih poslov Mestne občine Ptuj, si lahko pogledate <a href="https://nepremicnine.ptuj.si/"><b>tukaj</b></a>. </p>
      <p>Če bi radi postali graščak, potem pohitite. A zavedajte se, da boste morali za prenovo seči globoko v žep. </p>
      <related>
        <h4>Sorodni članki</h4>
        <a href="https://cekin.si/nepremicnine/kako-najceneje-do-sanjske-hise.html"/>
        <a href="https://cekin.si/nepremicnine/francoski-grad-z-malo-srece-za-11-evrov.html"/>
      </related>
    </article>
  </body>
</html>