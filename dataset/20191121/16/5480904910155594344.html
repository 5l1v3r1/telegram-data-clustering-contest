<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/desitky-vlaku-zastavila-srazka-muze-s-vlakem-v-centru-prahy/1823777?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T16:55:00+00:00"/>
    <meta property="og:title" content="Desítky vlaků zastavila srážka muže s vlakem v centru Prahy"/>
    <meta property="og:description" content="Praha - Desítky vlaků včetně mezinárodních rychlíků zastavila odpoledne na dvě hodiny srážka muže s vlakem na hlavním nádraží v Praze. Při srážce byl asi čtyřicetiletý muž vážně zraněn, řekla ČTK mluvčí pražské zdravotnické záchranné služby Jana Poštová."/>
  </head>
  <body>
    <article>
      <h1>Desítky vlaků zastavila srážka muže s vlakem v centru Prahy</h1>
      <address><time datetime="2019-11-21T16:55:00+00:00">21 Nov 2019, 16:55</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Desítky vlaků včetně mezinárodních rychlíků zastavila odpoledne na dvě hodiny srážka muže s vlakem na hlavním nádraží v Praze. Při srážce byl asi čtyřicetiletý muž vážně zraněn, řekla ČTK mluvčí pražské zdravotnické záchranné služby Jana Poštová.</p>
      <p>Sražený muž přišel při nehodě o nohy a utrpěl také zranění hlavy. Byl podle mluvčí záchranné služby uveden do umělého spánku a přepraven do nemocnice.</p>
      <p>Nehoda zastavila krátce po 16:00 asi pět desítek spojů v úsecích mezi hlavním nádražím a Libní, Vysočany a Holešovicemi. Byly mezi nimi i mezinárodní vlaky do Maďarska či Německa. Provoz byl obnoven podle webu Českých drah zhruba v 18:10.</p>
    </article>
  </body>
</html>