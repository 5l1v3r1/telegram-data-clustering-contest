<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/ukrajna-elkel-az-amerikai-segely"/>
    <meta property="og:site_name" content="euronews"/>
    <meta property="article:published_time" content="2019-11-21T16:40:26+00:00"/>
    <meta property="og:title" content="Ukrajna: Elkél az amerikai segély"/>
    <meta property="og:description" content="A segély révén beszerzett eszközök nagyban hozzájárulnak az orosz agresszió elleni harc eredményességéhez."/>
  </head>
  <body>
    <article>
      <h1>Ukrajna: Elkél az amerikai segély</h1>
      <address><time datetime="2019-11-21T16:40:26+00:00">21 Nov 2019, 16:40</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/38/66/773x435_cmsv2_06df0cd8-fa9e-5f2c-96d8-1a83a2f8ecce-4313866.jpg"/>
      </figure>
      <p>Az amerikai elnök, <a href="https://hu.euronews.com/2019/11/21/Pelosi:%20%E2%80%9EA%20tan%C3%BAk%20megf%C3%A9leml%C3%ADt%C3%A9se%20b%C5%B1ncselekm%C3%A9ny%E2%80%9D">Donald Trump elleni alkotmányos felelősségre vonási eljárás</a> egyre inkább az Ukrajnának nyújtott katonai segélyekre irányítja a figyelmet az Egyesült Államokban.</p>
      <p>Az ukrán katonák közül többen állítják, az amerikai segély nélkül nem lehetnének eredményesek az orosz agresszió elleni harcban.</p>
      <p>- Éjjellátó eszközöket kaptunk az Egyesült Államoktól, 2017-ben egy ilyen eszköz mentette meg az életemet. A csoportunkkal a harci zónában voltunk felderítésen és az éjjellátónak köszönhetően én láttam meg először az ellenséget, így mi tüzeltünk először. Ha nincs az éjjellátó… ki tudja, mi történt volna velem? – mondta egy ukrán katona, Rosztiszlav Pokotilo.</p>
      <p>Washington szeptemberben közel 400 millió dollár katonai segély folyósítását engedélyezte, hozzájárulva ezzel az ukrán hadsereg védelmi képességének növeléséhez. Korábban a segély folyósítását befagyasztották, ami aggodalomra adott okot Ukrajnában.</p>
      <p>A katonai segélyeket Ukrajna haditechnikai eszközök és hadfelszerelések, például aknakereső radarok, illetve orvosi felszerelés beszerzésére fordíthatja.</p>
    </article>
  </body>
</html>