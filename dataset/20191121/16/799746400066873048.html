<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103341/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T16:29:48+00:00"/>
    <meta property="og:title" content="Зеркаль: Україна наполягає в Гаазі, що &quot;морська справа&quot; проти РФ є терміновою"/>
    <meta property="og:description" content="Зважаючи на суттєву різницю у підходах сторін до найбільш чутливих питань, досягти згоди в суді сьогодні не вдалося."/>
  </head>
  <body>
    <article>
      <h1>Зеркаль: Україна наполягає в Гаазі, що "морська справа" проти РФ є терміновою</h1>
      <address>
        <time datetime="2019-11-21T16:29:48+00:00">21 Nov 2019, 16:29</time>
      </address>
      <p>Україна на слуханнях Арбітражного трибуналу в Гаазі наполягає, що справа проти РФ є терміновою, оскільки не зважаючи на те, що у вересні Москва звільнила моряків, кримінальні справи проти них тривають.</p>
      <p>Як повідомляє "Європейська правда", про це написала на своїй<a href="https://www.facebook.com/photo.php?fbid=2895905447109280&amp;set=a.766128866753626&amp;type=3"> сторінці </a>у Facebook заступниця глави МЗС, агент України у цій справі Лана Зеркаль.</p>
      <p>"Тобто, вона (Росія, - ред.) і надалі продовжує заперечувати імунітет українських моряків. Три дні тому - майже через рік після того, як 25 листопада 2018 року їх було захоплено – РФ звільнила наші кораблі, вилучивши з них зброю, комунікаційне обладнання і документи. Таким чином, РФ продовжує порушувати Наказ Міжнародного трибуналу з морського права від 25 травня 2019 року та Конвенцію ООН з морського права", - написала Зеркаль.</p>
      <p>Вона наголосила, що трибунал має покласти край цим триваючим порушенням, а тому Україна вимагає остаточного, обов'язкового рішення про визнання РФ винною у порушенні низки статей Конвенції ООН з морського права.</p>
      <p>Зеркаль розповіла, що сьогодні відбувся обмін позиціями та аргументами між сторонами. Зважаючи на суттєву різницю у підходах сторін до найбільш чутливих питань, досягти згоди не вдалося.</p>
      <p>"Отже, вже завтра Арбітраж ухвалить правила процедури своєї діяльності з урахуванням сьогоднішніх слухань та власного розуміння. Покладаємося на мудрість та прогресивність членів Арбітражу", - зазначила вона.</p>
      <p>За її словами, РФ намагається вибороти стільки ж часу для розгляду цієї справи, як і у справі стосовно порушення прав прибережної держави в Чорному і Азовському морях та у Керченській протоці, хоча предметом розгляду є одне питання - порушення РФ фундаментального принципу міжнародного морського права - абсолютного імунітету військових суден та членів їхніх екіпажів.</p>
      <p>"Крім того, Росія прагне зробити слухання максимально закритими", - додала Зеркаль.</p>
      <p>Нагадаємо, Міжнародний трибунал з морського права 25 травня 2019 року на запит України <b><a href="https://www.eurointegration.com.ua/news/2019/05/25/7096585/">зобов‘язав</a></b> Росію негайно повернути під контроль України "Нікополь", "Бердянськ" і "Яни Капу"  та 24 членів їхніх екіпажів.</p>
      <p>7 вересня 2019 року моряків <b><a href="https://www.pravda.com.ua/news/2019/09/7/7225605/">обміняли </a></b>і повернули в Україну. 18 листопада Москва повернула Києву захоплені біля Керченської протоки українські кораблі.</p>
      <related>
        <a href="https://www.eurointegration.com.ua/news/2019/11/20/7103248/"/>
      </related>
    </article>
  </body>
</html>