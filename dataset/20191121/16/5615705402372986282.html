<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204742-minsocpolitiki-pro-zupinku-socviplat-problem-z-groshima-nemae-e-problema-z-kerivnikom"/>
    <meta property="og:site_name" content="Mind UA"/>
    <meta property="article:published_time" content="2019-11-21T16:50:00+00:00"/>
    <meta property="og:title" content="Мінсоцполітики про зупинку соцвиплат: проблем з грошима немає, є проблема з керівником"/>
    <meta property="og:description" content="Натомість поновлений керівник дирекції Соцстраху звинувачує Міністерство соцполітики у бездіяльності, а окремих чиновників – у бажанні очолити Фонд"/>
  </head>
  <body>
    <article>
      <h1>Мінсоцполітики про зупинку соцвиплат: проблем з грошима немає, є проблема з керівником</h1>
      <h2>Натомість поновлений керівник дирекції Соцстраху звинувачує Міністерство соцполітики у бездіяльності, а окремих чиновників – у бажанні очолити Фонд</h2>
      <address>
        <time datetime="2019-11-21T16:50:00+00:00">21 Nov 2019, 16:50</time>
      </address>
      <p>Міністерство соціальної політики гарантує продовження штатного режиму виплат застрахованим особам, які здійснює Фонд соціального страхування, як тільки вирішиться скандальна ситуація з поновленим на посаді через суд головою Соцстраху <b>Євгеном Баженковим</b>. Станом на 21 листопада на рахунках фонду є 550 млн грн.</p>
      <p>Про це <a href="https://www.msp.gov.ua/news/17878.html">повідомляє пресслужба</a> Міністерства соціальної політики. </p>
      <p>Натомість <a href="http://www.fssu.gov.ua/fse/control/main/uk/publish/article/966657">на сайті Соцстраху</a> з’явилося повідомлення про те, що директор виконавчої дирекції Фонду соціального страхування України Євген Баженков підписав відповідні документи для повного відновлення всіх виплат матеріального забезпечення «під особисту відповідальність». </p>
      <p>На брифінгу для ЗМІ  21 листопада заступник Міністра соціальної політики <b>Олег Коваль</b> рішуче заперечив інформацію про те, що призупинення виплат лікарняних і декретних з 20 листопада пов’язане з відсутністю коштів на рахунках Фонду соціального страхування:</p>
      <p>«Кожного дня у Фонд соціального страхування надходить від 60 до 250 млн грн. Вчора на рахунках фонду було 429 млн грн, а сьогодні  вже 550 млн грн. Тобто гроші у них є. Хочу запевнити, що Мінсоцполітики забезпечить здійснення виплат, як тільки ми врегулюємо питання з керівництвом Фонду».</p>
      <p>Олег Коваль наголосив, що соцвиплати були призупинені за вказівкою та особистою ініціативою Євгена Баженкова, якого Печерський суд Києва поновив на посаді голови Фонду соцстрахування 8 листопада з виплатою середнього заробітку в сумі 858 000 грн.</p>
      <p>В свою чергу Євген Баженков <a href="https://www.youtube.com/watch?v=qY_6sxu9zY0&amp;feature=youtu.be&amp;fbclid=IwAR2J0GJqCoN_KWES5Zix4OSleY8-mY34x0ky8PJfJGo5do_XW4lo1wQXfZs">в ефірі телеканалу 112</a> заявив, що Фонд щотижнево протягом 60 днів інформував Мінсоцполітики про те, що кошти, призначені на фінансування лікарняних і декретних виплат, закінчуються і треба ініціювати зміни до поточного бюджету.</p>
      <p>«Ми хочемо привернути увагу уряду і Офісу президента до того, що є чиновники, які працюють не на благо людей, а вирішують свої питання, хочуть призначення своїх людей на посади, хочуть очолити Фонд», – підкреслив він.</p>
      <p>Зокрема, винним у ситуації з призупинкою виплат Баженков назвав заступника міністра соцполітики Олега Коваля.</p>
      <p>В той же час Мінсоцполітики вважає, що поновлення Баженкова на посаді відбулося <a href="https://www.msp.gov.ua/news/17879.html">з порушеннями</a>: рішення суду було опубліковане не в повному обсязі (це блокує можливість подання апеляції), процедуру поновлення здійснював приватний нотаріус, а  не державний реєстратор, а суддя фактично одразу пішов у відпустку на невизначений строк. </p>
      <p>Заступник міністра наголосив, що Мінсоцполітики категорично відмовляється співпрацювати з фігурантами кримінальних справ по розкраданню державного майна.</p>
      <p>Нагадаємо, поновлений директор Фонду Євген Баженков фігурує одразу в двох кримінальних справах, що стосуються приватизації державного майна.</p>
      <p>15 травня 2018 року рішенням правління Фонду Баженкова було звільнено з посади керівника виконавчої дирекції, підстави: виявлення вказівок про форми з державної на приватну для більш ніж 70 різних об’єктів.</p>
      <p>За словами Олега Коваля, майже 1,5 року правління Фонду не могло зібратися для того, щоб затвердити нового директора; вирішити скандальну ситуацію з Баженковим та унеможливити подальші маніпуляції з Фондом має законопроєкт №2275 (наразі перебуває на розгляді Верховної Ради – прим. ред.), що передбачає посилення ролі держави в управлінні Соцстрахом.</p>
      <p>За інформацією на сайті Фонду на 26 листопада призначено позачергове засідання правління.</p>
      <p>Як писав <b>Mind</b>, <a href="https://mind.ua/news/20204219-zelenskij-vetuvav-zakonoproekt-pro-verifikaciyu-ta-monitoring-derzhavnih-viplat">президент ветував</a> прийнятий Верховною Радою законопроєкт про верифікацію та моніторинг державних виплат. </p>
      <related>
        <h4>Також читайте</h4>
        <a href="https://mind.ua/news/20204753-ebrr-stav-vlasnikom-30-ffhl-group-yakij-nalezhit-nizka-ukrayinskih-strahovikiv"/>
        <a href="https://mind.ua/news/20204703-pumb-ta-ingo-ukrayina-vipustili-strahovku-dlya-lizhnikiv-lyubiteliv"/>
        <a href="https://mind.ua/news/20204634-vidzavtra-pochnut-shtrafuvati-za-perevezennya-ditej-bez-avtokrisel"/>
      </related>
    </article>
  </body>
</html>