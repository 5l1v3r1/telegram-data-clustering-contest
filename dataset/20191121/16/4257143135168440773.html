<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/gulyas-gergely-remhirkeltes-zajlik-a-matrai-eromu-kapcsan"/>
    <meta property="og:site_name" content="infostart"/>
    <meta property="article:published_time" content="2019-11-21T16:22:00+00:00"/>
    <meta property="og:title" content="Gulyás Gergely: rémhírkeltés zajlik a Mátrai Erőmű kapcsán"/>
    <meta property="og:description" content="A Miniszterelnökséget vezető miniszter rémhírnek minősítette, hogy a Mátrai Erőmű visontai víztározójából felszabadult, erőteljes szagú bomlástermék veszélyes az emberi egészségre. Gulyás Gergely a Kormányinfón elmondta: mérések igazolják, hogy a környezetbe kerülő gáz koncentrációja nem haladja meg a határértékeket."/>
  </head>
  <body>
    <article>
      <h1>Gulyás Gergely: rémhírkeltés zajlik a Mátrai Erőmű kapcsán</h1>
      <address><time datetime="2019-11-21T16:22:00+00:00">21 Nov 2019, 16:22</time> by <a rel="author">InfoRádió</a></address>
      <h3>A Miniszterelnökséget vezető miniszter rémhírnek minősítette, hogy a Mátrai Erőmű visontai víztározójából felszabadult, erőteljes szagú bomlástermék veszélyes az emberi egészségre. Gulyás Gergely a Kormányinfón elmondta: mérések igazolják, hogy a környezetbe kerülő gáz koncentrációja nem haladja meg a határértékeket. A tárcavezető azt is cáfolta, hogy az eladás alatt álló erőmű veszteséges lenne.</h3>
      <p>Mint fogalmazott, folyamatosak az ellenőrzések, a vizsgálatok adatai pedig a kormány rendelkezésére állnak. A Katasztrófavédelmi Mobil Laborok (KML) levegőmérései alapján a kifolyási ponton közvetlen körzetén kívül</p>
      <blockquote>sehol nem mérhető határérték fölötti légszennyező anyagkoncentráció,</blockquote>
      <p>így valószínűleg a kén-hidrogén okozhatja a bűzhatást, ami határérték alatti koncentráció esetén is előfordulhat, tette hozzá a kancelláriaminiszter</p>
      <p>A vízmintavételi eredmények a vízügyi hatóságnál állnak rendelkezésre, napi rendszerességgel végeznek méréséket – folytatta –, a környezetvédelmi hatóság rendelkezésére álló adatok alapján pedig</p>
      <blockquote>a vízfolyáson habzás, valamint halpusztulás sehol nem tapasztalható.</blockquote>
      <p>A tárcavezető megjegyezte azt is, hogy a környezetvédelmi hatóságon jelenleg hatósági eljárás sincsen folyamatban, ahogyan a lakosság részéről sem érkezett jelzés az elmúlt napokban.</p>
      <p><a href="https://infostart.hu/belfold/2019/11/12/ken-es-foszfortartalmu-gaz-kerult-a-levegobe-visontan">Egyszeri eseményről volt szó</a> – szögezte le Gulyás Gergely –, azóta azonban semmilyen rendellenesség nem tapasztalható. Semmilyen határérték túllépést a hatóságok nem mérnek, ehhez képest pedig csak rémhíreknek tudja minősíteni az ezzel kapcsolatos különböző sajtóban és máshol megjelenő találgatásokat.</p>
      <h4>Nyereséges</h4>
      <p>A Miniszterelnökséget vezető miniszter a K<a href="https://infostart.hu/belfold/2019/11/21/gulyas-gergely-nincs-ertelme-a-nepszavazasnak-az-atletikai-stadion-ugyeben">kormányinfón</a> kérdésre válaszovla azt is cáfolta, hogy az eladás alatt álló Mátrai Erőmű veszteséges lenne. Gulyás Gergely elmondása szerint stratégiai fontosságúnak tekintik a lignitvagyont, miután rendkívüli helyzetekben ez jelenthet energiatartalékot Magyarország számára.</p>
      <p>Majd megjgyezte, való igaz, 2017-ben még veszteséges volt, de ezt követően nyereségessé vált, ennek köszönhetően az eredménytartalék terhére 11 milliárd forint osztalékot fizetett ki az erőmű a tulajdonosoknak az elmúlt évben.</p>
      <p>Mint ismert, az Opus Global Nyrt. és a Status Energy Magántőkealap <a href="https://infostart.hu/gazdasag/2019/11/20/a-matrai-eromu-zrt-adasvetelerol-kezd-targyalasokat-az-opus-es-az-mvm">szándéknyilatkozatot írt alá</a> az MVM Magyar Villamos Művek Zrt.-vel a Mátrai Erőmű Zrt. 72,66 százalékos közvetett tulajdoni hányadának eladásáról.</p>
      <p>
        <i>Nyitókép: MTI/Komka Péter</i>
      </p>
      <p>
        <b>Kapcsolódó hang</b>
      </p>
      <p>Mátrai Erőmű (1) – Gulyás Gergely, kormányinfó</p>
      <figure>
        <audio src="https://infostart.hu/audio/00005/000053a2b.mp3"/>
      </figure>
      <p> </p>
      <p>Mátrai Erőmű (2) – Gulyás Gergely, kormányinfó</p>
      <figure>
        <audio src="https://infostart.hu/audio/00005/000053a3b.mp3"/>
      </figure>
      <p> </p>
    </article>
  </body>
</html>