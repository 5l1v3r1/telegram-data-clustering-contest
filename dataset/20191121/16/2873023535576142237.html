<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/219936_i-anodos-kai-i-ptosi-enos-mythoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T16:00:00+00:00"/>
    <meta property="og:title" content="Η άνοδος και η πτώση ενός «μύθου»"/>
    <meta property="og:description" content="Ελάχιστοι μύθοι μακροημερεύουν - οι περισσότεροι «μικροημερεύουν». Ενας από αυτούς είναι και το Φατσοβιβλίο ή Fb ή Facebook ή Fakebook (από τα πολλά ψέματα) ή Slavebook (βιβλίο των σκλάβων) από ένα ρεπορτάζ του BBC (1) όπου καταγράφεται με κάθε λεπτομέρεια η διάθεση και η πώληση σκλάβων μέσω Instagram σήμερα."/>
  </head>
  <body>
    <article>
      <h1>Η άνοδος και η πτώση ενός «μύθου»</h1>
      <address><time datetime="2019-11-21T16:00:00+00:00">21 Nov 2019, 16:00</time> by <a rel="author">Μανώλης Χαιρετάκης*</a></address>
      <p>Ελάχιστοι μύθοι μακροημερεύουν - οι περισσότεροι «μικροημερεύουν». Ενας από αυτούς είναι και το Φατσοβιβλίο ή Fb ή Facebook ή Fakebook (από τα πολλά ψέματα) ή Slavebook (βιβλίο των σκλάβων) από ένα ρεπορτάζ του BBC<sup><b> (1)</b></sup> όπου καταγράφεται με κάθε λεπτομέρεια η διάθεση και η πώληση σκλάβων μέσω Instagram σήμερα, την εποχή των ανθρώπινων δικαιωμάτων, της ελευθερίας του λόγου και άλλων τέτοιας λογής και κοπής φληναφημάτων και υποκριτικών διακηρύξεων που δεν αποτελούν παρά τεράστιες μεγαλοστομίες, όταν εκπορεύονται από συγκεκριμένα χείλη που έχουν τα χέρια τους εντελώς βουτηγμένα στο ανθρώπινο αίμα (βλέπε Χιλή, Καταλονία, Ισημερινό για παράδειγμα).</p>
      <p>Και βλέπουμε στις οθόνες τον ιδρυτή του Ψευτοβιβλίου, τον Zούκερμπεργκ, να διαμαρτύρεται με σχεδόν υστερικό τρόπο πως ο ανταγωνιστής του, η πλατφόρμα για βίντεο Tik Tok<sup><b> (2)</b></sup>, απειλεί την ελευθερία της έκφρασης (μετάφραση: απειλούνται τα σχεδόν μονοπωλιακά κέρδη του) και μερικούς από την κυβέρνηση των ΗΠΑ να διαλαλούν ότι απειλούνται τα εθνικά συμφέροντα των ΗΠΑ.</p>
      <p>Μια τέτοια στάση, σχεδόν υστερική, φανερώνει τη γνώση ότι το imperium, η αυτοκρατορία, βρίσκεται πολύ στριμωγμένη, σε ιδιαίτερα δύσκολη θέση (μετάφραση: τα προσδοκώμενα κέρδη από όποιες πηγές νεο-αποικιοκρατίας βρίσκονται σε σταθερά καθοδική πορεία). Είναι αρκούντως τρελό, αν όχι εισιτήριο για μια επίσκεψη στον ψυχίατρο, να υποστηρίξει κάποιος, ο οποιοσδήποτε, ότι η εθνική ασφάλεια των ΗΠΑ απειλείται από μια πλατφόρμα που προβάλλει αστεία βίντεο, μέγιστης διάρκειας ενός λεπτού, που ιδρύθηκε τον Σεπτέμβρη του 2016 και σήμερα υπάρχει σε 30 γλώσσες.</p>
      <p>Το μυαλό των ραντιέρηδων τύπου Zούκερμπεργκ φαίνεται να σαλεύει από το απλό και συνάμα μετρήσιμο -όπως το θέλει το σύστημα- γεγονός ότι το Tik Tok μόνο στην Ινδία διαθέτει 500 εκατομμύρια ενεργούς χρήστες κάθε μέρα, ενώ την εφαρμογή του εκεί την έχουν «κατεβάσει» 1,5 δισεκατομμύριο φορές.</p>
      <p>Δηλαδή ο συγκεκριμένος ραντιέρης μοιάζει σαν «τον άνθρωπο που έβλεπε τα κέρδη να περνούν». Και στην τηλεοπτική του εμφάνιση προσθέτει και διάφορα ψέματα: ότι το Fb το χρησιμοποιούν οι διαδηλωτές στο Χονγκ Κόνγκ - η πραγματικότητα είναι ότι εκεί οι διαδηλωτές χρησιμοποιούν τη ρωσική ψηφιακή εφαρμογή (app, δηλ. application) Telegram.</p>
      <p>Επίσης κρύβει ότι προσπάθησε να αγοράσει το Tik Tok από την κινεζική μητρική του εταιρεία ByteDance χωρίς αποτέλεσμα, ενώ τώρα κάνει οτιδήποτε για να το συκοφαντήσει. Και αφού δεν είχε αποτέλεσμα, λανσάρει την πλατφόρμα Reel στη Βραζιλία, έναν κλώνο του Tik Tok. Το Tik Tok έχει αρχίσει να «ιδιοποιείται» εργαζομένους από το Σκλαβοβιβλίο, προσφέροντάς τους μισθούς που συνήθως είναι αυξημένοι πάνω από 20%, ενώ έχει ανοίξει γραφεία στην Καλιφόρνια, στη θέση Mountain View, ακριβώς εκεί όπου ήταν εγκατεστημένη η εφαρμογή WhatsApp του Fb, λίγα μίλια μακριά από τα κεντρικά του.</p>
      <p>Απολύτως κατανοήσιμη συνεπώς η υστερία.</p>
      <h4>(1) Βλέπε στο You Tube το βίντεο Maids for sale: Silicon Valley’s Online Slave Market-BBC News<br/>(2) Βλέπε https://www.tiktok.com</h4>
      <p>
        <i>* ομότιμος καθηγητής Τμήματος ΕΜΜΕ Πανεπιστημίου Αθηνών</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/173881_poso-omorfi-eisai"/>
        <a href="https://www.efsyn.gr/stiles/apopseis/150065_n-akoys-onoma-soy"/>
        <a href="https://www.efsyn.gr/stiles/apopseis/29015_i-dynami-enos-enimeromenoy-koinoy"/>
        <a href="https://www.efsyn.gr/stiles/apopseis/219731_i-lockheed-martin-kai-o-monahikos-kabalaris"/>
        <a href="https://www.efsyn.gr/stiles/apopseis/219108_dihty-asfaleias"/>
        <a href="https://www.efsyn.gr/stiles/apopseis/218947_kypriako-meta-tin-toyrkiki-epidromi-sti-syria"/>
      </related>
    </article>
  </body>
</html>