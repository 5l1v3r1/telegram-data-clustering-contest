<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/iohannis-la-galati-psd-trebuie-indepartat-de-la-butoane-pentru-ani-buni-haideti-sa-obtinem-un-vot-atat-de-clar-incat-psd-sa-fie-trimis-in-opozitie-pentru-ani-buni-ca-sa-facem-romania-normala.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T16:06:33+00:00"/>
    <meta property="og:title" content="Iohannis, la Galați: PSD trebuie îndepărtat de la butoane pentru ani buni. Haideți să obținem un vot atât de clar încât PSD să fie trimis în opoziție pentru ani buni, ca să facem România normală"/>
    <meta property="og:description" content="Președintele Klaus Iohannis a declarat, joi seara, la un eveniment electoral la Galați, că PSD trebuie îndepărtat de la butoane pentru ani buni și le-a"/>
  </head>
  <body>
    <article>
      <h1> Iohannis, la Galați: PSD trebuie îndepărtat de la butoane pentru ani buni. Haideți să obținem un vot atât de clar încât PSD să fie trimis în opoziție pentru ani buni, ca să facem România normală </h1>
      <address><time datetime="2019-11-21T16:06:33+00:00">21 Nov 2019, 16:06</time> by <a rel="author">Redacția</a></address>
      <p>Președintele Klaus Iohannis a declarat, joi seara, la un eveniment electoral la Galați, că PSD trebuie îndepărtat de la butoane pentru ani buni și le-a adresat liberalilor să obțină un vot atât de clar încât PSD să fie trimis în opoziție pentru ani buni, iar el și PNL să facă România normală.</p>
      <p><b>Principalele declarații ale lui Klaus Iohannis</b>:</p>
      <p>Le-am spus oamenilor ceva ce la început părea că îi surprinde: că eroii alegerilor nu sunt politicienii, ci oamenii cu ștampila de vot în mână.</p>
      <p>Ați început foarte bine. Europarlamentarele, referendumul și primul tur al alegerilor prezidențiale le-am câștigat împreună și urmează turul doi, localele și parlamentarele. Abia atunci vom fi în situația de a pune în practică proiectul nostru comun al unei Românii normale.</p>
      <p>Și semnele sunt bune. Și schimbarea se produce acum, în timp ce noi vorbim se produce schimbarea în România. Am reușit în acest an să obținem ceva la care nu se aștepta nimeni. Am reușit să schimbăm cursul istoriei în România. Vă invit, vă rog, vă cer în continuare să convingeți pe toți gălățenii să meargă la vot.</p>
      <p>Schimbarea se produce și este foarte bună pentru România. Deja am reușit să înlăturăm acel guvern eșuat condus de contracandidata mea în acest tur doi, un guvern eșuat al regimului de tristă amintire Dragnea-Dăncilă și am reușit apoi să instalăm un Guvern liberal care deja a făcut primii pași importanți și vom continua în forță. Asta vrem noi să facem.</p>
      <p>Dacă ne mișcăm bine, avem șansa nemeiîntâlnită până acum să avem un președinte care vine din PNL, eu, subsemnatul, și un guvern liberal. Este fantastic.</p>
      <p>Să vedeți ce surpriză am avut seară. Aseară am fost la Zagreb, la congresul PPE și am fost invitat la întâlnirea șefilor de stat și de guvern. Primul discurs care s-a ținut acolo, al doilea și al treilea au fost în esență despre România și despre noi.</p>
      <p>M-am simțit mândru că sunt președintele României și în continuare vă voi reprezenta cu mândrie.</p>
      <p>Lupta noastră nu s-a terminat și nu se va termina înainte de parcurgerea întregului ciclu de alegeri.</p>
      <p>Este extrem, extrem de important să mergem la vot și să votăm corect, adică PNL, fiindcă noi dorim să facem România bine, să facem România normală, să facem instituții care lucrează pentru cetățean.</p>
      <p>PSD trebuie îndepărat de la butoane și trebuie îndepărtat pentru ani buni. Abia atunci vom reuși să facem România să funcționeze ca o țară normală. Nu ne dorim luna de pe cer, dar tot românul are nevoie de o țară normală.</p>
      <p>În realitatea PSD a schimbat de multe ori fețele dar niciodată nu și-a schimbat năravul. De aceea, PSD trebuie să meargă pentru mai mulți ani în opoziție. Pentru acest lucru este nevoie să mergem la vot și să obținem un vot atât de clar, încât să nu-și mai pună nimeni problema dacă PSD poate să revină sau nu.</p>
      <p>
        <i>Sursa foto: Facebook Klaus Iohannis</i>
      </p>
    </article>
  </body>
</html>