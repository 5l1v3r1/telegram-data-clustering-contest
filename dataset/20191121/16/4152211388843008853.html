<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/592817/%E0%A6%A4%E0%A7%81%E0%A6%B0%E0%A6%B8%E0%A7%8D%E0%A6%95-%E0%A6%A5%E0%A7%87%E0%A6%95%E0%A7%87-%E0%A6%B8%E0%A6%BE%E0%A7%9C%E0%A7%87-%E0%A7%A7%E0%A7%A7-%E0%A6%9F%E0%A6%A8-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%86%E0%A6%B8%E0%A6%9B%E0%A7%87-%E0%A6%B6%E0%A7%81%E0%A6%95%E0%A7%8D%E0%A6%B0%E0%A6%AC%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T16:38:00+00:00"/>
    <meta property="og:title" content="তুরস্ক থেকে সাড়ে ১১ টন পেঁয়াজ আসছে শুক্রবার"/>
    <meta property="og:description" content="তুরস্ক থেকে বিমানে ১১ টন ৪৫৩ কেজি পেঁয়াজ ঢাকায় আসবে আগামীকাল শুক্রবার (২২ নভেম্বর)। টার্কিশ এয়ারলাইনসের একটি বিমান এই পেঁয়াজ নিয়ে এদিন ভোর ৫টা ২৫ মিনিটে হযরত শাহজালাল বিমানবন্দরে অবতরণ করবে। তুরস্ক থেকে এই পেঁয়াজ আমদানি করেছে কামাল ট্রেডিং করপোরেশন। এর আগে বুধবার (২০ নভেম্বর)..."/>
  </head>
  <body>
    <article>
      <h1>তুরস্ক থেকে সাড়ে ১১ টন পেঁয়াজ আসছে শুক্রবার</h1>
      <address><time datetime="2019-11-21T16:38:00+00:00">21 Nov 2019, 16:38</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2015/12/12/385aeafa9811c648033561ad456c9800-onion.jpg"/>
      </figure>
      <p>তুরস্ক থেকে বিমানে ১১ টন ৪৫৩ কেজি পেঁয়াজ ঢাকায় আসবে আগামীকাল শুক্রবার (২২ নভেম্বর)। টার্কিশ এয়ারলাইনসের একটি বিমান এই পেঁয়াজ নিয়ে এদিন ভোর ৫টা ২৫ মিনিটে হযরত শাহজালাল বিমানবন্দরে অবতরণ করবে। তুরস্ক থেকে এই পেঁয়াজ আমদানি করেছে কামাল ট্রেডিং করপোরেশন। এর আগে বুধবার (২০ নভেম্বর) পাকিস্তানের করাচি থেকে সিল্কওয়ে এয়ারলাইনসের একটি বিমানে ৮২ টন পেঁয়াজ ঢাকায় আসে। পেঁয়াজের চালান দ্রুত খালাস করতে সব ব্যবস্থা রেখেছে ঢাকা কাস্টমস হাউজ ও কৃষি সম্প্রসারণ অধিদফতরের উদ্ভিদ সঙ্গনিরোধ কেন্দ্র। ঢাকা কাস্টম হাউজের সহকারী কমিশনার সাজ্জাদ হোসেন বলেন, পেঁয়াজ দ্রুত খালাসে কাস্টম হাউজ প্রয়োজনীয় ব্যবস্থা রেখেছে। আগামীকাল পেঁয়াজ এলে সেগুলোও দ্রুত খালাসের ব্যবস্থা করা হবে।</p>
      <p>এদিকে, বিমানে পেঁয়াজ আমদানির ক্ষেত্রে বিমানবন্দরে গুডস হ্যান্ডলিং চার্জ মওকুফ করেছে বিমান বাংলাদেশ এয়ারলাইনস। পেঁয়াজের দাম স্থিতিশীল রাখার স্বার্থে এই সিদ্ধান্ত নিয়েছে বেসামরিক বিমান পরিবহন ও পর্যটন মন্ত্রণালয়। পচনশীল দ্রব্য বিমান থেকে নামানো এবং ডেলিভারি পর্যন্ত কয়েক ধরনের সার্ভিস প্রয়োজন হয়। সেক্ষেত্রে কেজিপ্রতি চার্জ আসে ১৮ টাকা। এই চার্জ নেবে না কর্তৃপক্ষ।</p>
      <footer>/সিএ/এইচআই/এমওএফ/</footer>
    </article>
  </body>
</html>