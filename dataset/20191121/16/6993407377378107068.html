<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-slukhannia-impichment-trampa/30284965.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T16:17:14+00:00"/>
    <meta property="og:title" content="Останній день публічних слухань у США: в Конгресі слухають Фіону Гілл і Девіда Голмса"/>
    <meta property="og:description" content="У Палаті представників Конгресу США 21 листопада тривають відкриті слухання в рамках розслідування про можливість імпічменту президента Дональда Трампа. Перед комітетом з розвідки виступають Фіона Г"/>
  </head>
  <body>
    <article>
      <h1>Останній день публічних слухань у США: в Конгресі слухають Фіону Гілл і Девіда Голмса</h1>
      <address>
        <time datetime="2019-11-21T16:17:14+00:00">21 Nov 2019, 16:17</time>
      </address>
      <p>У Палаті представників Конгресу США 21 листопада тривають відкриті слухання в рамках розслідування про можливість імпічменту президента Дональда Трампа.</p>
      <p>Перед комітетом з розвідки виступають Фіона Гілл – колишня співробітниця Ради національної безпеки, яка відповідала за відносини з Росією і Україною, – і Девід Голмс, співробітник посольства США в Києві.</p>
      <p>Перед слуханнями було опубліковане вступне слово Голмса. У ньому він, зокрема, зазначив, що в березні 2019 року на політику США щодо України все більший вплив почав мати юрист президента Трампа Руді Джуліані й особи, які йому допомагали.</p>
      <p>Голмс також стверджує, що 26 липня він був свідком телефонного дзвінка посла США в ЄС Ґордона Сондланда і президента Дональда Трампа, в ході якого обговорювалося можливе розслідування проти сина колишнього віцепрезидента Джо Байдена в Україні. За словами Голмса, Сондланд сказав йому, що Трампу Україна цікава тільки в контексті розслідування проти Байдена.</p>
      <p>Як заявив Голмс, Сондланд сказав Трампу, що президент України у захваті від нього (loves your ass – англ.), і ствердно відповів на запитання, чи Володимир Зеленський оголосить про розслідування, якого хотів Трамп. Сондланд, за словами Голмса, заявив Трампу, що Зеленський зробить «все, про що ви його попросите».</p>
      <figure>
        <video src="https://flashvideo.rferl.org/Videoroot/Pangeavideo/2019/09/0/06/06963c89-a409-4dfc-a6ef-784300bbc7a7_mobile.mp4?download=1"/>
      </figure>
      <p>Фіона Гілл у своєму вступному слові заявила, що вважає твердження про можливе втручання України в президентські вибори в США в 2016 році продуктом російської пропаганди. Про те, що українські офіційні особи в 2016 році могли допомагати демократам, стверджувала низка республіканців і сам президент Трамп.</p>
      <p>Раніше Гілл і Голмс вже давали свідчення на закритих слуханнях.</p>
      <p>Демократи в Палаті представників, які <a href="https://www.radiosvoboda.org/a/news-trump-impeachment/30181909.html">ініціювали розслідування</a>, намагаються довести, що Трамп – в обхід звичайної процедури – через довірених осіб, в тому числі Сондланда, <a href="https://www.radiosvoboda.org/a/news-zelenskyi-trump-tysk/30234212.html">тиснув на Україну</a>, щоб завдати шкоди своєму політичному опонентові Джо Байдену. Сам Трамп і республіканці заперечують порушення закону з боку президента.</p>
    </article>
  </body>
</html>