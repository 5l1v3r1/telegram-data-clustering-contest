<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685763/sto-areio-pago-prosfevgei-o-kammenos-gia-tin-ypothesi-pachta"/>
    <meta property="og:site_name" content="enikos.gr"/>
    <meta property="article:published_time" content="2019-11-21T16:27:00+00:00"/>
    <meta property="og:title" content="Στον Άρειο Πάγο προσφεύγει ο Καμμένος για την υπόθεση Πάχτα"/>
    <meta property="og:description" content="Στον Άρειο Πάγο προανήγγειλε πως θα προσφύγει ο Πάνος Καμμένος..."/>
  </head>
  <body>
    <article>
      <h1>Στον Άρειο Πάγο προσφεύγει ο Καμμένος για την υπόθεση Πάχτα</h1>
      <address>
        <time datetime="2019-11-21T16:27:00+00:00">21 Nov 2019, 16:27</time>
      </address>
      <p>Στον Άρειο Πάγο προανήγγειλε πως θα προσφύγει ο <a href="http://www.enikos.gr/politics/676730/kammenos-i-anagnorisi-tis-oukranikis-ekklisias-apo-tin-iera-synod">Πάνος Καμμένος</a> ενάντια στην απόφαση δικαστηρίου του Πειραιά, που απέρριψε την έφεση του πρώην υπουργού σχετικά με την υπόθεση της τοποθέτησης που φέρεται να είχε κάνει περί "λιντσαρίσματος" του <a href="http://www.enikos.gr/politics/565704/ti-dilose-o-kammenos-meta-tin-athoosi-tou-gia-tin-ypothesi-paxta-">Χρήστου Πάχτα</a>.</p>
      <p>Σύμφωνα με τα ΝΕΑ, “...Το δικαστήριο έκρινε ότι ‘ο εναγόμενος πρόσβαλε την προσωπικότητα του ενάγοντος, καθώς τον στοχοποίησε στα μάτια αόριστου αριθμού ατόμων... παρέχοντάς τους ταυτόχρονα πολιτική, τουλάχιστον, κάλυψη σε οποιαδήποτε έκνομη ενέργεια σε βάρος του’. Κατόπιν αυτού, επικύρωσε την καταδίκη του σε καταβολή χρηματικής ικανοποίησης λόγω ηθικής βλάβης”.</p>
      <p>Σε ανακοίνωση, οι Ανεξάρτητοι Έλληνες κάνουν λόγο για “ψευδή αδικήματα που προσπάθησε να προσάψει ο κ. Πάχτας” στον κ. Καμμένο και υποστηρίζουν ότι ο πρώην δήμαρχος Αριστοτέλη “πέτυχε σκανδαλωδώς την έκδοση μίας απόφασης, η οποία έρχεται σε πλήρη αντίθεση με τις αμετάκλητες παραδοχές του ποινικού δικαστηρίου το οποίο τον απάλλαξε αμετάκλητα και πανηγυρικά”.</p>
      <p>Αναλυτικά, στην ανακοίνωση οι ΑΝΕΛ επισημαίνουν πως: “Ο πρόεδρος των ΑΝΕΞΑΡΤΗΤΩΝ ΕΛΛΗΝΩΝ κ. Πάνος Καμμένος απαλλάχθηκε ομόφωνα, τελεσίδικα και αμετάκλητα από το αρμόδιο ποινικό δικαστήριο Θεσσαλονίκης για τα ψευδή αδικήματα που προσπάθησε να του προσάψει ο κ. Πάχτας. Παρόλα αυτά ο πρώην δήμαρχος Αριστοτέλη προσέφυγε περιέργως στα αστικά δικαστήρια του Πειραιά, ενώ το αναμενόμενο θα ήταν να προσφύγει σε αυτά της Θεσσαλονίκης. Πέτυχε έτσι σκανδαλωδώς την έκδοση μιας απόφασης η οποία έρχεται σε πλήρη αντίθεση με τις αμετάκλητες παραδοχές του ποινικού δικαστηρίου το οποίο τον απάλλαξε αμετάκλητα και πανηγυρικά”.</p>
      <p>“Γι’ αυτή την απόφαση ο πρόεδρος των ΑΝΕΞΑΡΤΗΤΩΝ ΕΛΛΗΝΩΝ προσφεύγει ήδη στον Άρειο Πάγο”, επισημαίνεται στην ανακοίνωση και συνεχίζουν: “Ερωτάται ο λαλίστατος κ. Πάχτας που κάνει λόγο για δικαστική νίκη του στα αστικά δικαστήρια του Πειραιά (!!!) αν κατόπιν πορίσματος ορκωτών ελεγκτών ελέγχεται από την Εισαγγελία Διαφθοράς Θεσσαλονίκης για ‘δωρεές’ που έλαβε από την «Ελληνικός Χρυσός ΑΕ» ύψους 11.660.000 ευρώ. Σε περίπτωση που δεν απαντήσει ή απαντήσει ψευδώς στο ερώτημα, επιφυλασσόμαστε να αναρτήσουμε τη βεβαίωση από την Εισαγγελία Διαφθοράς Θεσσαλονίκης, καθώς και το πόρισμα των ορκωτών λογιστών, προκειμένου να μάθει ο ελληνικός λαός ποιος τον εκπροσωπούσε ως δήμαρχος”.</p>
      <p>Καταλήγοντας, οι ΑΝΕΛ αναφέρουν: “Θα περιμένουμε έως τα Θεοφάνεια στον Πειραιά (!!!) όπου ο κ. Πάχτας αισθάνεται προφανώς πιο προστατευμένος από τον λαό της Χαλκιδικής και την Δικαιοσύνη”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685704/stin-teliki-eftheia-i-protasi-tis-nd-gia-ti-laiki-nomothetiki-pro%0A%20%20%20%20%0A"/>
        <a href="http://www.enikos.gr/politics/685710/afstiri-apantisi-ypex-stin-tourkia-i-ellada-den-dechetai-mathimat%0A%20%20%20%20%0A"/>
        <a href="http://www.enikos.gr/politics/685711/o-vasilis-kikilias-episkefthike-ton-manoli-glezo-sto-nosokomeio%0A%20%20%20%20%0A"/>
        <a href="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis%0A%20%20%20%20%0A"/>
        <a href="http://www.enikos.gr/politics/685699/pavlopoulos-oi-enoples-dynameis-yperaspizontai-tin-patrida-mas-ap%0A%20%20%20%20%0A"/>
        <a href="http://www.enikos.gr/politics/685686/mitsotakis-apo-to-zagkreb-i-ellada-bike-ston-dromo-tis-viosimis-a%0A%20%20%20%20%0A"/>
        <a href="http://www.enikos.gr/politics/685655/petsas-etoima-eos-to-kalokairi-ta-kleista-proanachorisiaka-kentra%0A%20%20%20%20%0A"/>
        <a href="http://www.enikos.gr/politics/685641/omilia-mitsotaki-sto-synedrio-tou-elk-simera%0A%20%20%20%20%0A"/>
        <a href="http://www.enikos.gr/politics/685611/logothetis-ston-ant1-tha-exantlisoume-ta-perithoria-ston-elencho-%0A%20%20%20%20%0A"/>
      </related>
    </article>
  </body>
</html>