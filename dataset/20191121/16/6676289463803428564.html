<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/barbat-suceava-retinut-mesaje-deocheate-326692.html"/>
    <meta property="og:site_name" content="Observator"/>
    <meta property="article:published_time" content="2019-11-21T16:39:00+00:00"/>
    <meta property="og:title" content="Bărbat din Suceava, reținut după ce a împânzit orașul cu mesajul: &quot;Sunt atletic, înalt și frumos și ador poziția 69&quot;"/>
    <meta property="og:description" content="Un bărbat din Suceava a fost reținut de polițiștii locali după ce a împânzit orașul cu mesaje deocheate. &quot;Sunt atletic, înalt și frumos și ador poziția 69&quot;, a scris individul, printre altele, pe un perete."/>
  </head>
  <body>
    <article>
      <h1>Bărbat din Suceava, reținut după ce a împânzit orașul cu mesajul: "Sunt atletic, înalt și frumos și ador poziția 69"</h1>
      <address><time datetime="2019-11-21T16:39:00+00:00">21 Nov 2019, 16:39</time> by <a rel="author">Daniel Murărescu</a></address>
      <p>
        <b>
          <b>Un bărbat din Suceava a fost reținut de polițiștii locali după ce a împânzit orașul cu mesaje deocheate. "Sunt atletic, înalt și frumos și ador poziția 69", a scris individul, printre altele, pe peretele unui chioșc.</b>
        </b>
      </p>
      <p>Pe 18 noiembrie, la primele ore ale dimineții, o patrulă auto a Poliției Locale l-a surprins pe bărbat în timp ce tăia cablurile de alimentare ale instalaţiilor luminoase din parcul central al municipiului Suceava. Asupra sa avea o foarfecă, 15 metri de cablu electric și șase becuri economice, a căror proveniență nu a putut fi stabilită. </p>
      <p>Individul, în vârstă de 40 de ani, domiciliat în satul Plavalari din comuna Udești, avea și două bancnote false de 100 de euro.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F21%2F326692%2F1574346954d17f25d9.jpg&amp;w=800"/>
        <figcaption>
          <a href="https://observator.tv/galerie/barbat-suceava-retinut-mesaje-deocheate-id326692-play384488.html">
            <b>Vezi 4 imagini în Galerie</b>
          </a>
        </figcaption>
      </figure>
      <h3>Își făcea veacul pe lângă școli și licee</h3>
      <p>Pe lângă aceste activități, scrie <a href="https://suceavalive.ro/foto-un-sucevean-care-a-impanzit-orasul-cu-mesajul-sunt-atletic-inalt-si-frumos-si-ador-pozitia-69-prins-de-politistii-locali">suceavalive.ro</a>, bărbatul avea obiceiul de a scrie diverse mesaje cu caracter licențios pe obiective din spațiul public, în special în locurile frecventate de copii și adolescenți. Mai mult, ar fi fost observat în jurul unităților școlare.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F21%2F326692%2F1574347065f3b867d3.jpg&amp;w=800"/>
        <figcaption>
          <a href="https://observator.tv/galerie/barbat-suceava-retinut-mesaje-deocheate-id326692-play384488.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Reprezentanții Poliției Locale din Suceava a mai precizat că bărbatul a fost prezent și în zona Esplanadei Casei de Cultură, acolo unde se organizează balurile de boboci ale liceelor din oraș, unde, prin comportamentul afișat, dădea de înțeles că ar vrea să abordeze persoane de sex feminin, fără a avea vreo reținere față de polițiștii locali prezenți.</p>
      <p>Acesta și-a făcut apariția și în apropierea Școlii Generale nr.1, unde a scris mesaje deocheate pe pereții unui chioșc, atașând și un număr de telefon.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F21%2F326692%2F15743470342ba05b3a.jpg&amp;w=800"/>
        <figcaption>
          <a href="https://observator.tv/galerie/barbat-suceava-retinut-mesaje-deocheate-id326692-play384488.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Polițiștii locali au mai informat că bărbatul își schimbă des modul în care arată, prezentându-se diferit, în funcție de ocazie: cu barbă, fără barbă, îmbrăcat elegant sau sport.</p>
      <p>Poliția municipiului Suceava a preluat cazul și continuă cercetările sub aspectul săvârşirii de furt şi distrugere.</p>
    </article>
  </body>
</html>