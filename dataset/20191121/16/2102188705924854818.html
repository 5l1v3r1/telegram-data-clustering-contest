<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/654005/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T16:26:00+00:00"/>
    <meta property="og:title" content="В Україні неофіційно працевлаштовані декілька мільйонів — Держпраці"/>
    <meta property="og:description" content="В Україні декілька мільйонів громадян працюють без офіційного оформлення трудових відносин з роботодавцем."/>
  </head>
  <body>
    <article>
      <h1>В Україні неофіційно працевлаштовані декілька мільйонів — Держпраці</h1>
      <address>
        <time datetime="2019-11-21T16:26:00+00:00">21 Nov 2019, 16:26</time>
      </address>
      <p>В Україні декілька мільйонів громадян працюють без офіційного оформлення трудових відносин з роботодавцем.</p>
      <p>Про це заявив голова Державної служби з питань праці Роман Чернега, повідомляє УНІАН.</p>
      <p>"Станом на сьогодні ми можемо говорити про декілька мільйонів наших громадян, які працюють поза межами офіційних трудових відносин", - сказав Чернега, зазначивши, що таким чином громадяни погоджуються на відсутність соціальних гарантій і прав повноцінних членів суспільства. </p>
      <p>Чиновник зазначив, що високий показник тіньової зайнятості, крім недоліків для самих працівників, негативно позначається на економіці країни. При цьому Чернега заявив, що в деяких країнах право голосу на виборах мають лише платники податків. </p>
      <p>"Я думаю, було б непогано передбачити й у нас такі запобіжники, які б працювали системно і допомагали робити Україну кращою, економічно стабільнішою, багатшою", - додав він.</p>
      <p>Читайте також: <a href="https://www.epravda.com.ua/publications/2019/10/9/652388/">Країна торговців, програмістів та перукарів: які бізнеси найбільш популярні в Україні</a></p>
    </article>
  </body>
</html>