<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191121_04729022"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T16:03:00+00:00"/>
    <meta property="og:title" content="305 Belgen zitten 4 dagen vast in Mexico"/>
    <meta property="og:description" content="Een technisch probleem met een vliegtuig van TuiFly zorgt ervoor dat 305 Belgen vastzitten in het Mexicaanse Cancún. Het toestel moest normaal maandag opst..."/>
  </head>
  <body>
    <article>
      <h1>305 Belgen zitten 4 dagen vast in Mexico</h1>
      <address>
        <time datetime="2019-11-21T16:03:00+00:00">21 Nov 2019, 16:03</time>
      </address>
      <p>
        <b>Een technisch probleem met een vliegtuig van TuiFly zorgt ervoor dat 305 Belgen vastzitten in het Mexicaanse Cancún. Het toestel moest normaal maandag opstijgen.</b>
      </p>
      <p>Voor de reizigers begon de wachttijd donderdagmiddag wel op te lopen. Na drie dagen vertraging bleek er ook donderdagmiddag een technisch probleem. Enkele van hen contacteerden dan ook onze redactie.</p>
      <p>Hun lijdensweg startte maandagavond, toen de problemen aan het vliegtuig van TuiFly werden vastgesteld. Helaas konden die niet snel verholpen worden. “Er moest een wisselstuk voor het vliegtuig overgevlogen worden en het juiste technische personeel moest gevonden worden om de herstelling te doen. Dat lukte ons vandaag <i>(donderdag nvdr.)</i>. Dan was er nog een kleine vertraging wegens een ander probleem, maar ook dat is nu van de baan”, zegt Tui-woordvoerder Piet Demeyere.</p>
      <p>“Omdat we maandag al wisten dat dit probleem even zou aanslepen, hebben we alle passagiers ondergebracht in hotels met all-in. Daarbij zal Tui per persoon nog een compensatievergoeding uitbetalen van 600 euro.”</p>
      <p>De 305 Belgen zouden normaal donderdag nog kunnen terugkeren.</p>
    </article>
  </body>
</html>