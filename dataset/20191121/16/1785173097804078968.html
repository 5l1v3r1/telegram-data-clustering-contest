<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/ultimii-10-ani-de-afaceri-in-romania-afacerile-companiilor-au-crescut-cu-peste-71-numarul-insolventelor-a-scazut-cu-59-1922405021002019111619176808"/>
    <meta property="og:site_name" content="News.ro"/>
    <meta property="article:published_time" content="2019-11-21T16:50:00+00:00"/>
    <meta property="og:title" content="Ultimii 10 ani de afaceri în România: Afacerile companiilor au crescut cu peste 71%, numărul insolvenţelor a scăzut cu 59%"/>
    <meta property="og:description" content="Bilanţul ultimilor 10 ani de business în România arată un progres important al economiei, din perspectiva companiilor private, cifra de afaceri însumată a companiilor nefinanciare din România crescând cu peste 71% în perioada 2009-2018, ajungând la 1.452 miliarde de lei anul trecut potrivit studiului anual KeysFin „Condiţiile de business din România“."/>
  </head>
  <body>
    <article>
      <h1>Ultimii 10 ani de afaceri în România: Afacerile companiilor au crescut cu peste 71%, numărul insolvenţelor a scăzut cu 59%</h1>
      <address><time datetime="2019-11-21T16:50:00+00:00">21 Nov 2019, 16:50</time> by <a rel="author">Dinu Boboc</a></address>
      <p>
        <b>Bilanţul ultimilor 10 ani de business în România arată un progres important al economiei, din perspectiva companiilor private, cifra de afaceri însumată a companiilor nefinanciare din România crescând cu peste 71% în perioada 2009-2018, ajungând la 1.452 miliarde de lei anul trecut potrivit studiului anual KeysFin „Condiţiile de business din România“.</b>
      </p>
      <p>Pentru anul în curs, specialiştii KeysFin estimează că aceasta va fi de aproximativ 1.528 miliarde de lei, ceea ce înseamnă o creştere de 5% de la an la an (2019 raportat la 2018). Mai mult, în perioada 2009-2018, numărul insolvenţelor a scăzut cu 59%, de la 19.600 şi până la 8.000, iar experţii KeysFin consideră că această tendinţă de scădere se va menţine şi în 2019, cu aproximativ 7.000 companii locale care vor intra în insolvenţă.</p>
      <p>”Studiul anual Condiţiile de business din România este unul din cele mai complexe materiale de analiză din peisajul de business românesc şi sunt mândră că echipa noastră face acest lucru posibil an de an. Mai mult, ne bucurăm să constatăm că predicţiile noastre se îndeplinesc aproape de fiecare dată şi sperăm ca bilanţul anului 2019 să fie cel anticipat de noi. Bineînţeles, indicatorii pe care îi urmărim ne ajută să mergem şi mai departe cu estimările şi să ne gândim şi la 2020, an de cotitură pentru economia românească, influenţată atât de situaţia la nivel internaţional, cât şi de măsurile fiscale luate de autorităţile locale”, a declarat Roxana Popescu, Managing Director al KeysFin.</p>
      <p>Studiul include cele 673.000 companii nefinanciare existente în 2018 în România, ale căror rezultate au fost analizate în funcţie de mai mulţi indicatori cheie precum: cifră de afaceri, profitabilitate, lichiditate, forţa de muncă sau gradul de îndatorare. Din cele 673.000 de companii analizate, 658 reprezintă companii mari (cifră de afaceri mai mare de 50 milioane de euro), 8.400 sunt companii medii (cifră de afaceri între 10 milioane şi 50 milioane de euro), 44.600 sunt companii mici (cifră de afaceri între 2 milioane şi 10 milioane de euro), iar restul de 619,2 mii sunt microîntreprinderi (cifră de afaceri sub 2 milioane de euro).</p>
      <p>Companiile mari au însumat cea mai mare pondere din cifra de afaceri totală, respectiv 44%, însă, pe de altă parte, peste 25% din companiile din România (173.000) au avut cifra de afaceri egală cu 0 în 2018.</p>
      <p>Comerţul a rămas şi în 2018 cel mai mare sector economic al României, cu o cifră de afaceri de 564 miliarde de lei (38,9% din total). În top se mai află industria prelucrătoare, care însumează 384 miliarde de lei (26,4% din total), transportul &amp; depozitarea cu 88,7 miliarde de lei (6,1%), construcţiile cu 78,7 miliarde de lei (5,4%) şi energia şi gazele cu 60,3 miliarde de lei (4,1%). Cele mai importante 5 sectoare ale economiei româneşti au înregistrat o cifră de afaceri cumulată de 1.176 miliarde de lei, care a reprezentat 81% din total în 2018.</p>
      <p>În ceea ce priveşte companiile cu cea mai mare cifră de afaceri, Automobile Dacia se menţine pe primul loc şi în 2018, cu o cifră de afaceri de 24,7 miliarde de lei (1,7% din total). Printre cele mai importante companii româneşti se numără OMV, prin OMV Petrom Marketing (17,9 miliarde de lei) si OMV Petrom (17,8 miliarde de lei), Rompetrol, prin Rompetrol (14,1 miliarde de lei) şi Rompetrol (10,9 miliarde de lei), Kaufland România (10,9 miliarde de lei), Ford ORD ROMÂNIA SA (10,6 miliarde de lei), British American Tobacco România (9,5 miliarde de lei), Lidl Discount (7,8 miliarde de lei) şi Lukoil România (7,5 miliarde de lei).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>