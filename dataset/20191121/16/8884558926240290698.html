<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/slovenska-inovacija-za-supro"/>
    <meta property="og:site_name" content="Primorske novice"/>
    <meta property="article:published_time" content="2019-11-21T16:04:28+00:00"/>
    <meta property="og:title" content="Slovenska inovacija za supro"/>
    <meta property="og:description" content="V živo smo si ogledali izpušni sistem, ki so ga za naknadno vgradnjo izdelali pri slovenskem proizvajalcu izpuhov. Član razvojne ekipe, Simon Vipavec, nam je na kratko razložil, zakaj so tako zelo pričakovali, da ta avto zapelje v njihove delavnice."/>
  </head>
  <body>
    <article>
      <h1>Slovenska inovacija za supro</h1>
      <address><time datetime="2019-11-21T16:04:28+00:00">21 Nov 2019, 16:04</time> by <a rel="author">Peter Pirkovič</a></address>
      <p>
        <b>V živo smo si ogledali izpušni sistem, ki so ga za naknadno vgradnjo izdelali pri slovenskem proizvajalcu izpuhov. Član razvojne ekipe, Simon Vipavec, nam je na kratko razložil, zakaj so tako zelo pričakovali, da ta avto zapelje v njihove delavnice.</b>
      </p>
      <figure>
        <img src="https://static.primorske.si/foto/highres/zanimivosti/720744_268-akrapovi-_supr_uvodna.jpg"/>
        <figcaption>Priporočena cena takšnega izpuha je nekaj več kot dva tisočaka in pol, prišteti je treba še davek. Izpušni sistem je homologiran.  Foto: Peter Pirkovič</figcaption>
      </figure>
      <p>Bistvena komponenta je titan. Tega masovno uporabljajo v vesoljski in letalski industriji ter v medicini. Pri Akrapoviču so ga začeli uporabljati, ker ima nizko maso, visoko togost in kar je bistveno, odporen je na korozijo.</p>
      <h3>Osem mesecev razvoja</h3>
      <p>Zaradi razmerja med visoko togostjo in nizko maso titan izpušnemu sistemu dodaja tudi posebno zvokovno noto. Izpušni sistem za Toyoto supro je kot celota izjemno kompleksen, zato so za celoten razvoj porabili kar osem mesecev. Sestavljen je iz različnih komor, cevi in dušilnih elementov. Na podlagi tega so inženirji dušili določene frekvence in na drugi strani oblikovali visoke tone ter ojačali nizke tone. Sama oblika izpušnega sistema je takšna, da omogoča ravno pravo porazdelitev zvoka med okolico in potniško kabino. Tudi zaključek izpušnega sistema (postopek z oksidacijo) je oblikovan tako, da dodaja nekakšno ostrino pokom.</p>
      <p>Pri dejanski rabi avtomobila se izkaže, da je ta izpuh v običajni vožnji pravzaprav zelo tih, morda celo tišji od nekega klasičnega avtomobila izpred petih let. Z obremenitvijo motorja in naraščanjem števila vrtljajev progresivno narašča tudi jakost zvoka iz izpušnega sistema. Seveda so pri Akrapoviču začeli razvoj na tisti točki, ki jo postavlja tovarniški izpuh, od tam pa so zvok samo še dopolnjevali. Tako so med drugim oblikovali poseben nosilec zvoka (bas), ki v mnogočem spominja na V12 motor.</p>
      <h3>Dodatna moč</h3>
      <p>Prirastek moči in navora ni takšen, kot bi mnogi pričakovali. Uspeli so povečati moč motorja za 2,6 kilovata in minimalno povišati navor (9,4 Nm). Razporeditev navora je zelo široka, kar pomeni, da so povečali odzivnost motorja med 1500 in 5400 vrtljaji, ni nepomembno omeniti, da so za kar 43 odstotkov uspeli znižati težo izpušnega sistema. Sam izpušni sistem tehta vsega 13 kilogramov oziroma sedem kilogramov manj kot tovarniški izdelek. Priporočena cena, ki ne vsebuje dajatev, znaša 2690 evrov.</p>
      <p>Izpušni sistem je kakopak tudi homologiran in zakonsko pripravljen na vsakdanjo rabo. Ob tem <b>Simon Vipavec</b> opozarja, da so pogoji za homologacijo iz leta v leto strožji, meja pa se precej približuje glasnosti gum, zato imajo pri Akrapoviču vse manj manevrskega prostora, kako poudariti športen zvok, to pa posledično pomeni še več vložka v razvoj. pp</p>
    </article>
  </body>
</html>