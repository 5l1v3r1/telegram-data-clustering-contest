<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/ODS-Snaha-o-uzavreni-Dolu-Frenstat-je-dukaz-ze-bereme-zivotni-prostredi-vazne-604204"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T16:06:00+00:00"/>
    <meta property="og:title" content="ODS: Snaha o uzavření Dolu Frenštát je důkaz, že bereme životní prostředí vážně"/>
    <meta property="og:description" content="Občanští demokraté se dlouhodobě snaží o to, aby došlo k definitivnímu uzavření Dolu Frenštát. Podle předsedy ODS Petra Fialy je Důl Frenštát obrovským dluhem vůči občanům Beskyd."/>
  </head>
  <body>
    <article>
      <h1>ODS: Snaha o uzavření Dolu Frenštát je důkaz, že bereme životní prostředí vážně</h1>
      <address>
        <time datetime="2019-11-21T16:06:00+00:00">21 Nov 2019, 16:06</time>
      </address>
      <p>
        <b>Občanští demokraté se dlouhodobě snaží o to, aby došlo k definitivnímu uzavření Dolu Frenštát. Podle předsedy ODS Petra Fialy je Důl Frenštát obrovským dluhem vůči občanům Beskyd.</b>
      </p>
      <p>Poslanec Jakub Janda poukazuje na vysoké náklady spojené s konzervačním provozem a náměstek hejtmana Jakub Unucka je přesvědčen, že by se na místě Dolu Frenštát měla vytvořit nová a moderní oblast spojená s nedalekými skokanskými můstky.</p>
      <p>„Důl Frenštát je dlouhodobý problém a obrovský dluh OKD a státu vůči občanům Beskyd. Jsem rád, že se i díky aktivitě kolegů ODS blýská na lepší časy a těžební věže, které mají již dávno propadlé stavební povolení, nebudou kazit ráz horské krajiny. Je to další důkaz toho, že ODS bere politiku životního prostředí skutečně vážně,“ říká předseda ODS Petr Fiala.</p>
      <p>Za úplné uzavření dolu dlouhodobě bojuje poslanec za ODS Jakub Janda: „Důl je na hranici chráněné krajinné oblasti, nikdy nebyl v provozu a se začátkem těžby nesouhlasí ani místní občané, ani ochránci přírody. Problematické jsou také důlní stavby, jimž vypršelo stavební povolení před více než 25 lety. Roční náklady na udržování dolu v konzervačním režimu jsou navíc přibližně 60 milionů korun ročně, jsem přesvědčen, že se ušetřené peníze dají využít mnohem lépe,“ říká Janda.</p>
      <p>„Přiznejme si fakt, že uhlí je dnes již minulost. Zatímco důlní stavby na Karvinsku jsou reálně využitelné pro průmysl, jako je výroba tepla nebo vodíku, po snaze těžit uhlí v Beskydech by měla zbýt maximálně pamětní deska! Spojme proto příjemné s užitečným a rekultivaci dolů ve Frenštátě financujme společně s výstavbou nových skokanských můstků, které se nacházejí v těsné blízkosti. Vznikne tak zcela nová a moderní oblast,“ říká náměstek hejtmana Jakub Unucka, který má v kompetenci i přechod Moravskoslezského kraje na bezuhelnou energetiku.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Portlik-ODS-Kamerovy-system-s-rozpoznavanim-obliceje-Navrat-pred-listopad-1989-604116"/>
        <a href="https://www.parlamentnilisty.cz/politika/politici-volicum/Blaha-ODS-Mereni-potvrdilo-zvyseni-hluku-z-D11-604030"/>
        <a href="https://www.parlamentnilisty.cz/politika/politici-volicum/ODS-Svobodu-vybojovali-lide-kteri-nebyli-lhostejni-603932"/>
        <a href="https://www.parlamentnilisty.cz/politika/politici-volicum/Fiala-ODS-Garantujeme-princip-slusneho-vladnuti-603864"/>
      </related>
    </article>
  </body>
</html>