<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3383895/cihangir-islam-suleyman-soyluya-neler-sordu"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T16:32:00+00:00"/>
    <meta property="og:title" content="Cihangir İslam Süleyman Soylu’ya neler sordu?"/>
    <meta property="og:description" content="Saadet Partisi Milletvekili Nazır Cihangir İslam, İçişleri Bakanı Süleyman Soylu’ya Bütçe Komisyonu'nda bazı sorular yöneltti. Peki, o sorular neydi?"/>
  </head>
  <body>
    <article>
      <h1>Cihangir İslam Süleyman Soylu’ya neler sordu?</h1>
      <h2>Saadet Partisi Milletvekili Nazır Cihangir İslam, İçişleri Bakanı Süleyman Soylu’ya Bütçe Komisyonu'nda bazı sorular yöneltti. Peki, o sorular neydi?</h2>
      <address>
        <time datetime="2019-11-21T16:32:00+00:00">21 Nov 2019, 16:32</time>
      </address>
      <p>2020 yılı için Merkezi Yönetim Bütçe görüşmelerinin yapıldığı TBMM Plan ve Bütçe Komisyonu'nda dün akşam Saadet Partisi Milletvekili Nazır Cihangir İslam, İçişleri Bakanı Süleyman Soylu’ya bazı sorular yöneltti.</p>
      <p>İslam’ın soruları ve konuşması sırasında Soylu ile Cihangir arasında tartışma çıktı. Tutanaklara geçen tartışmada tarafların ifadeleri ve tavırları dikkat çekiyor. Cihangir İslam’ın Soylu’ya yönelik siyasi nezaket içeren ifadeleri da tutanaklarda görülebiliyor.</p>
      <p>Komisyondaki 18’inci Birleşimin Dördüncü Oturumunda söz alan Saadet Partisi Milletvekili Cihangir İslam, İçişleri Bakanı Süleyman Soylu’ya neler sordu? İşte tutanaklara yansıyan o sorular ve sonrasında çıkan tartışma…</p>
      <p><b>BAŞKAN</b> – Buyurun efendim.</p>
      <p><b>NAZIR CİHANGİR İSLAM</b> (İstanbul) – Teşekkür ederim Sayın Başkan.</p>
      <p>Sayın Bakan, öncelikle hoş geldiniz diyorum.</p>
      <p>Sayın Bakan, çok net birkaç tane sorum var zatıalinize.</p>
      <p>6 KHK’li aylarca kayıptı ve son zamanlarda bulundu fakat bu KHK’liler hayatın doğal akışına aykırı bir şekilde ne başlarından geçeni açıklıyorlar ne de kendilerine bir avukat istiyorlar, avukat talepleri de yok ve şu anda Yusuf Bilge Tunç kayıp vaziyette. Yusuf Bilge Tunç’un akıbeti hakkında sizden net bir açıklama bekliyoruz.</p>
      <p><b>İkinci nokta:</b> 26 binin üzerinde beraat etmiş, soruşturmalardan aklanmış KHK’lilerle alakalı burada İçişleri Bakanlığı personeli de var. Bunları görevlerine iade etmiyorsunuz, hatta zaman zaman “hain” de diyorsunuz. Ben de bir KHK’liyim, bu sözlerinize muhatap oluyorum. Hâlbuki beni hain yapacak sizinle kıyasladığımda herhangi özelliğim yok. Mesela sizin Fetullah Gülen hakkında övücü konuşmalarınız var, ben bir iftarlarına bile gitmişliğim yok ama -dediğim gibi- bu kişisel mukayeseden çıkaralım, bir devlet bakışıyla objektif bakalım.</p>
      <p><b>Şimdi, üçüncü nokta:</b> Aslında söyleyip söylememekte tereddüt ettim ama bu dilekçeyi, daha doğrusu size yazdığım dilekçeyi size takdim edeceğim. Beş aydır KHK’li olarak iptal ettiğiniz bir silah ruhsatı meselesi var –benim hayatımda hiç silahım olmadı, ben bir ortopedi doktoruyum - ama milletvekili olmam hasebiyle korunma amaçlı silah edinmek istiyorum ve İçişleri Bakanlığı bana beş aydır cevap vermiyor. En son zatıalinize bu dilekçeyi yazdım, kırk beş gündür sizden de cevap almadım, şimdi bu kopyayı müsaadenizle sizin masanıza bırakacağım.</p>
      <p>Bunun dışında Üsküdar’da bir konuşmanızda Saadet Partisi Genel Başkanı Sayın Karamollaoğlu için <b>“FETÖ’dür, PKK’dır, terör örgütüdür.”</b> dediniz ve size orada Üsküdar Saadet Partisi örgütünden Yıldıray Çamlıca ve Rıdvan Çamlıca itiraz etti, <b>“Biz Saadetliyiz, söylediklerinizle alakamız yok.”</b> dedi ama kamu görevlisine hakaretten yani size sadece ve sadece hak ettiğiniz cevabı verdikleri için bu insanlar gözaltına alındı…</p>
      <p><b>YAŞAR KIRKPINAR</b> (İzmir) – Yalan söylüyorsun, yalan söylüyorsun, hakaret yok.</p>
      <p><b>NAZIR CİHANGİR İSLAM</b> (İstanbul) – …ve üç buçuk aydan iki yıl dört aya kadar hapis cezasıyla yargılanıyorlar.</p>
      <p><b>YAŞAR KIRKPINAR</b> (İzmir) – Yalan söylüyorsun.</p>
      <p><b>İÇİŞLERİ BAKANI SÜLEYMAN SOYLU</b> – Hoşunuza gidiyor bana hakaret edilmesi.</p>
      <p><b>NAZIR CİHANGİR İSLAM</b> (İstanbul) – Efendim, hoşuma gidiyor meselesi değil.</p>
      <p><b>İÇİŞLERİ BAKANI SÜLEYMAN SOYLU</b> – Hakaret ediliyor. Ama olayla karşı karşıya kalan benim.</p>
      <p><b>NAZIR CİHANGİR İSLAM</b> (İstanbul) – Ben sizinle ikili şeye girmeyeceğim, benim sürem kısıtlı, sizin sonsuz konuşma veya sınırsız konuşma hakkınız var.</p>
      <p><b>BAŞKAN</b> – Lütfen tamamlayın efendim.</p>
      <p><b>NAZIR CİHANGİR İSLAM</b> (İstanbul) – Bana bir dakika ilave vermeyecek misiniz Sayın Başkan?</p>
      <p><b>BAŞKAN</b> – Verdim efendim, verdim, kesmeden verdim.</p>
      <p><b>NAZIR CİHANGİR İSLAM</b> (İstanbul) – Verdiniz mi? Tamam, teşekkür ederim.</p>
      <p>Benim sizden istediğim soruların cevabı net, kısaca tekrar ediyorum:</p>
      <p>Yusuf Bilge Tunç’a ne oldu?</p>
      <p>Bu kaybolup, aylarca kaybolup ortaya çıkan insanların üzerinde ne gibi bir baskı var?</p>
      <p>İçişleri Bakanlığı olarak bu konuları bize net açıklamanız lazım. Soruşturmalardan aklanan insanları niçin görevlerine iade etmiyorsunuz?</p>
      <p>Ne yapmaları lazım göreve iade için? Niçin insanlara, KHK’lilere pasaport vermiyorsunuz?</p>
      <p>Burada net bir açıklama bekliyorum. <b>Sayın Karamollağolu’dan özür dilediniz mi, dileyecek misiniz?</b></p>
      <p>Teşekkür ederim Sayın Başkan.</p>
      <p><b>BAŞKAN</b> – Teşekkür ediyorum efendim.</p>
    </article>
  </body>
</html>