<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/musejie-khl/maple-leafs-vieniba-slavena-bebkoka-vieta-pie-komandas-stures-stasies-rubina-treneris/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T16:14:00+00:00"/>
    <meta property="og:title" content="”Maple Leafs” vienībā slavenā Bebkoka vietā pie komandas stūres stāsies Rubīna treneris"/>
    <meta property="og:description" content="Slavenais Maiks Bebkoks atbrīvots no Nacionālās hokeja līgas (NHL) komandas Toronto “Maple Leafs” galvenā trenera amata."/>
  </head>
  <body>
    <article>
      <h1>”Maple Leafs” vienībā slavenā Bebkoka vietā pie komandas stūres stāsies Rubīna treneris</h1>
      <address><time datetime="2019-11-21T16:14:00+00:00">21 Nov 2019, 16:14</time> by <a rel="author">LETA</a></address>
      <p>Slavenais Maiks Bebkoks atbrīvots no Nacionālās hokeja līgas (NHL) komandas Toronto “Maple Leafs” galvenā trenera amata.</p>
      <p>Toronto komanda sezonas pirmajās 23 spēlēs iekrājusi 22 punktus, kas dod desmito vietu Austrumu konferencē. “Maple Leafs” šobrīd ir sešu zaudējumu sērijā.</p>
      <p>56 gadus vecais Bebkoks pie “Maple Leafs” stūres stājās 2015.gada maijā. Viņš parakstīja astoņu gadu līgumu par kopējo summu 50 miljoni dolāru, kas kanādiešu speciālistu padarīja par vislabāk apmaksāto treneri līgā.</p>
      <p>Toronto hokejisti viņa vadībā iepriekšējās trīs sezonas iekļuva Stenlija kausa izcīņā, taču visās trīs reizēs apstājās pirmajā kārtā.</p>
      <p>Bebkoks trenera karjeru NHL sāka 2002.gadā kā Anaheimas “Mighty Ducks” vadītājs un jau pirmajā savā sezonā aizveda komandu līdz pat Stenlija kausa finālam.</p>
      <p>Pēc 2004./2005.gada sezonas lokauta Bebkoks pievienojās Detroitas “Red Wings” vienībai, ar kuru pēc trim gadiem izcīnīja Stenlija kausu. Kanādietis ar Detroitas komandu desmit gadus pēc kārtas sasniedza NHL izslēgšanas spēles.</p>
      <p>Tāpat Bebkokam bijusi panākumiem bagāta Kanādas valstsvienību trenera karjera. 1997.gadā viņš līdz pasaules čempionāta zeltam aizveda Kanādas U-20 izlasi, bet pēc septiņiem gadiem jau triumfēja turnīrā kā pieaugošo valstsvienības treneris, savukārt 2016.gadā Bebkoks aizveda “kļavas lapas” līdz triumfam Pasaules kausā. Tāpat Bebkoka vadībā Kanādas izlase triumfējusi divās olimpiskajās spēlēs.</p>
      <p>Par Bebkoka pēcteci pie “Maple Leafs” stūres kļuvis 39 gadus vecais Šeldons Kīfs, kurš sesto sezonu vada latviešu aizsarga Kristiāna Rubīna pārstāvēto Amerikas Hokeja līgas (AHL) komandu Toronto “Marlies”.</p>
      <p>Pirms darba AHL Kīfs strādāja Kanādas junioru līgās, bet hokejista karjeras laikā bijušais uzbrucējs Tampabejas “Lightning” kreklā NHL aizvadīja 125 spēles, kurās guva 12 vārtus un veica 12 rezultatīvas piespēles. Nelielu daļu savas karjeras viņš spēlēja kopā ar nu jau mūžībā aizgājušo latviešu aizsargu Kasparu Astašenko.</p>
    </article>
  </body>
</html>