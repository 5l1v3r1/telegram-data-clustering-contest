<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622655/%D8%A2%DA%98%D8%A7%D9%86%D8%B3-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%AF%D8%B1-%D8%AA%D9%87%D8%B1%D8%A7%D9%86-%D8%A8%D8%A7-%D9%85%D9%82%D8%A7%D9%85%D8%A7%D8%AA-%D8%A7%DB%8C%D8%B1%D8%A7%D9%86-%D8%AF%DB%8C%D8%AF%D8%A7%D8%B1-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T16:22:00+00:00"/>
    <meta property="og:title" content="آژانس انرژی اتمی: هفته آینده در تهران با مقامات ایران دیدار می‌کنیم"/>
    <meta property="og:description" content="مدیر کل موقت آژانس بین‌المللی انرژی اتمی روز پنجشنبه خواستار همکاری فوری ایران با آژانس شد و اعلام کرد، هفته آینده دیداری بین آژانس با مقامات ایرانی در تهران برگزار خواهد شد."/>
  </head>
  <body>
    <article>
      <h1>آژانس انرژی اتمی: هفته آینده در تهران با مقامات ایران دیدار می‌کنیم</h1>
      <address>
        <time datetime="2019-11-21T16:22:00+00:00">21 Nov 2019, 16:22</time>
      </address>
      <p>
        <i>مدیر کل موقت آژانس بین‌المللی انرژی اتمی روز پنجشنبه خواستار همکاری فوری ایران با آژانس شد و اعلام کرد، هفته آینده دیداری بین آژانس با مقامات ایرانی در تهران برگزار خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کرنل فروتا روز پنجشنبه در آغاز نشست شورای حکام آژانس در وین با اشاره به موضوعات پوشش داده در گزارش اخیر آژانس درباره راستی‌آزمایی ونظارت در جمهوری اسلامی ایران ذیل قطعنامه ۲۲۳۱ شورای امنیت سازمان ملل گفت:‌ دوشنبه این هفته اطلاعات تازه‌ای در اختیار شورای حکام قرار دادم و اطلاع دادم که ذخایر آب سنگین ایران اکنون از ۱۳۰ تن فراتر رفته است .</p>
      <p>به گزارش پایگاه اطلاع‌رسانی آژانس بین‌المللی انرژی اتمی، وی افزود: به ارائه اطلاعات تازه به شورای حکّام در ارتباط با اجرای تعهدات هسته‌ای ایران تحت برنامه جامع اقدام مشترک (برجام) به شیوه مقتضی ادامه خواهیم داد.</p>
      <figure>
        <img src="https://aftabnews.ir/files/fa/news/1398/8/30/361890_684.jpg"/>
      </figure>
      <p>مدیر کل موقت آژانس در ادامه بیانیه خود در نشست شورای حکام گفت:‌ آژانس به راستی‌آزمایی عدم انحراف مواد هسته‌ای اعلام شده توسط ایران تحت توافق پادمانی ، ادامه می‌دهد . ارزیابی درباره فقدان مواد و فعالیت‌های هسته‌ای اعلام نشده در ایران نیز ادامه دارد.</p>
      <p>فروتا افزود: همانطور که روز هفتم نوامبر (پنجشنبه ۱۶ آبان) به شورای حکام گزارش دادم ، آژانس ذرات اورانیوم طبیعی با منشاء فعالیت انسانی (anthropogenic) را در یک مکان اعلام نشده به آژانس ردیابی کرده است.</p>
      <p>وی با بیان این که آژانس به تعامل با ایران ادامه خواهد داد، مدعی شد: به رغم این (تعامل ما با ایران)، هیچ اطلاعات بیشتری درباره این موضوع دریافت نکرده ایم و این مساله حل نشده باقی مانده است. نشستی بین آژانس و ایران قرار است هفته آینده در تهران برای بحث بیشتر درباره این موضوع برگزار شود. ضروری است که بطور فوری برای حل این مساله با آژانس کار کند.</p>
      <p>او بار دیگر گفت: من از ایران می‌خواهم که بطور کامل و به‌ موقع با آژانس در اجرای توافقنامه پادمانی و پروتکل الحاقی همکاری کند.</p>
    </article>
  </body>
</html>