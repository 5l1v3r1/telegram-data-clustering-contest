<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/21/anastasiades-vulisi-kai-apofasistikotita-gia-thetiki-ekbasi-tis-trimerous"/>
    <meta property="og:site_name" content="euronews"/>
    <meta property="article:published_time" content="2019-11-21T16:55:59+00:00"/>
    <meta property="og:title" content="Ν. Αναστασιάδης: Βούληση και αποφασιστικότητα για θετική έκβαση της τριμερούς"/>
    <meta property="og:description" content="O Πρόεδρος της Κύπρου από την Κροατία"/>
  </head>
  <body>
    <article>
      <h1>Ν. Αναστασιάδης: Βούληση και αποφασιστικότητα για θετική έκβαση της τριμερούς</h1>
      <address><time datetime="2019-11-21T16:55:59+00:00">21 Nov 2019, 16:55</time> by <a rel="author">euronews </a></address>
      <p>Την ισχυρή του βούληση και αποφασιστικότητα για επίτευξη θετικής έκβασης της συνάντησης που θα έχει στις 25 Νοεμβρίου, στο Βερολίνο, με τον Γενικό Γραμματέα των Ηνωμένων Εθνών και με τον Τουρκοκύπριο ηγέτη, εξέφρασε σήμερα από την Κροατία ο Πρόεδρος της Κύπρου Νίκος Αναστασιάδης.</p>
      <figure>
        <img src="https://static.euronews.com/articles/stories/04/31/43/00/808x404_cmsv2_c26ee02c-4cb7-57e3-992d-a49f09654efc-4314300.jpg"/>
        <figcaption>CHRISTOS AVRAAMIDESΧΡΙΣΤΟΣ ΑΒΡΑΑΜΙΔΗΣ//CHRISTOS AVRAAMIDES</figcaption>
      </figure>
      <p>«Παρά τις έκνομες ενέργειες της Τουρκίας, θα ήθελα να επαναλάβω την ισχυρή μου βούληση και αποφασιστικότητα για μια θετική κατάληξη της προσεχούς τριμερούς συνάντησης με τον Γενικό Γραμματέα των Ηνωμένων Εθνών και με τον Τουρκοκύπριο ηγέτη που θα λάβει χώρα την επόμενη Δευτέρα στο Βερολίνο» ανέφερε χαρακτηριστικά ο Κύπριος πρόεδρος μιλώντας από το βήμα της ολομέλειας της συνόδου του ΕΛΚ στο Ζάγρεμπ. Στην ίδια κατεύθυνση, ο κ. Αναστασιάδης ξεκαθάρισε πως στόχος της κυπριακής πλευράς παραμένει η εξεύρεση μιας λύση που θα επανενώνει την Κύπρο, χωρίς εγγυήσεις, ξένα στρατεύματα και ξένες εξαρτήσεις.</p>
      <figure>
        <img src="https://static.euronews.com/articles/stories/04/31/43/00/808x404_cmsv2_f9f99ea2-287f-5e9c-b7f1-194f11c95c89-4314300.jpg"/>
        <figcaption>ΧΡΙΣΤΟΣ ΑΒΡΑΑΜΙΔΗΣ//CHRISTOS AVRAAMIDES</figcaption>
      </figure>
      <p>Απευθυνόμενος στους συνέδρους του ΕΛΚ, εξέφρασε την εκτίμησή του για τη συνεπή στήριξη στις προσπάθειες για εξεύρεση μιας συνολικής και βιώσιμης λύσης του Κυπριακού. «Μιας στήριξης που καθίσταται ακόμη πιο σημαντική εν μέσω της συνεχιζόμενης έντασης και των προκλήσεων της Τουρκίας στις κυπριακές θαλάσσιες ζώνες» υπογράμμισε περαιτέρω.</p>
      <p>Μιλώντας για τις προκλήσεις που αντιμετωπίζει η ΕΕ, ο Πρόεδρος της Κύπρου έκανε ιδιαίτερη αναφορά στο μεταναστευτικό και σημείωσε πως είναι ένα θέμα που χρήζει αντιμετώπισης κατά τρόπο συνολικό. Σε αυτό το πλαίσιο, προέταξε πως ένα αποτελεσματικό και δίκαιο σύστημα ασύλου αποτελεί βασικό κομμάτι της ολιστικής αντιμετώπισης του μεταναστευτικού. Στη συνέχεια ο κ. Αναστασιάδης ανέδειξε τη σημασία της ενότητας της ΕΕ, σημειώνοντας πως σήμερα είναι πιο σημαντική από ποτέ και υπογράμμισε την ανάγκη να ενδυναμωθούν οι αρχές πάνω στις οποίες εδράζεται η ΕΕ, όπως η ειρήνη, η ασφάλεια, η σταθερότητα, η ευημερία και η δημοκρατία.</p>
      <p>Συνεχίζοντας στο ίδιο μήκος κύματος, τόνισε πως η ενότητα της ΕΕ πρέπει να επιδεικνύεται σε σχέση με όλες τις προκλήσεις που μπορεί να θέσουν σε κίνδυνο τις αρχές, τους κανόνες και τους νόμους της Ένωσης, καθώς και ότι η αλληλεγγύη δεν πρέπει να θεωρείται μια επιβάρυνση, αλλά ως όχημα που ενισχύει και ενδυναμώνει την Ένωση στο σύνολο της.</p>
      <p>Τέλος, ο Κύπριος πρόεδρος αναφέρθηκε στην κλιματική αλλαγή, επισημαίνοντας πως είναι το κυρίαρχο θέμα των καιρών και χρειάζεται επειγόντως η ανάληψη δράσης σε εθνικό, περιφερειακό και διεθνές επίπεδο, ώστε να αντιμετωπιστούν συλλογικά τόσο τα αίτια όσο και οι επιπτώσεις της.</p>
    </article>
  </body>
</html>