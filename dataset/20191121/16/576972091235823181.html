<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lag-avtal.se/nyhetsarkiv/thorwaldsson-det-mest-ovardiga-som-hant-pa-decennier-6979343"/>
    <meta property="og:site_name" content="Lag &amp; Avtal"/>
    <meta property="article:published_time" content="2019-11-21T16:42:00+00:00"/>
    <meta property="og:title" content="Thorwaldsson: Det mest ovärdiga som hänt på decennier"/>
    <meta property="og:description" content="LO:s ordförande är starkt kritisk till Vänsterpartiets hot om misstroendeförklaring mot arbetsmarknadsminister Eva Nordmark (S): – Det är det mest ovärdiga som hänt i Sveriges riksdag på flera decennier, säger Karl-Petter Thorwaldsson, till Dagens Nyheter."/>
  </head>
  <body>
    <article>
      <h1>Thorwaldsson: Det mest ovärdiga som hänt på decennier</h1>
      <address><time datetime="2019-11-21T16:42:00+00:00">21 Nov 2019, 16:42</time> by <a rel="author">Tiina Demargne</a></address>
      <h4>LO:s ordförande är starkt kritisk till Vänsterpartiets hot om misstroendeförklaring mot arbetsmarknadsminister Eva Nordmark (S): – Det är det mest ovärdiga som hänt i Sveriges riksdag på flera decennier, säger Karl-Petter Thorwaldsson, till Dagens Nyheter.</h4>
      <p>Det var på torsdagsförmiddagens som Vänsterpartiet <a href="https://www.lag-avtal.se/nyhetsarkiv/v-hotar-med-misstroende-mot-minister-6979286">kallade till presskonferens och meddelade</a> att man kräver att regeringen inom två veckor svarar på hur den ska uppfylla en rad krav gällande Arbetsförmedlingen. De fem krav som partiet vill att regeringen ska svara på handlar bland annat om att V vill att Arbetsförmedlingen ska finnas i hela landet, att stödet för funktionsnedsatta ska säkras och att regeringen återkommer med extra pengar som Arbetsförmedlingen kan använda under våren 2020.</p>
      <p>Enligt TT överväger Moderaterna och Kristdemokraterna frågan om en misstroendeförklaring – och Sverigedemokraterna är direkt entusiastiska.</p>
      <p>– Den cirkus som börjar i dag är det mest ovärdiga som hänt i Sveriges riksdag på flera decennier. Jag tror inte att riksdagspartierna, med Jonas Sjöstedt i spetsen, fattar vad det kommer att betyda för våra demokratiska institutioner om man riktar ett misstroende mot en minister som har suttit i några månader, säger Karl-Petter Thorwaldsson, <a href="https://www.dn.se/nyheter/politik/thorwaldsson-det-mest-ovardiga-som-hant-pa-flera-decennier/">till DN och fortsätter</a>:</p>
      <p>– Hon ärvde en M+KD-budget. Nu medverkar Jonas Sjöstedt till att vi får en sådan jävla cirkus i svensk riksdag som vi aldrig har sett förut.</p>
      <p>– Här ryker Jonas Sjöstedts charmkurs för svenska fackföreningar. Han ger sig på en av våra absolut starkaste fackliga ledare. Eva Nordmark är en polare till LO också, även om hon kommer från TCO.</p>
      <p>Arbetsmarknadsministern själv tycker att V ägnar sig åt politiskt tjafs och säger indirekt att partiet kan glömma att regeringen backar.</p>
      <p>– Vänsterpartiet skapar mer kaos genom att agera så här, säger hon till TT.</p>
      <hr/>
      <h3>Misstroendeförklaring</h3>
      <p>Minst 35 ledamöter måste först gå ihop och föreslå att riksdagen ska rösta om att göra en misstroendeförklaring för att en omröstning ska bli av. Vänsterpartiet har 28 riksdagsledamöter.</p>
      <p>Minst 175 ledamöter måste sedan rösta ja till förslaget för att riksdagen ska förklara sitt misstroende för regeringen eller en minister. Det är en majoritet av riksdagens 349 ledamöter.</p>
      <p>Om riksdagen kommer fram till att den inte har förtroende för statsministern måste hela regeringen avgå eller utlysa ett extra val. Om riksdagen kommer fram till att den inte har förtroende för en minister måste ministern avgå.</p>
      <p>Källa: Riksdagen (TT)</p>
      <hr/>
      <related>
        <h4>Relaterade artiklar</h4>
        <a href="https://www.lag-avtal.se/nyhetsarkiv/v-hotar-med-misstroende-mot-minister-6979286"/>
        <a href="https://www.lag-avtal.se/nyhetsarkiv/forre-metall-basen-darfor-tappar-lo-i-relevans-6978041"/>
        <a href="https://www.lag-avtal.se/nyhetsarkiv/darfor-slutar-lo-basen-thorwaldsson-6977454"/>
        <a href="https://www.lag-avtal.se/nyhetsarkiv/ny-ordforande-maste-samla-lo-6977564"/>
        <a href="https://www.lag-avtal.se/nyhetsarkiv/vice-ordforande-lamnar-lo-i-var-6977721"/>
      </related>
    </article>
  </body>
</html>