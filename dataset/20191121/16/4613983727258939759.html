<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/es-shte-poharchi-pochti-chetvart-ot-byudzheta-si-za-borba-s-klimatichnite-promeni.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T16:15:00+00:00"/>
    <meta property="og:title" content="ЕС ще похарчи почти четвърт от бюджета си за борба с климатичните промени"/>
    <meta property="og:description" content="Брюксел ще разходва с 1,5% повече средства догодина или общо 169 млрд. евро"/>
  </head>
  <body>
    <article>
      <h1>ЕС ще похарчи почти четвърт от бюджета си за борба с климатичните промени</h1>
      <address><time datetime="2019-11-21T16:15:00+00:00">21 Nov 2019, 16:15</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Вчера вечерта бюджета на Европейския съюз за 2020 г. беше одобрен от Европейската комисия, Европейския парламент и Съвета на Европа и никак не изненадващо той е по-висок от миналогодишния с 1,5%. Ако той бъде одобрен в текущия си вид и от евродепутатите, което е последната стъпка преди официалното му приемане, централната администрация на Стария континент ще реализира проекти за почти 169 млрд. евро, от които ще бъдат осъществени плащания на 153,5 млрд. евро.</p>
      <p>Прави впечатление значителното увеличаване на средствата за екологични проекти, които общо ще формират 21% от разходите на Брюксел догодина. Парите за програмата за екологични и климатични проекти LIFE ще бъдат увеличени с 5,6% до почти 590 млн. евро, тези за Хоризонт 2020 с 8,8% до 13,5 млрд. евро, а за инвестиции във възобновяеми енергийни източници ще бъдат разходвани 1,3 млрд. евро, което е с над 35% повече, отколкото са похарчени през настоящата година.</p>
      <p>Половината бюджет на Европейския съюз ще бъде насочен към подобряване на конкурентоспособността на икономиките от Стария континент. Сумата от почти 84 млрд. евро (която е с 4,1% повече, отколкото са разходвани за такива политики през настоящата година) обаче може да е недостатъчна, ако Брюксел не предприеме структурни реформи, насочени към дерегулиране на пазарите и понижаване на бюрократичността на централно равнище.</p>
      <p>През последните години става ясно, че европейските компании са все по-слабоконкурентни от своите американски или китайски съперници на пазарите. Това, от една страна, се дължи на високите цени на труда в Европа, но, от друга, е пряко следствие на все по-мащабните регулации, налагани от Брюксел с всяка година.</p>
      <p>"Бюджетът догодина ще канализира ресурсите там, където те са необходими. Той ще създаде заетост, ще адресира климатичните проблеми и ще подпомогне инвестициите в цяла Европа. Чрез него ще инвестираме в младите хора и в превръщането на континента в по-сигурно място", посочва европейският комисар по бюджета и човешките ресурси Гюнтер Оетингер в изявление.</p>
      <p>В отговор на това се увеличават средствата за Еразъм+ - с 3,6% до 2,9 млрд. евро и за Европейския корпус за солидарност - с 16% до 166 млн. евро. Целта е чрез тази сума да се създадат възможности за реализация в Европа или навън за младежите от държавите в Стария континент. Значителни средства ще бъдат отделени за земеделските производители, към които ще бъде насочена една трета от бюджета на Европейския съюз или 58 млрд. евро.</p>
    </article>
  </body>
</html>