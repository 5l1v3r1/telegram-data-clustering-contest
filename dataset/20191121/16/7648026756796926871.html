<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%97%d7%a9%d7%a9-%d7%91%d7%a7%d7%a8%d7%91-%d7%a2%d7%95%d7%91%d7%93%d7%99-%d7%94%d7%a2%d7%99%d7%a8%d7%99%d7%99%d7%94-%d7%92%d7%a8%d7%99%d7%a0%d7%91%d7%a8%d7%92-%d7%94%d7%a0%d7%97%d7%94-%d7%9c%d7%a7%d7%a6%d7%a5-30-%d7%90%d7%97%d7%95%d7%96-%d7%9e%d7%94%d7%a9%d7%a2%d7%95%d7%aa-%d7%94%d7%a0%d7%95%d7%a1%d7%a4%d7%95%d7%aa-419266/6"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-21T16:09:00+00:00"/>
    <meta property="og:title" content="חשש בקרב עובדי העירייה: גרינברג הנחה לקצץ 30 אחוז מהשעות הנוספות"/>
    <meta property="og:description" content="מדובר בצעד שייצא לפועל כחלק מאישור תקציב 2020. על פי גורם שמעורה בפרטים: הקיצוץ לא צפוי להיות אחיד, ועלול להוביל למתחים ומחלוקות באגפים השונים. העירייה: &quot;המטרה לייעל את המערכת ולאפשר השקעה רחבה יותר בתושבים&quot;"/>
  </head>
  <body>
    <article>
      <h1>חשש בקרב עובדי העירייה: גרינברג הנחה לקצץ 30 אחוז מהשעות הנוספות</h1>
      <h2>מדובר בצעד שייצא לפועל כחלק מאישור תקציב 2020. על פי גורם שמעורה בפרטים: הקיצוץ לא צפוי להיות אחיד, ועלול להוביל למתחים ומחלוקות באגפים השונים. העירייה: "המטרה לייעל את המערכת ולאפשר השקעה רחבה יותר בתושבים"</h2>
      <address><time datetime="2019-11-21T16:09:00+00:00">21 Nov 2019, 16:09</time> by <a rel="author">מתן דויטש</a></address>
      <p>      </p>
      <figure>
        <img src="https://cdn.isnet.co.il/dyncontent/2019/5/23/4939079f-7261-4e3d-bf18-efb9915fc84f.JPG"/>
        <figcaption>העירייה. "מעבר לחיסכון במשאבים" | צילום: ריאן</figcaption>
      </figure>
      <p>קיצוצים בעיריית פתח תקוה: כחלק מהתהליך לאישור תקציב 2020, הנחה ראש העירייה רמי גרינברג לקצץ 30 אחוזים מהשעות הנוספות ושעות הכוננות של עובדי עירייה רבים.</p>
      <p>על פי גורם שמעורה בפרטים, הקיצוץ לא צפוי להיות אחיד, כך שכל מנהל אגף יידרש לקבל החלטה למי לקצץ וכמה. הצעד עלול להוביל למתחים ומחלוקות באגפים השונים. חשש של עובדים ששכרם צפוי להיפגע בשל כך, כבר גורם לאי שקט במסדרונות העירייה.</p>
      <p>"שנה שעברה הוא קיצץ ועשה סדר שרובו עוד היה הגיוני ועכשיו שוב קיצוצים", אומרת אחת העובדות. "תמיד שמגיע ראש עירייה חדש יש גל פיטורים ובזה הנושא מסתיים, אבל כאן עדיין לא. רמי פועל בגישה של מי שלא טוב לו השינויים - שילך הביתה.  מבחינתו שיהיו 4 עובדים בכל העירייה שיעשו את כל המשימות. יש תחושה שהוא עושה מה שהוא רוצה בלי לספור אף אחד".</p>
      <figure>
        <img src="https://cdn.isnet.co.il/dyncontent/2019/2/18/2098b669-f984-437a-9e75-f6e5852c1eeb.png"/>
        <figcaption>גרינברג. "אי שקט בקרב העובדים" | צילום: ריאן</figcaption>
      </figure>
      <p>גורם עירוני מסר ל'מיינט פתח תקוה' כי "רמי מתערב עד לפרטים הקטנים בלי להשאיר שיקול דעת למנהלי המחלקות. ההנחיה שנתן היא בעצם כיסוי. הוא נוקם בעובדים שלא תמכו בו ולהיפך. עובדים חדשים הוא מוסיף להם שעות נוספות על גבם של יתר העובדים".</p>
      <p><b>מלשכת ראש העיר נמסר בתגובה:</b> "עם כניסתו לתפקיד, ראש העיר רמי גרינברג החל בתהליך רה-ארגון, שלא נעשה כמותו בארץ,  אשר מטרתו לייעל את המערכת העירונית ולאפשר השקעה רחבה יותר בתושבי העיר.</p>
      <p>"מדובר בכסף ציבורי אשר מיועד לרווחת התושבים מתוך מטרה לצמצם את ההוצאות המיותרות ולאפשר את ההוזלה בתשלומי ארנונה – שנה אחר שנה ברציפות. תוצאות המהלך הורגשו כבר בשנת 2019 ויורגשו ביתר שאת גם בשנת התקציב הקרובה. כך, בשונה מרוב הארגונים והרשויות אשר מראים בדר"כ על גידול בהוצאות השכר בכל שנה, עיריית פתח תקוה תראה על קיטון.</p>
      <p>"נציין כי מעבר לחיסכון במשאבים, רה-הארגון מחזק את המערכת העירונית בכך שעובדים טובים מתוגמלים בהתאם והשירות לתושב עולה בכל הפרמטרים. נדגיש כי בניגוד לנטען, מדובר במהלך חוצה ארגון ובוודאי שלא מדובר באיפה ואיפה כלפי עובד זה או אחר.</p>
      <p>"בניגוד לנוהג שהיה קיים בעבר, שהחלוקה היתה על פי הקרבה "לצלחת", הסיווג בשעות הנוספות והכוננויות נעשה אך ורק על פי צרכי המערכת. יחד עם זאת, כפי שהיה עד כה, כל הליך ההתייעלות יעשה בתיאום ובשיתוף פעולה עד כמה שניתן. זאת מתוך מטרה כי פתח תקוה תהפוך להיות הסיירת של הרשויות המקומיות בכל הארץ ותושבי העיר יקבלו את המקסימום הניתן".</p>
    </article>
  </body>
</html>