<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/rosiya_povernula_korabli_ale_robiti_z_nimi_ukrayina_nichogo_ne_mozhe_prichina_n1237440"/>
    <meta property="og:site_name" content="24 Канал"/>
    <meta property="article:published_time" content="2019-11-21T16:58:00+00:00"/>
    <meta property="og:title" content="Росія повернула кораблі, але робити з ними Україна нічого не може: причина"/>
    <meta property="og:description" content="Повернені Росією українські судна і далі є речовими доказами у справі в РФ щодо українських моряків. Формально їх передали Києву на &quot;відповідальне зберігання&quot;."/>
  </head>
  <body>
    <article>
      <h1>Росія повернула кораблі, але робити з ними Україна нічого не може: причина</h1>
      <address><time datetime="2019-11-21T16:58:00+00:00">21 Nov 2019, 16:58</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Повернені Росією українські судна і далі є речовими доказами у справі в РФ щодо українських моряків. Формально їх передали Києву на "відповідальне зберігання".</b>
      </p>
      <p>КПК України "відповідальне зберігання" трактує як заборону на будь-які дії щодо об'єктів, які на таке зберігання передали. Це пояснив адвокат українських моряків Микола Полозов, пише <a href="http://sub.interfax.kiev.ua/rus/tape/296412277/">Інтерфакс-Україна.</a></p>
      <blockquote>Читайте також: <a href="https://24tv.ua/moryakam_ne_povernuli_navit_hrestiki_shho_shhe_rosiya_zalishila_v_sebe_yak_rechovi_dokazi_n1237403">Морякам не повернули навіть хрестики: що ще Росія залишила в себе як "речові докази"</a></blockquote>
      <p>Іншими словами, <b>судна хоч і повернули Україні, робити з ними вона нічого не може – в тому числі не може їх ремонтувати чи експлуатувати, аж поки судна не вилучать з переліку речових доказів.</b></p>
      <p>Полозов уточнив, що російська сторона має право заявити про це в Міжнародному трибуналі ООН з морського права.</p>
      <p><b>Коли з кораблів можуть зняти статус речових доказів?</b> Це питання, як і питання участь в суді в РФ українських моряків, розглядатиметься аж після завершення попереднього слідства у справі та скерування матеріалів до суду. "У будь-якому випадку, все буде зрозуміло тільки після того, як ми завершимо ознайомлюватися з матеріалами справи", – пояснив адвокат.</p>
      <h3>Полон та повернення українських кораблів: головне</h3>
      <p>► 25 листопада 2018 року росіяни затримали із застосуванням зброї в районі Керченської протоки український буксир "Яни Капу" і малі броньовані артилерійські катери "Бердянськ" і "Нікополь", що прямували з Одеси до Маріуполя.</p>
      <p>► Міжнародний трибунал ООН з морського права 25 травня 2019 року ухвалив, що Росія повинна звільнити українських моряків і передати Україні українські судна.</p>
      <p>► У Росії 24 українських моряків звинувачують у "незаконному перетині кордону із застосуванням насильства чи загрози його застосування". Попри це вони повернулися до України 7 вересня 2019 року в рамках взаємного звільнення Україною і Росією утримуваних осіб.</p>
      <p>► 18 листопада 2019 року судна росіяни передали українцям. Плавзасоби не на ходу, без розеток і навіть унітазів. Зеленський заявив, що Київ звернеться до РФ, щоб та повернула недостачу. У відповідь російське ФСБ заявило, що судна передали в нормальному стані.</p>
      <blockquote>Інший нюанс: <a href="https://24tv.ua/chi_ye_poverneni_rosiyeyu_korabli_dokazom_u_spravi_proti_poroshenka_komentar_zelenskogo_n1237095">Чи є повернені Росією кораблі доказом у справі проти Порошенка</a> – коментар Зеленського.</blockquote>
    </article>
  </body>
</html>