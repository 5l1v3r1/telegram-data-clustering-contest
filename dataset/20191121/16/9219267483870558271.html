<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391995-%d7%9e%d7%a0%d7%93%d7%9c%d7%91%d7%9c%d7%99%d7%98-%d7%94%d7%9b%d7%a8%d7%99%d7%a2-%d7%9b%d7%aa%d7%91-%d7%90%d7%99%d7%a9%d7%95%d7%9d-%d7%a0%d7%92%d7%93-%d7%a8%d7%90%d7%a9-%d7%94%d7%9e%d7%9e%d7%a9%d7%9c"/>
    <meta property="og:site_name" content="סרוגים"/>
    <meta property="article:published_time" content="2019-11-21T16:25:29+00:00"/>
    <meta property="og:title" content="מנדלבליט הכריע: נתניהו יואשם בשוחד בתיק 4000"/>
    <meta property="og:description" content="לאחר שנתיים של חקירות וארבעה ימי שימוע, היועמ&quot;ש הודיע על הגשת כתב אישום נגד בנימין נתניהו. ראש הממשלה יואשם בשוחד בתיק 4000, וכן במרמה..."/>
  </head>
  <body>
    <article>
      <h1>מנדלבליט הכריע: נתניהו יואשם בשוחד בתיק 4000</h1>
      <h2>לאחר שנתיים של חקירות וארבעה ימי שימוע, היועמ"ש הודיע על הגשת כתב אישום נגד בנימין נתניהו. ראש הממשלה יואשם בשוחד, מרמה והפרת אמונים</h2>
      <address><time datetime="2019-11-21T16:25:29+00:00">21 Nov 2019, 16:25</time> by <a rel="author">, חדשות סרוגים</a></address>
      <p>ההכרעה התקבלה: חודש וחצי לאחר סיום ארבעת ימי השימוע, היום (חמישי) פורסמה ההחלטה של היועץ המשפטי לממשלה <u><a href="https://www.srugim.co.il/384584-%d7%9e%d7%a0%d7%93%d7%9c%d7%91%d7%9c%d7%99%d7%98-%d7%95%d7%a9%d7%99-%d7%a0%d7%99%d7%a6%d7%9f-%d7%9e%d7%92%d7%99%d7%91%d7%99%d7%9d-%d7%9c%d7%90%d7%95%d7%97%d7%a0%d7%94">אביחי מנדלבליט</a></u>– במסגרתה המליץ על הגשת כתב אישום נגד ראש הממשלה בנימין נתניהו. זו הפעם הראשונה בהיסטוריה שבה מוגש כתב אישום נגד ראש ממשלה מכהן.</p>
      <p>על פי כתב האישום הסופי, ב<b><u><a href="https://www.srugim.co.il/175859-%d7%aa%d7%99%d7%a7-1000-%d7%94%d7%97%d7%9c%d7%94-%d7%97%d7%a7%d7%99%d7%a8%d7%aa%d7%95-%d7%a9%d7%9c-%d7%a8%d7%90%d7%a9-%d7%94%d7%9e%d7%9e%d7%a9%d7%9c%d7%94-%d7%a0%d7%aa%d7%a0%d7%99%d7%94%d7%95">תיק 1000</a></u>–</b> המכונה "תיק המתנות" ועוסק במתנות לאיש העסקים ארנון מילצ'ן- הוחלט להעמיד את נתניהו לדין בעבירה של מרמה והפרת אמונים. ב<b>תיק 2000</b>, העוסק ביחסי מו"ל ידיעות אחרונות נוני מוזס עם ראש הממשלה, נרשמה מחלוקת בפרקליטות – אך בסופו של דבר היועמ"ש החליט שלא לסגור את התיק מול נתניהו, עם אישום של הפרת אמונים.</p>
      <p>התיק המרכזי והראשי מבין כולם הוא <b>תיק 4000</b>, פרשת בזק – וואלה, שעוסק לכאורה בקידום עסקת בזק בתמורה לסיקור אוהד למשפחת נתניהו באתר וואלה. לאורך כל השימוע, המטרה העיקרית של פרקליטי ראש הממשלה הייתה להוביל להורדת סעיף השוחד מהתיק, אך מנדלבליט החליט להשאיר את הסעיף החמור ביותר בכתב האישום הסופי.</p>
      <p>היועץ המשפטי לממשלה יעביר בימים הקרובים את כתב האישום נגד בנימין נתניהו ליו״ר הכנסת, ומאז יחלו להיספר 30 הימים שבהם נתניהו יוכל לבקש חסינות מהכנסת. עם זאת, נתניהו ככל הנראה לא יבקש חסינות, זאת מכיוון שבשלב הזה אין כנסת יציבה ורוב מספק בוועדה המסדרת שתבטיח את אישור בקשתו.</p>
      <p>בתור ראש הממשלה, נתניהו לא צריך להתפטר מתפקידו כל עוד אין פסק דין חלוט אחרי ערעור. עם זאת, נתניהו יהיה מחוייב להתפטר מכל תפקידי השרים שברשותו – כלומר, תיקי הבריאות, החקלאות, הרווחה, והתפוצות – מיד עם הגשת כתב האישום בעוד כחודש.</p>
      <p>על רקע ההיערכות להחלטה, תומכי נתניהו הפגינו אמש במספר מוקדים ברחבי הארץ נגד הגשת כתב האישום, וקראו למנדלבליט לסגור את התיקים.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>הפגנת תומכי נתניהו (צילום: רן כרמי בוזגלו</p>
    </article>
  </body>
</html>