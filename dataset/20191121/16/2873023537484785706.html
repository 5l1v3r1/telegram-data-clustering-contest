<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219947"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T16:29:52+00:00"/>
    <meta property="og:title" content="Προβλήματα στους δρόμους από την έντονη βροχή"/>
    <meta property="og:description" content="Αυξημένη κίνηση σε κεντρικές οδικές αρτηρίες του λεκανοπεδίου λόγω της έντονης βροχόπτωσης στην Αττική. Συνέχιση της κακοκαιρίας τις επόμενες ώρες."/>
  </head>
  <body>
    <article>
      <h1>Προβλήματα στους δρόμους από την έντονη βροχή</h1>
      <address><time datetime="2019-11-21T16:29:52+00:00">21 Nov 2019, 16:29</time> by <a rel="author">efsyn.gr</a></address>
      <p>Την Αττική πλήττει από σήμερα το απόγευμα το κύμα κακοκαιρίας που ξεκίνησε από τη Δυτική Ελλάδα, με την έντονη βροχόπτωση να προκαλεί αυξημένη κίνηση σε κεντρικές οδικές αρτηρίες του λεκανοπεδίου.</p>
      <p>Σύμφωνα με την τελευταία ενημέρωση από την Διεύθυνση Τροχαίας Αττικής, καθυστερήσεις και αυξημένη κίνηση παρατηρούνται στη λεωφόρο Κηφισίας, τον Κηφισό και την είσοδο της εθνικής οδού Αθηνών- Κορίνθου, στο ύψος του Σκαραμαγκά.</p>
      <p>Παράλληλα, διακόπηκε η κυκλοφορία των οχημάτων στην οδό Κυριαζή, στην Κηφισιά, από τη συμβολή της με τη λεωφόρο Κηφισίας έως την οδό Αγίου Τρύφωνος, λόγω θραύσης αγωγού ύδρευσης.</p>
      <p>Μέχρι στιγμής η Πυροσβεστική έχει δεχθεί δύο κλήσεις για κοπή δένδρων.</p>
      <h3>Έκτακτο δελτίο καιρού</h3>
      <p>Σύμφωνα με το <u><a href="https://www.efsyn.gr/ellada/koinonia/219865_ishyres-brohes-kataigides-kai-anemoi-apo-apogeyma-stin-attiki">έκτακτο δελτίο </a></u>της Εθνικής Μετεωρολογικής Υπηρεσίας, τις επόμενες ώρες η κακοκαιρία αναμένεται να πλήξει την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά Ελλάδα (συμπεριλαμβανομένης της Αττικής) και τα νότια τμήματα της Εύβοιας.</p>
      <p>Τη νύχτα, τα φαινόμενα σταδιακά θα εξασθενήσουν.</p>
      <p>Αύριο Παρασκευή, μέχρι τις πρώτες πρωινές ώρες, η κακοκαιρία θα επηρεάσει την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/219865_ishyres-brohes-kataigides-kai-anemoi-apo-apogeyma-stin-attiki"/>
        <a href="https://www.efsyn.gr/ellada/koinonia/217006_epimenei-i-kakokairia-ayximeni-kinisi-stin-athina"/>
        <a href="https://www.efsyn.gr/ellada/koinonia/213257_kataigida-stin-athina"/>
        <a href="https://www.efsyn.gr/ellada/koinonia/219725_problimata-sti-zakyntho-apo-tin-kakokairia-megala-ypsi-brohis-sti-messinia"/>
        <a href="https://www.efsyn.gr/ellada/koinonia/219338_halaei-o-kairos-apo-ta-boreia-kai-dytika"/>
        <a href="https://www.efsyn.gr/ellada/koinonia/218751_ebrexe-problimata-stoys-dromoys-anatropi-fortigoy-stin-ethniki"/>
      </related>
    </article>
  </body>
</html>