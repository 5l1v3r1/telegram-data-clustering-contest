<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ruslan_homchak_vzyav_uchast_u_zasidanni_viyskovogo_komitetu_yes_331333.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T16:19:00+00:00"/>
    <meta property="og:title" content="Руслан Хомчак взяв участь у засіданні Військового комітету ЄС"/>
    <meta property="og:description" content="Сьогодні, 21листопада, у Брюсселі начальник Генерального штабу – Головнокомандувач Збройних Сил України генерал-лейтенант Руслан Хомчак взяв участь у засіданні Військового комітету Європейського Союзу у форматі з Україною на рівні начальників генеральних штабів."/>
  </head>
  <body>
    <article>
      <h1>Руслан Хомчак взяв участь у засіданні Військового комітету ЄС</h1>
      <h2>Сьогодні, 21листопада, у Брюсселі начальник Генерального штабу – Головнокомандувач Збройних Сил України генерал-лейтенант Руслан Хомчак взяв участь у засіданні Військового комітету Європейського Союзу у форматі з Україною на рівні начальників генеральних штабів.</h2>
      <address>
        <time datetime="2019-11-21T16:19:00+00:00">21 Nov 2019, 16:19</time>
      </address>
      <figure>
        <img src="https://galinfo.com.ua/media/gallery/intxt/z/a/zasidanniaviyskovogokomitetyes.jpg"/>
        <figcaption>Руслан Хомчак взяв участь у засіданні Військового комітету ЄС</figcaption>
      </figure>
      <p>В ході засідання обговорювалися актуальні питання міжнародної та регіональної безпеки, в тому числі і аспекти агресивної зовнішньої політики Російської Федерації.</p>
      <p>Генерал-лейтенант Руслан Хомчак під час свого виступу поінформував міжнародну спільноту про розвиток безпекового середовища довкола України, обстановку в районі проведення операції Об’єднаних сил та основні досягнення оборонної реформи.</p>
      <p>– Ми суттєво просунулись у процесі трансформації системи управління Збройних Сил України, в основу якої закладено принципи і стандарти, прийняті у державах-членах НАТО. Також нам вдалося наростити потенціал системи підготовки Збройних Сил, розширити мережу навчальних центрів. Акцент робиться на індивідуальній підготовці професіоналів, яка передбачає якісний відбір та ретельну підготовку відповідних фахівців, – зазначив генерал-лейтенант Руслан Хомчак.</p>
      <p>Також мова йшла про поглиблення військового діалогу між Збройними Силами України та відповідними структурами ЄС. Актуальним напрямком такої співпраці є залучення підрозділів Збройних Сил України до чергування у складі бойових тактичних груп ЄС. Зокрема, планується поновити участь Збройних Сил України у місіях та операціях ЄС.<br/>На завершення, начальник Генерального штабу – Головнокомандувач Збройних Сил України подякував усім присутнім за всебічну підтримку, яка надається Україні у протидії російській агресії та реалізації завдань оборонної реформи.</p>
      <p>Крім того, під час офіційного візиту до Брюсселю генерал-лейтенант Руслан Хомчак провів низку зустрічей з начальниками генеральних штабів країн-членів та партнерів ЄС.</p>
    </article>
  </body>
</html>