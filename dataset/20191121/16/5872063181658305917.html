<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1560939/proklitiki-epithesi-tourkikou-upex-se-mitsotaki-gia-to-metanasteutiko/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T16:24:27+00:00"/>
    <meta property="og:title" content="Προκλητική επίθεση τουρκικού ΥΠΕΞ σε Μητσοτάκη για το μεταναστευτικό"/>
    <meta property="og:description" content="Εκνευρισμός στην Άγκυρα"/>
  </head>
  <body>
    <article>
      <h1>Προκλητική επίθεση τουρκικού ΥΠΕΞ σε Μητσοτάκη για το μεταναστευτικό</h1>
      <address>
        <time datetime="2019-11-21T16:24:27+00:00">21 Nov 2019, 16:24</time>
      </address>
      <p>
        <b>Εκνευρισμός στην Άγκυρα</b>
      </p>
      <p>Επίθεση κατά του πρωθυπουργού Κυριάκου Μητσοτάκη και, εν γένει, της ελληνικής κυβέρνησης εξαπέλυσε προ ολίγου, σε ανακοίνωσή του, το ΥΠΕΞ της Τουρκίας</p>
      <p>Στην ανακοίνωση του Χαμί Ακσόι, εκπροσώπου του τουρκικού ΥΠΕΞ, χαρακτηρίζονται ως αβάσιμες και ατυχείς οι δηλώσεις του Ελληνα πρωθυπουργού για το μεταναστευτικό.</p>
      <p>Ο Ακσόι, μεταξύ άλλων, υποστηρίζει ότι επρόκειτο για μια απόπειρα χειραγώγησης της κοινής γνώμης από την πλευρά της Ελλάδας, μέσω «αλλοίωσης των γεγονότων».</p>
      <p>Μέσω του Ακσόι, η Αγκυρα διαμηνύει ότι δεν είναι δίκαιο να αναλάβει η Τουρκία όλο το βάρος της μετανάστευσης, το οποίο, όπως αναφέρει, αποτελεί ένα παγκόσμιο πρόβλημα.</p>
      <p>Το ΥΠΕΞ της Τουρκίας σημειώνει επίσης ότι χώρες που βρίσκονται σε μεταναστευτικές διόδους, όπως η Ελλάδα, δεν είναι ανθρώπινο να εφαρμόζουν μηδενική μεταναστευτική πολιτική και να αγνοούν τα δικαιώματα αυτών των ανθρώπων.</p>
      <p>Μεταναστευτικό, 2ο μέρος: 10 κέντρα φιλοξενίας στην ηπειρωτική Ελλάδα -Εκτός πόλεων, δεν θα είναι κλειστά</p>
      <p>«Η Ελλάδα και οι χώρες που πλήττονται από το προσφυγικό πρέπει να επικεντρωθούν κυρίως στην αντιμετώπιση των αιτιών που προκαλούν τη μετανάστευση στις χώρες προέλευσης», σημειώνει το τουρκικό ΥΠΕΞ.</p>
      <p>Στην ανακοίνωση του Τούρκου εκπροσώπου τονίζεται ότι «παρά το γεγονός ότι ο Έλληνας πρωθυπουργός αρνείται να να δει και να αναγνωρίσει την κατάσταση, παράτυποι μετανάστες εξακολουθούν να επαναπροωθούνται (σ.σ.: με τη μέθοδο του push-back) από τις ελληνικές Αρχές στα σύνορα. Αγνοώντας τις ευρωπαϊκές αξίες, αυτοί οι άνθρωποι υπόκεινται σε απάνθρωπες συμπεριφορές. Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας», προστίθεται στη συνέχεια.</p>
      <p>
        <b>«Ντιρεκτίβες» του τουρκικού ΥΠΕΞ προς την Αθήνα</b>
      </p>
      <p>Το ΥΠΕΞ της Τουρκίας στη συνέχεια προβαίνει σε συγκεκριμένες «οδηγίες» προς την ελληνική πλευρά. Ο Ακσόι συγκεκριμένα ανέφερε ότι η Τουρκία καλεί την ελληνική κυβέρνηση:</p>
      <p>Να επανορθώσει τις απάνθρωπες συνθήκες που αντιμετωπίζουν οι μετανάστες, που καταγράφονται επίσης από διεθνείς οργανισμούς.</p>
      <p>Να φροντίσει για την πρόληψη θανάτων των μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια.</p>
      <p>Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο.</p>
      <p>Να τερματιστεί η πρακτική προώθησης των μεταναστών, βάσει του διεθνούς δικαίου.</p>
      <p>Να μην χρησιμοποιεί όπλα εναντίον μεταναστών και να μην τους αντιμετωπίζει απάνθρωπα.</p>
      <p>Να δείξει σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας.</p>
      <p>
        <b>Οι δηλώσεις Μητσοτάκης στην Handelsblatt που προκάλεσαν την αντίδραση</b>
      </p>
      <p>Πρόσφατα ο Κυριάκος Μητσοτάκη παραχώρησε συνέντευξη στην Handelsblatt για το προσφυγικό. Αναφερόμενος στον ρόλο της Τουρκίας και την άφιξη εκατοντάδων προσφύγων καθημερινά στα ελληνικά νησιά ανέφερε: «Θα το πω ξεκάθαρα. Δεν είναι αποδεκτό. Δεν μπορεί να συνεχιστεί η κατάσταση ως έχει. Είναι προφανές τι συμβαίνει: Η Τουρκία προσπαθεί να χρησιμοποιήσει το μεταναστευτικό ως μοχλό ώστε να πιέσει την Ευρώπη και να επιτύχει παραχωρήσεις. Είπα ανοιχτά στον πρόεδρο Ερντογάν ότι δεν μπορεί να εκμεταλλεύεται χρησιμοθηρικά τους πρόσφυγες και μετανάστες εάν θέλει καλές σχέσεις γειτνίασης με την Ελλάδα».</p>
      <p>Αναφορικά με τις ενέργειες της Ελλάδας ο Κυρ. Μητσοτάκης σημείωνε ότι «οι διαδικασίες για το άσυλο είναι αυστηρότερες και πιο γρήγορες. Όποιος δεν λαμβάνει άσυλο, πρέπει να επιστρέφει είτε στην Τουρκία είτε στην χώρα καταγωγής του».</p>
      <p>Πηγή:<a href="https://www.iefimerida.gr/kosmos/epithesi-ypex-toyrkias-kata-toy-kyriakoy-mitsotaki"> iefimerida.gr</a></p>
    </article>
  </body>
</html>