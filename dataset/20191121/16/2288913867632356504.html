<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728886"/>
    <meta property="og:site_name" content="De Standaard"/>
    <meta property="article:published_time" content="2019-11-21T16:37:00+00:00"/>
    <meta property="og:title" content="Fourniret had vals alibi in oude verdwijningszaak"/>
    <meta property="og:description" content="Monique Olivier, de ex-vrouw van seriemoordenaar Michel Fourniret, is donderdag in Parijs ondervraagd door de onderzoeksrechter die de verdwijning van Este..."/>
  </head>
  <body>
    <article>
      <h1>Fourniret had vals alibi in oude verdwijningszaak</h1>
      <address>
        <time datetime="2019-11-21T16:37:00+00:00">21 Nov 2019, 16:37</time>
      </address>
      <p>
        <b>Monique Olivier, de ex-vrouw van seriemoordenaar Michel Fourniret, is donderdag in Parijs ondervraagd door de onderzoeksrechter die de verdwijning van Estelle Mouzin in 2003 onder de loep neemt. Fourniret wordt al jarenlang genoemd als verdachte, maar hard bewijs is er tot dusver niet. Zijn ex zou nu echter hebben toegegeven dat ze hem een vals alibi verschafte.</b>
      </p>
      <p>Dat is vernomen bij de advocaat van Olivier en een gerechtelijke bron. Het verhoor gaat over het alibi dat Fourniret had voor de verdwijning van het toen negenjarige meisje. </p>
      <p>Estelle Mouzin was in januari 2003 op negenjarige leeftijd in het Franse Guermantes verdwenen toen ze terugkeerde van school. De seriemoordenaar zei tot dusver steeds dat hij zich op een andere plaats bevond. Fourniret zou die dag vanuit zijn woning in het Belgische Sart-Custinne, 250 kilometer verderop, naar zijn zoon hebben gebeld om hem een gelukkige verjaardag te wensen. Die verklaring werd ook ondersteund bij onderzoek naar zijn telefonische data.</p>
      <p>Maar nu zegt zijn ex dat zij toen dat telefoontje heeft gedaan. Daardoor komt het alibi van Fourniret te vervallen.</p>
      <p>Olivier is verhoord door Sabine Khéris, die sinds kort het onderzoek naar de verdwijning van Mouzin heeft overgenomen. Voorheen werd het onderzoek geleid in Meaux.</p>
      <p>
        <b>Brichet</b>
      </p>
      <p>De 76-jarige Fourniret, bijgenaamd het ‘monster van de Ardennen’, werd in 2008 al tot levenslang veroordeeld voor de ontvoering, verkrachting en de moord op zeven meisjes en vrouwen, onder wie de Belgische Elisabeth Brichet (12).</p>
      <p>Vorig jaar bekende hij ook nog de moord op de Britse Joanna Parrish (20) en Marie-Angèle Domèce (19), die allebei in het begin van de jaren negentig verdwenen waren in het Franse departement Yonne.</p>
    </article>
  </body>
</html>