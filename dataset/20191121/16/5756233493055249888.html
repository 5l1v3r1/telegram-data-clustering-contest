<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622656/%DA%86%D9%86%D8%AF-%D8%AF%D8%A7%D9%86%D8%B4%D8%AC%D9%88-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T16:24:00+00:00"/>
    <meta property="og:title" content="چند دانشجو بازداشت شدند؟"/>
    <meta property="og:description" content="رئیس حراست دانشگاه تهران با بیان اینکه تا روز چهارشنبه عصر ۹ دانشجو بازداشت شده آزاد شده‌اند گفت: نسبت به ارقام این دستگیری‌ها بزرگ‌نمایی می‌شود."/>
  </head>
  <body>
    <article>
      <h1>چند دانشجو بازداشت شدند؟</h1>
      <address>
        <time datetime="2019-11-21T16:24:00+00:00">21 Nov 2019, 16:24</time>
      </address>
      <p>
        <i>رئیس حراست دانشگاه تهران با بیان اینکه تا روز چهارشنبه عصر ۹ دانشجو بازداشت شده آزاد شده‌اند گفت: نسبت به ارقام این دستگیری‌ها بزرگ‌نمایی می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسماعیل سلیمانی رئیس حراست دانشگاه تهران درباره تعداد دانشجویان دستگیر شده و وضعیت فعلی آنها گفت: هنوز آمار کاملی وجود ندارد، چرا که بعضا افرادی مراجعه می‌کنند اعلام می‌کنند که آشنایانشان دستگیر شده است بعد از بررسی متوجه می‌شویم این اسامی که می‌گویند جزو بازداشتی‌ها نیستند و در خوابگاه بوده‌اند. تعدادی از دانشجویان هم آزاد شده‌اند اما به دست آوردن تعداد و آمار دقیق آنها زمان می‌برد.</p>
      <p>رئیس حراست دانشگاه تهران درباره شایعات دستگیری تعداد بسیار زیادی از دانشجویان، گفت: امروز هم قرار بود تعدادی از آنها آزاد شوند و ما به همراه خانواده‌های آنها پیگیر کارشان هستیم.</p>
      <figure>
        <img src="https://aftabnews.ir/files/fa/news/1398/8/30/361891_911.jpg"/>
      </figure>
      <p>وی با بیان اینکه تا دیروز حدود ۸-۹ نفر از دانشجویان آزاد شده‌اند، تاکید کرد: ما به شدت پیگیر هستیم احتمال می‌دهم در هفته آینده خیلی از آنها تعین تکلیف شوند و البته پیگیری‌های ما فقط مربوط به دانشجویان دانشگاه تهران است و در مورد دانشجویان دیگر دانشگاه‌ها اطلاعات دقیق را حراست و معاونت حقوقی وزارت علوم دارند.</p>
      <p>سلیمانی تصریح کرد: در حال حاضر آمار دقیقی به ما هم داده نمی‌شود و ما نمی‌دانیم ضابط دانشجو چه کسی بوده و کجا دستگیر شده است؛ خیلی از آنهایی که دستگیر شده‌اند ممکن است که بازداشت باشند و هنوز به مرحله بازپرسی و دادسرا نرسیده باشند.</p>
      <p>وی ادامه داد: در این دوره تعداد دانشجویان دستگیر شده کم بوده است، چرا که چندین دانشگاه بیشتر درگیر نبودند؛ در دانشگاه‌های شهرستان‌ها که بازداشتی نداشتیم و فقط در دانشگاه تهران و علامه دستگیری‌هایی بوده که نسبت به ارقام این دستگیری‌ها بزرگ‌نمایی می‌شود، ضمن اینکه بسیار از آنها نیز در حال آزادشدن هستند.</p>
    </article>
  </body>
</html>