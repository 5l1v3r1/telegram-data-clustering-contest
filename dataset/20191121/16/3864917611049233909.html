<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2823038-zagorodnuk-pro-rozvedenna-na-donbasi-mi-ne-virimo-so-u-bojovikiv-e-svoboda-viboru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T16:35:00+00:00"/>
    <meta property="og:title" content="Загороднюк — про розведення на Донбасі: Ми не віримо, що у бойовиків є свобода вибору"/>
    <meta property="og:description" content="Україна не вірить в те, що бойовики на непідконтрольних територіях Донецької і Луганської областей контролюють питання розведення військ."/>
  </head>
  <body>
    <article>
      <h1>Загороднюк — про розведення на Донбасі: Ми не віримо, що у бойовиків є свобода вибору</h1>
      <h2>Україна не вірить в те, що бойовики на непідконтрольних територіях Донецької і Луганської областей контролюють питання розведення військ.</h2>
      <address>
        <time datetime="2019-11-21T16:35:00+00:00">21 Nov 2019, 16:35</time>
      </address>
      <p>Про це заявив міністр оборони Андрій Загороднюк в інтерв'ю <a href="https://ukr.lb.ua/news/2019/11/21/442840_andriy_zagorodnyuk_yakshcho_mi_kraina.html?fbclid=IwAR2qQNYVYD8oRyknyGHx-RhwmTdn-nn8l8i3_ZXoEhxWEIHEIg9cLrqsBRY">Лівому берегу</a>, відповідаючи на питання, хто контролює розведення сил з боку бойовиків - місцеві колаборанти чи безпосередньо росіяни. </p>
      <p>"Ми ні секунди не віримо в те, що у місцевих бойовиків є свобода вибору", - заявив Загороднюк.</p>
      <p>Відповідаючи на запитання, чи довіряє керівництво Міноборони даним ОБСЄ, які контролюють процес розведення військ з боку бойовиків, глава оборонного відомства відповів: "Скажімо так, ми читаємо дані ОБСЄ. Формально, це ті дані, на основі яких приймаються рішення, але, звичайно ж, у нас є своя інформація і не з одного джерела".</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2822862-rozvedenna-na-donbasi-okupanti-vnoci-perekidaut-ozbroenna-na-novi-pozicii.html">Розведення на Донбасі: окупанти вночі перекидають озброєння на нові позиції</a>
      </blockquote>
      <p>Загороднюк також підтвердив, що ОБСЄ дійсно в процесі розведення виступає своєрідним арбітром, проте керівництво Міноборони може надавати спостерігачам свої дані і в разі потреби сперечатися з ними.</p>
      <p>Як повідомлялося, у процесі підготовки до <a href="https://www.ukrinform.ua/tag-normandska-cetvirka">"нормандської зустрічі"</a> Україна узгодила так звану "формулу Штайнмаєра" і погодила розведення сил і засобів на трьох ділянках лінії розмежування: Станиці Луганській, Золотому і Петровському.</p>
    </article>
  </body>
</html>