<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426219/stoys-leipsoys-ton-aprilio-h-basilissa-sofia-ths-ispanias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T16:15:01+00:00"/>
    <meta property="og:title" content="Στους Λειψούς τον Απρίλιο η βασίλισσα Σοφία της Ισπανίας"/>
    <meta property="og:description" content="Τους Λειψούς θα επισκεφθεί τον ερχόμενο Απρίλιο η βασίλισσα της Ισπανίας Σοφία προκειμένου να ασχοληθεί με τη δημιουργία ενός καταφυγίου θαλάσσιας ζωής, την κατασκευή του οποίου προσφέρθηκε να χρηματοδοτήσει.Την ανακοίνωση έκανε ο δήμαρχος κ. Φώτης Μάγγος μιλώντας στον “Sky Ρόδου” για τον τουρισμό και ειδικά τις δυνατότητες επιμήκυνσης της σεζόν που δίνουν οι θεματικές μορφές του."/>
  </head>
  <body>
    <article>
      <h1>Στους Λειψούς τον Απρίλιο η βασίλισσα Σοφία της Ισπανίας</h1>
      <address>
        <time datetime="2019-11-21T16:15:01+00:00">21 Nov 2019, 16:15</time>
      </address>
      <p>
        <b>Τους Λειψούς θα επισκεφθεί τον ερχόμενο Απρίλιο η βασίλισσα της Ισπανίας Σοφία προκειμένου να ασχοληθεί με τη δημιουργία ενός καταφυγίου θαλάσσιας ζωής, την κατασκευή του οποίου προσφέρθηκε να χρηματοδοτήσει.Την ανακοίνωση έκανε ο δήμαρχος κ. Φώτης Μάγγος μιλώντας στον “Sky Ρόδου” για τον τουρισμό και ειδικά τις δυνατότητες επιμήκυνσης της σεζόν που δίνουν οι θεματικές μορφές του.</b>
      </p>
      <p>«Οργανώνουμε τη διαφημιστική μας καμπάνια. Θα εστιάσουμε στους Έλληνες τουρίστες. Είναι η καλύτερη αγορά και η πιο προσιτή. Θυμίζω πως έχουμε πλέον πολύ καλή ακτοπλοϊκή σύνδεση. Θέλουμε να πετύχουμε τη διεύρυνση της τουριστικής περιόδου δηλαδή το Μάιο τον Ιούνιο τον Σεπτέμβριο και τον Οκτώβριο», δήλωσε ο κ. Μάγγος.</p>
      <p>Αναφερόμενος στο θεματικό τουρισμό στον οποίο θα δοθεί έμφαση τόνισε:</p>
      <p>«Έχουμε δημιουργήσει μονοπάτια. Για τη χρήση τους υπάρχει και ειδική εφαρμογή. Με το «Αρχιπέλαγος» προσπαθούμε να δημιουργήσουμε ένα καταφύγιο θαλάσσιας ζωής παγκοσμίου ενδιαφέροντος. Για το έργο αυτό έχω συναντηθεί με τον πρέσβη της Ισπανίας γιατί έχει δείξει ενδιαφέρον η βασίλισσα Σοφία. Θα έρθει για το λόγο αυτό στους Λειψούς».</p>
      <p>Όπως εξήγησε ο κ. Μάγγος η βασίλισσα έδειξε ιδιαίτερο ενδιαφέρον για το καταφύγιο θαλάσσιας ζωής.</p>
      <p>«Επειδή είναι μέλος μιας οργάνωσης ενδιαφέρεται να χρηματοδοτήσει την κατασκευή του. Θέλει να δει από κοντά την περιοχή», είπε ο κ. Μάγγος.</p>
      <p>Αναφερόμενος στο πρόγραμμα προβολής τόνισε πως ο Δήμος Λειψών θα μετάσχει στις περισσότερες τουριστικές εκθέσεις.</p>
      <p>«Θα λάβουμε μέρος στις περισσότερες τουριστικές εκθέσεις στην Ελλάδα και το εξωτερικό», τόνισε.</p>
      <p>Ο δήμαρχος Λειψών αναφέρθηκε στα κενά που υπήρχαν στα σχολεία του νησιού τα οποία καλύφθηκαν πριν από μια εβδομάδα.</p>
      <p>Μίλησε και για την ανάγκη να υπάρχει και δεύτερος γιατρός στο ιατρείο του νησιού για την κάλυψη των αναγκών.</p>
      <p>«Ο τομέας της υγείας πάσχει εδώ και πάρα πολλά χρόνια. Απαίτησή μας είναι να υπάρχει και ένας δεύτερος ειδικευμένος γιατρός ώστε να βοηθάει τον αγροτικό για την παροχή πρωτοβάθμιας φροντίδας. Για να γίνει αυτό όμως θα πρέπει να υπάρχουν κίνητρα για τους γιατρούς», τόνισε ο κ. Μάγγος.</p>
    </article>
  </body>
</html>