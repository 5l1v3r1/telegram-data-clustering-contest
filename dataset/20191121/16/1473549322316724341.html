<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rosja-fundacja-aleksieja-nawalnego-zlozyla-pozew-przeciw-putinowi,987178.html"/>
    <meta property="og:site_name" content="TVN24"/>
    <meta property="article:published_time" content="2019-11-21T16:02:00+00:00"/>
    <meta property="og:title" content="Fundacja Nawalnego złożyła pozew przeciw Putinowi"/>
    <meta property="og:description" content="Założona przez opozycjonistę Aleksieja Nawalnego Fundacja Walki z Korupcją złożyła pozew sądowy przeciwko prezydentowi Rosji Władimirowi Putinowi. Zdaniem pracowników organizacji Putin jest odpowie..."/>
  </head>
  <body>
    <article>
      <h1>Fundacja Nawalnego złożyła pozew przeciw Putinowi</h1>
      <address><time datetime="2019-11-21T16:02:00+00:00">21 Nov 2019, 16:02</time> by <a rel="author">mart\mtom\kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/62889e73828c756c961c5a6d6c01a463/5a060267-8862-4fbb-a75d-acf6be095c99-480p.mp4"/>
        <figcaption>Aleksiej Nawalny zorganizował w Rosji liczne protesty opozycji. Nagranie archiwalne<cite>Foto: Wikipeda (CC BY-SA 3.0) | Video: tvn24</cite></figcaption>
      </figure>
      <h3>Założona przez opozycjonistę Aleksieja Nawalnego Fundacja Walki z Korupcją złożyła pozew sądowy przeciwko prezydentowi Rosji Władimirowi Putinowi. Zdaniem pracowników organizacji Putin jest odpowiedzialny za wszczętą wobec niej sprawę karną.</h3>
      <p>W pozwie przeciwko prezydentowi Rosji Władimirowi Putinowi jego inicjatorzy z Fundacji Walki z Korupcją (FBK) założonej przez Aleksieja Nawalnego żądają, by uznać za "bezprawne" zaniechanie prezydenta, który ich zdaniem wstrzymał się od dopełnienia swych obowiązków "gwaranta konstytucji, praw i swobód człowieka i obywatela". Domagają się także, by za nielegalne uznać działania prezydenta "dotyczące stawiania przeszkód w realizacji (ich) praw konstytucyjnych".</p>
      <related>
        <a href="https://www.tvn24.pl/wiadomosci-ze-swiata,2/fundacja-nawalnego-pozywa-ministerstwo-chodzi-o-liste-zagranicznych-agentow,978586.html"/>
      </related>
      <p>Zdaniem autorów pozwu śledczy prowadzący sprawę karną nie przedstawili żadnego dowodu świadczącego o powiązaniach pracowników FBK z procederem prania brudnych pieniędzy. Argumentują oni, że działania śledcze prowadzone są z naruszeniami, a prezydent jako gwarant praw konstytucyjnych powinien był wystąpić w ich obronie.</p>
      <p>Nawalny przekazał w czwartek, że FBK uważa Putina za organizatora sprawy karnej wobec fundacji.</p>
      <p>Rzecznik Kremla Dmitrij Pieskow powiedział mediom na czwartkowym briefingu, że Kreml "nie ma stanowiska" w sprawie pozwu, i zauważył, że decyzja w tej sprawie należy do sądu. Na obecnym etapie "nie ma o czym mówić" - ocenił.</p>
      <h3>Kolejny pozew Nawalnego</h3>
      <p>Nawalny dwa lata temu również złożył pozew przeciwko Putinowi, wówczas jednak sąd dzielnicy Twerskiej w Moskwie odmówił jego przyjęcia. Do tego samego sądu zwraca się obecnie FBK i 14 pracowników tej fundacji. Nawalny zaapelował, by tego gestu "nie uważać za deklarację polityczną", i zapewnił, że jest on zgodny z prawem.</p>
      <p>Sprawa karna wobec FBK, wszczęta w sierpniu tego roku, dotyczy legalizacji funduszy uzyskanych z przestępstwa. Rosyjski Komitet Śledczy ocenia, że w latach 2016-2018 pracownicy FBK i ludzie z ich otoczenia zalegalizowali za pośrednictwem rachunków bankowych fundacji około 1 mld rubli (ok. 15,5 mln USD) wiedząc, że zostały one pozyskane w sposób przestępczy. Komitet nie określił przy tym, na czym polegało przestępstwo, a jego sprawców uznał za osoby nieustalone. Później śledczy podali inną kwotę - nie miliard, a 75 mln rubli (ok. 1,15 mln USD).</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/bili-mlotem-lezacego-obok-odrabana-ludzka-glowa-rosyjski-najemnik-zidentyfikowany,987105.html"/>
        <a href="https://www.tvn24.pl/wiadomosci-ze-swiata,2/oligarcha-straszyl-rosyjskimi-czolgami-pod-warszawa-odpowiada-mu-zelenski,987106.html"/>
        <a href="https://www.tvn24.pl/wiadomosci-ze-swiata,2/zelenski-na-linii-frontu-i-w-czarnomorskim-porcie-zwrocimy-sie-do-rosji-by-oddala-wszystko,987088.html"/>
        <a href="https://www.tvn24.pl/wiadomosci-ze-swiata,2/rosja-zwrocila-okrety-kijow-pozdejmowali-klosze-gniazdka-elektryczne-i-sedesy,986947.html"/>
        <a href="https://www.tvn24.pl/wiadomosci-ze-swiata,2/nie-oczekujemy-nawet-skrawka-rosyjskiej-ziemi-chcemy-odzyskac-nasza,986908.html"/>
      </related>
    </article>
  </body>
</html>