<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/excelsior-aangifte-racistische-supporters-fc-bosch/"/>
    <meta property="og:site_name" content="Sportnieuws"/>
    <meta property="article:published_time" content="2019-11-21T16:39:32+00:00"/>
    <meta property="og:title" content="Excelsior heeft aangifte gedaan tegen racistische supporters FC Den Bosch"/>
    <meta property="og:description" content="Vanuit Excelsior is er aangifte gedaan tegen een groepje FC Den Bosch-supporters. Aanvaller Ahmad Mendes Moreira (24) was afgelopen zondag slachtoffer van racisme, afkomstig van een deel van de harde kern van Den Bosch.  Of de club Excelsior of Ahmad Mendes Moreira zelf aangifte heeft gedaan, wil de club niet zeggen vanwege de gevoeligheid van…"/>
  </head>
  <body>
    <article>
      <h1>Excelsior heeft aangifte gedaan tegen racistische supporters FC Den Bosch</h1>
      <address>
        <time datetime="2019-11-21T16:39:32+00:00">21 Nov 2019, 16:39</time>
      </address>
      <p>
        <b>Vanuit Excelsior is er aangifte gedaan tegen een groepje FC Den Bosch-supporters. Aanvaller Ahmad Mendes Moreira (24) was afgelopen zondag slachtoffer van racisme, afkomstig van een deel van de harde kern van Den Bosch. </b>
      </p>
      <p>Of de club Excelsior of Ahmad Mendes Moreira zelf aangifte heeft gedaan, wil de club niet zeggen vanwege de gevoeligheid van de zaak. Woensdag is er vanuit het Excelsior-kamp aangifte gedaan tegen een clubje FC Den Bosch-aanhangers dat Mendes Moreira afgelopen zondag racistisch bejegende. Eerder al startte het OM, evenals de KNVB en FC Den Bosch, een onderzoek.<br/><br/><b>'Zwarte piet'</b><br/>Mendes Moreira wil zelf niet meer over de kwestie praten en wordt op eigen verzoek door Excelsior uit de wind gehouden. De 24-jarige aanvaller werd zondag door een deel van de Bossche aanhang uitgescholden met mensonterende termen als ‘zwarte piet’, ‘katoenplukker’ en ‘kankerzwarte’. <br/><br/><b>Staking voetbalclubs</b><br/>Komend weekeinde worden alle wedstrijden in het betaald voetbal direct na de aftrap een minuut stilgelegd. Bij Excelsior wordt een sfeeractie georganiseerd waar de supporters een rode kaart omhoog houden tegen racisme. "Heel goed", reageert trainer Ricardo Moniz op de aangekondigde acties.</p>
    </article>
  </body>
</html>