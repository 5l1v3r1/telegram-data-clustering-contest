<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622613/%D8%B4%D8%B1%D8%A7%DB%8C%D8%B7-%D8%AB%D8%A8%D8%AA%E2%80%8C%D9%86%D8%A7%D9%85-%D9%85%D8%AA%D9%82%D8%A7%D8%B6%DB%8C%D8%A7%D9%86-%D9%85%D8%B3%DA%A9%D9%86-%D9%85%D9%84%DB%8C-%D8%AA%D8%B3%D9%87%DB%8C%D9%84-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T09:56:00+00:00"/>
    <meta property="og:title" content="شرایط ثبت‌نام متقاضیان مسکن ملی تسهیل شد"/>
    <meta property="og:description" content="با وجود اینکه قرار بود ثبت نام مسکن‌ملی تا پایان آذرماه در تمام استان‌ها به اتمام برسد، وزارت راه تا پایان امسال مهلت ثبت‌نام در طرح مسکن ملی را تمدید کرده است."/>
  </head>
  <body>
    <article>
      <h1>شرایط ثبت‌نام متقاضیان مسکن ملی تسهیل شد</h1>
      <address>
        <time datetime="2019-11-21T09:56:00+00:00">21 Nov 2019, 09:56</time>
      </address>
      <p>
        <i>با وجود اینکه قرار بود ثبت نام مسکن‌ملی تا پایان آذرماه در تمام استان‌ها به اتمام برسد، وزارت راه تا پایان امسال مهلت ثبت‌نام در طرح مسکن ملی را تمدید کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وزیر راه و شهرسازی چند روز پیش خبر داد که با احتساب تعداد بالای ثبت‌نام کنندگان در شهر قم، زمین‌های آماده‌سازی شده در این استان بسیار کمتر است و بر همین اساس در تلاش برای آماده سازی زمین‌های بیشتر به نسبت تعداد متقاضیان در استانهای مختلف هستیم.</p>
      <p>بر اساس اظهارات «محمد اسلامی» افزایش تقاضا در برخی استان‌ها نیازمند ایجاد ظرفیت جدید ثبت‌نام است که خود به خود مهلت ثبت‌نام در این طرح را افزایش می‌دهد.</p>
      <figure>
        <img src="https://aftabnews.ir/files/fa/news/1398/8/30/361818_741.jpg"/>
      </figure>
      <p>بر این اساس این وزارتخانه با هدف تسهیل شرایط ثبت‌نام زمان بیشتری را برای شناسایی متقاضیان واقعی مسکن اختصاص خواهد داد.</p>
      <p>قطعی اینترنت نیز در چند روز اخیر باعث شد که مردم استان‌های هدف نتوانند از فرصت سه روز خود برای ثبت نام مسکن ملی استفاده کنند.</p>
      <p>براین اساس ثبت‌نام مردم در استان‌های کردستان، گلستان و کهگیلویه و بویراحمد نیمه تمام ماند و ثبت نام متقاضیان مسکن ملی در استان‌های یزد، همدان و چهارمحال و بختیاری که قرار بود از روز سه شنبه ۲۸ آبان آغاز شود به تعویق افتاد.</p>
      <p>«محمود محمودزاده» معاون مسکن و ساختمان وزارت راه و شهرسازی امروز پنج شنبه گفت: برنامه وزارت راه تسهیل شرایط ثبت‌نام متقاضیان مسکن ملی با اختصاص زمان‌های جدید و زمین‌های آماده‌سازی شده بیشتر به استان‌هایی است که یا به دلیل قطعی اینترنت از ثبت‌نام جاماندند و یا به دلیل افزایش تقاضا نیازمند اختصاص زمین بیشتر هستند.</p>
      <p>وی توضیح داد:با توجه به عدم امکان اتصال به سامانه ثبت نام، زمان بازگشایی سامانه ثبت‌نام اعلام و اطلاع رسانی انجام خواهد شد.</p>
      <p>محمودزاده توضیح داد که مردم استان‌هایی که نتوانستند در مهلت سه روزه ثبت نام کنند نیز مجددا این امکان را خواهند داشت که در زمان جدیدی اقدام به ثبت نام کنند و نگرانی از این بابت وجود نخواهد داشت.</p>
    </article>
  </body>
</html>