<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187707/"/>
    <meta property="og:site_name" content="Janam TV"/>
    <meta property="article:published_time" content="2019-11-21T09:25:25+00:00"/>
    <meta property="og:title" content="ബസ്തറിലെ കുട്ടികള്‍ക്ക് ഇനി പഠിക്കാം സുരക്ഷിതമായി; 12 വര്‍ഷങ്ങള്‍ക്ക് ശേഷം അടച്ചിട്ട സ്‌കൂളുകള്‍ തുറന്നു"/>
    <meta property="og:description" content="റായ്പൂര്‍ : ഛത്തീസ്ഗഢിലെ ബിജാപൂര്‍ ജില്ലയില്‍ കമ്മ്യൂണിസ്റ്റ് ഭീകരാക്രമണങ്ങളെ തുടര്‍ന്ന് അടച്ചിട്ട സ്‌കൂളുകള്‍ സര്‍ക്കാര്‍ തുറന്നു. ബസ്തറിലെ 26"/>
  </head>
  <body>
    <article>
      <h1>ബസ്തറിലെ കുട്ടികള്‍ക്ക് ഇനി പഠിക്കാം സുരക്ഷിതമായി; 12 വര്‍ഷങ്ങള്‍ക്ക് ശേഷം അടച്ചിട്ട സ്‌കൂളുകള്‍ തുറന്നു</h1>
      <address><time datetime="2019-11-21T09:25:25+00:00">21 Nov 2019, 09:25</time> by <a rel="author">Janam TV Web Desk</a></address>
      <p>റായ്പൂര്‍ : ഛത്തീസ്ഗഢിലെ ബിജാപൂര്‍ ജില്ലയില്‍ കമ്മ്യൂണിസ്റ്റ് ഭീകരാക്രമണങ്ങളെ തുടര്‍ന്ന് അടച്ചിട്ട സ്‌കൂളുകള്‍ സര്‍ക്കാര്‍ തുറന്നു. ബസ്തറിലെ 26 സ്‌കൂളുകളാണ് 12 വര്‍ഷങ്ങള്‍ക്ക് ശേഷം തുറന്നത്. ഇത് കൂടാതെ 300 സ്‌കൂളുകള്‍ കൂടി തുറക്കാനുണ്ടെന്നാണ് സംസ്ഥാന വിദ്യാഭ്യാസ വകുപ്പിന്റെ കണക്കുകളില്‍ നിന്നും വ്യക്തമാകുന്നത്. ഈ സ്‌കൂളുകളും ഉടന്‍ തുറക്കുമെന്നാണ് വിവരം.</p>
      <p>കമ്മ്യൂണിസ്റ്റ് ഭീകരരുടെ സജ്ജീവ സാന്നിധ്യമുള്ള പ്രദേശങ്ങളില്‍ ഒന്നാണ് ഛത്തീസ്ഗഢിലെ ബിജാപൂര്‍. 2007 ലെ കണക്കുകള്‍ അനുസരിച്ച് 51 കമ്മ്യൂണിസ്റ്റ് ഭീകരാക്രമണങ്ങളാണ് പ്രദേശത്ത് നടന്നിട്ടുള്ളത്. 51 ആക്രമണങ്ങളിലായി 155 പേര്‍ കൊല്ലപ്പെടുകയും ചെയ്തിട്ടുണ്ടെന്നാണ് വിവരം.</p>
      <p>കമ്മ്യൂണിസ്റ്റ് ഭീകരരെ നേരിടാന്‍ സര്‍ക്കാര്‍ സൈന്യത്തെ ഉപയോഗിച്ച് സാല്‍വജുദൂം സംഘത്തെ ഉണ്ടാക്കിയതോടെയാണ് പ്രദേശത്ത് ആക്രമണങ്ങള്‍ ആരംഭിച്ചത്. ആക്രമണത്തില്‍ ഭയന്ന് സ്‌കൂളുകളും അധികൃതര്‍ അടച്ചു പൂട്ടി. ഇതോടെ കുട്ടികളുടെ പഠനവും പ്രതിസന്ധിയില്‍ ആയി.</p>
      <p>പ്രദേശവാസികളുടെ സഹായത്തോടെയാണ് ഇപ്പോള്‍ സ്‌കൂളുകള്‍ തുറന്നിരിക്കുന്നത്. 26 സ്‌കൂളുകളിലായി 700 കുട്ടികള്‍ പഠനം ആരംഭിച്ചിട്ടുണ്ട്. സ്‌കൂളുകളില്‍ സ്ലേറ്റുകള്‍, പാഠപുസ്തകങ്ങള്‍, നോട്ട് പുസ്തകങ്ങള്‍ എന്നിവ നല്‍കും.</p>
      <p>പ്രദേശവാസികള്‍ തന്നെയാണ് അധ്യാപകരെയും നിയമിച്ചിരിക്കുന്നത്. രാജ്യത്ത് കമ്മ്യൂണിസ്റ്റ് ഭീകരവാദം കുറഞ്ഞതായുള്ള റിപ്പോര്‍ട്ട് പുറത്തു വന്നതിന് പിന്നാലെയാണ് പ്രദേശത്തെ സ്‌കൂളുകള്‍ തുറന്നിരിക്കുന്നത്. 12 വര്‍ഷത്തിന് ശേഷം സ്‌കൂള്‍ തുറന്നതോടെ വലിയ സന്തോഷത്തിലാണ് രക്ഷിതാക്കളും കുട്ടികളും.</p>
    </article>
  </body>
</html>