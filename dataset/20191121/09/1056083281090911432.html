<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019562/%D9%BE%DB%8C%D8%A7%D9%85-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%B4%D9%87%D8%B1-%D9%85%D8%B4%D9%87%D8%AF-%D8%AF%D8%B1-%D9%BE%DB%8C-%D8%A7%D8%AA%D9%81%D8%A7%D9%82%D8%A7%D8%AA-%D9%86%D8%A7%D8%B4%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:57:40+00:00"/>
    <meta property="og:title" content="پیام شورای اسلامی شهر مشهد در پی اتفاقات ناشی از افزایش قیمت بنزین"/>
    <meta property="og:description" content="ایسنا/خراسان رضوی شورای اسلامی شهر مشهدمقدس در پی اتفاقات اخیر ناشی از افزایش قیمت بنزین در کشور پیامی را منتشر کرد."/>
  </head>
  <body>
    <article>
      <h1>پیام شورای اسلامی شهر مشهد در پی اتفاقات ناشی از افزایش قیمت بنزین</h1>
      <address><time datetime="2019-11-21T09:57:40+00:00">21 Nov 2019, 09:57</time> by <a rel="author">خسرو صفری</a></address>
      <p>ایسنا/خراسان رضوی شورای اسلامی شهر مشهدمقدس در پی اتفاقات اخیر ناشی از افزایش قیمت بنزین در کشور پیامی را منتشر کرد.</p>
      <p> در متن این پیام آمده است؛ امنیت گوهر گرانبها و ارزشمندی است که زیربنای بنیادینی برای حیات اجتماعی و اعتلاء یک جامعه است؛ و بدیل و جایگزینی برای آن متصور نیست.</p>
      <p>حفظ امنیت و تمامیت ارضی کشور میراث گران‌سنگ ایثارگری خیل عظیم شهیدان، جانبازان و آزادگان عزیزی است که بایستی بر حفظ و صیانت از آن مراقبت کنیم. وجود امکانات و رفاه در شرایط نبود امنیت، امری بی ارزش و فاقد اعتبار است. تجربه کشورهای همسایه که چند دهه درگیر ناامنی و جنگهای داخلی و خارجی هستند و تحمل رنج جانکاه ملتهایی که هنوز روی توسعه و آرامش را ندیده اند شاهدی بر این مدعاست.</p>
      <p>افزایش قیمت بنزین در شرایط کنونی کشور، دل نگرانی هایی را برای هموطنانمان طی چند روز اخیر به همراه داشته است. برکسی پوشیده نیست که اعتراض مسالمت آمیز به سیاستهای اقتصادی دولت در چارچوب قانون یکی از حقوق اساسی شهروندان به حساب می آید و نشان از زنده بودن جامعه ای سالم و مطالبه گر است.</p>
      <p>فرصت طلبان و کینه توزان خارج نشین در تمام چهار دهه پس از انقلاب سعی داشته ودارند از نارسایی ها و مشکلات جامعه که مهمترینِ آنها نادیده گرفتن مطالبات و انتظارات مردم است سوءاستفاده کنند، لذا همه باید مراقبت کنیم که در این میان از فرصت سوزی و دمیدن در فضای بی اعتمادی و ناامیدی بپرهیزیم و به وفاق و همبستگی اجتماعی هرچه بیشتر برای حل مشکلات و حرکت به سوی توسعه و آبادانی عدالت محور بیندیشیم.</p>
      <p>مدیریت شهری مشهد با همین اعتقاد در دو سال گذشته تلاش کرده است در ارتباط مؤثر با بدنه مردم نیازها و اولویتهای زندگی شهری آنان را شناسایی کند و بر این اساس جهتگیری های توسعه ای خود را در حوزه های زیربنایی عمرانی، حمل و نقل، خدمات شهری و ارتقاء سرانه های گوناگون در مسیر رفاه و ارتقا کیفیت زندگی مطلوب شهری قرار دهد و همواره تلاش میکند در کنار شهروندان و زائران باشد.</p>
      <p>این مجموعه بنا بر وظایف اساسی خود در ارائه خدمت مطلوب به شهروندان و زائران بارگاه منور رضوی به صورت ویژه با توسعه زیرساختها و سامانه های مختلف حمل و نقل عمومی، گام اساسی در تسهیل حمل و نقل ارزان و مناسب برای خدمت شایسته به مردم مشهد فراهم آورده است و همچنان در مسیر توسعه مطلوبتر حوزه حمل و نقل عمومی گام برمی‌دارد. به نظر می رسد برای برون رفت از مشکلات کنونی در کشور می‌توان از راهکارهای ساختاری در نظام مدیریتی کشور بهره برد.</p>
      <p>راهکارهایی از قبیل تقویت نظام حزبی در کشور که بتواند به شکل نظام یافته اعتراضات و مطالبات مردم را نمایندگی و سازماندهی کند، تقویت قدرت اجرایی نهاد شوراها که بتواند بخشی از خواسته های مردم را پاسخگویی و برطرف نماید؛ تقویت امید و اعتماد مردم، اقناع افکار عمومی از رهگذر برگزاری انتخابات رقابتی و مشارکتی مجلس شورای اسلامی که به نحوی راه ورود افراد شایسته را برای اداره بهتر کشور هموارکند؛ می تواند به افزایش رضایت مندی مردم شریف ایران کمک کند.</p>
      <p>در پایان مدیریت شهری مشهد بر خود فرض میداند ضمن تجلیل از شهروندان این شهر، از مدیریت هوشمندانه استاندار محترم خراسان رضوی و رییس شورای تامین استان و اعضاء خدوم و پرتلاش آن شورا که حافظان آسایش و آرامش مردم هستند تقدیر و تشکر نماید.</p>
      <p>انتهای پیام</p>
    </article>
  </body>
</html>