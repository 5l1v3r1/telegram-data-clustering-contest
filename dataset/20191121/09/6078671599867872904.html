<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/gymi-snyag-taka-1618467.html"/>
    <meta property="og:site_name" content="Cross"/>
    <meta property="article:published_time" content="2019-11-21T09:24:00+00:00"/>
    <meta property="og:title" content="По-широки или по-тесни гуми през зимата? (Видео)"/>
    <meta property="og:description" content="Какво отличава зимните от всесезонните, и кога имате нужда от тях"/>
  </head>
  <body>
    <article>
      <h1>По-широки или по-тесни гуми през зимата? (Видео)</h1>
      <address>
        <time datetime="2019-11-21T09:24:00+00:00">21 Nov 2019, 09:24</time>
      </address>
      <p>Какво отличава зимните от всесезонните, и кога имате нужда от тях</p>
      <p>/КРОСС/ Всяка есен няколко милиона шофьори в България се изправят пред една и съща дилема: да инвестират ли в зимни гуми.</p>
      <p><b>МНОЗИНА СА УБЕДЕНИ</b>, че така наречените всесезонни гуми са точно това - универсално решение, което върши работа през всички сезони. Това е абсолютно вярно, ако карате само в града, не ходите по планини и сте склонни да се откажете от колата, когато вали сняг или улиците са заледени. Но във всякакви други условия разликата между всесезонната и зимната гума е поне 20% повече сцепление - а 20 процента е разликата между това да завиете или спрете навреме, или да се бухнете в крайпътната пряспа.</p>
      <p><b>ЗАЩО Е ТАКА?</b> Защо производителите, въоръжени с всички средства на модерната наука, все така не могат да направят гума, която да работи еднакво добре по всяко време?</p>
      <p><b>ОТГОВОРЪТ Е МНОГО ПРОСТ:</b> защото ние искаме от гумите си взаимоизключващи се неща. Искаме да са достатъчно твърди, за да понасят високи скорости и да се износват бавно. Но искаме и да са достатъчно меки, за да имат максимално добро сцепление с асфалта. Искаме да имат максимално голяма контактна повърхност на сухо, но и достатъчно големи канали да отвеждат водата и кишата, когато вали. Това е същото като да поискате обувка, която да става за плажа, за планината и за маратонско бягане. Съвременната технология може да ви предложи разумен компромис между тези неща. Но все пак той си остава компромис.</p>
      <figure>
        <img src="http://www.cross.bg/../../../photo_new_gallery/2019/11/21/4b3d6e9ba9fb813c15827b2ece345ae3.jpg"/>
      </figure>
      <p><b>ВСЕСЕЗОННИТЕ ГУМИ СА ОТЛИЧНО РЕШЕНИЕ</b> за страни като съседна Гърция. Но за България с нейните континентални зими ползването им в сняг и лед е рисковано.<br/>Нека обаче първо видим какви са основните разлики.</p>
      <p><b>НЯКОИ ЛИЧАТ ОТ ПРЪВ ПОГЛЕД:</b> всесезонната има малко по-проста структура на протектора и по-дълбоки канали за отвеждане на вода.<br/>Зимната има несравнимо повече ламели - и всеки е замислен така, че да дава максимум сцепление при разнопосочни сили. Каналите тук са проектирани така, че да събират снега, и често дъната им са полирани, за да го изхвърлят по-лесно настрани.</p>
      <figure>
        <img src="http://www.cross.bg/../../../photo_new_gallery/2019/11/21/0f144d6cfe8c2ba24ee636fc172c53b0.jpg"/>
      </figure>
      <p><b>ВСЕКИ ПРОИЗВОДИТЕЛ</b> си има и свои оригинални решения, като например тази система за отвеждане на вода при Continental Winter Contact. Идеята е, че от самото триене между гумите и леда най-горният му слой се стопява и образува воден пласт между гумата и повърхността. Тези канали под протектора са специално замислени да отведат тази влага, преди да ви е подхлъзнала.<br/>В същото време гумата дава максимално голяма контактна повърхност, която при летните й аналози е намалена от каналите.</p>
      <figure>
        <img src="http://www.cross.bg/../../../photo_new_gallery/2019/11/21/cee9e9bf687b1cf29a2b16c54edc395e.jpg"/>
      </figure>
      <p><b>МЕЖДУ ДРУГОТО ЕКСПЕРТИТЕ</b> съветват да ползвате малко по-широки гуми през зимата, отколкото през лятото. Вярно е, че по-голямата ширина влошава представянето върху пресен, неутъпкан сняг, и прави гумата малко по-податлива на аквапланинг. Но за сметка на това тя има чувствително повече сцепление на сух път, на утъпкан сняг или на лед, и спира по-добре на мокро.</p>
      <figure>
        <iframe src="https://www.youtube.com/embed/twgXxw_xTOQ" width="640" height="360" data-service="Youtube" scrolling="no"/>
      </figure>
      <p>&amp;feature=emb_logo</p>
    </article>
  </body>
</html>