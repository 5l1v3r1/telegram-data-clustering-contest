<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/21/news/in_arrivo_un_fine_settimana_di_maltempo_con_piogge_forti_e_rischio_alluvioni-241550397/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T09:09:00+00:00"/>
    <meta property="og:title" content="In arrivo un fine settimana di maltempo con piogge forti e rischio alluvioni"/>
    <meta property="og:description" content="Una nuova perturbazione porta temporali al Nord e sulla fascia tirrenica. In arrivo la neve sopra quota mille, e nel fine settimana allarme straripamenti al"/>
  </head>
  <body>
    <article>
      <h1>In arrivo un fine settimana di maltempo con piogge forti e rischio alluvioni</h1>
      <h2>Una nuova perturbazione porta temporali al Nord e sulla fascia tirrenica. In arrivo la neve sopra quota mille, e nel fine settimana allarme straripamenti al Nord e in Sicilia, Calabria e Basilicata</h2>
      <address>
        <time datetime="2019-11-21T09:09:00+00:00">21 Nov 2019, 09:09</time>
      </address>
      <p><b>ROMA.</b> Niente sole nel fine settimana, è in arrivo l’ennesimo weekend di maltempo assortito su tutta la penisola: tra sabato e domenica l'Italia sarà flagellata da un forte scirocco con piogge abbondanti e – secondo i meteorologi del sito ilMeteo.it -  con rischio di “alluvioni lampo” e dissesti idrogeologici in Sicilia, Calabria e Basilicata e con pericolo straripamenti anche al nord, dove proprio a novembre condizioni meteorologiche molto simili hanno provocato in passato drammatiche alluvioni.<br/> <br/>Ma partiamo da oggi: una nuova perturbazione atlantica ha raggiunto l’Italia portando piogge sul Nordovest e sul Piemonte orientale, la Lombardia e parte dell'area tirrenica, mentre la nebbia – avvertono i meteorologi del sito ilMeteo.it – insiste “sulle aree pianeggianti del Nordest, specie sul basso Veneto”.<br/> <br/>Ecco le previsioni del sito <i>ilMeteo.it</i><br/><b>OGGI </b><br/>Purtroppo il peggioramento sarà graduale, e nel corso della giornata “le piogge si estenderanno alle zone più settentrionali della Val Padana e su tutti i comparti alpini e prealpini dove le precipitazioni assumeranno carattere nevoso intorno ai 1100-1200 metri sui rilievi del Nordovest e a quote un po' più alte su quelli centro-orientali”. Pioggia anche su Toscana, Umbria, Lazio e Sardegna, “con rovesci anche temporaleschi più probabili sull'area costiera tirrenica”. Verso sera “sul Ponente ligure e sul basso Piemonte sono attesi anche forti rovesci, specie nel corso della notte”.<br/> <br/><b>VENERDI’</b><br/>Tempo instabile con piogge al Nord e sulle regioni tirreniche centrali; rischio nubifragi in serata sulla Liguria e sull'alto Piemonte. Più soleggiato altrove. Neve sulle Alpi sopra 1000 metri, quote in aumento nel corso del giorno.<br/> <br/><b>SABATO </b><br/>Forti rovesci a carattere temporalesco sulle regioni nord-occidentali e andrà prestata particolare attenzione in quanto, a causa dello scontro tra masse d'aria completamente diverse e di un blocco di alta pressione sulla Penisola Balcanica si verranno a creare condizioni potenzialmente molto pericolose. Occhi puntati soprattutto su Liguria di Ponente e Piemonte occidentale (tutto il torinese e il cuneese) dove si rischieranno veri e propri nubifragi e pesanti allagamenti in quanto, oltre al terreno già saturo dopo le ultime settimane piovose, si andrà ad aggiungere la fusione della neve, caduta abbondante nell'ultimo periodo sulle montagne. Ricordiamo che già in passato nel mese di novembre sulle regioni di Nordovest (ma anche in Toscana) si sono verificati fenomeni alluvionali, proprio in concomitanza con l'arrivo di un ciclone con queste stesse caratteristiche: Liguria di Levante 2014, Toscana 2012, Genova 2011, Piemonte 1994, Firenze 1966 solo per citare alcuni esempi.<br/> <br/><b>DOMENICA</b><br/>Il vortice si sposterà verso Sud Est portando il suo carico di rovesci e temporali anche sulle regioni centro-meridionali. La previsione appare piuttosto critica sulla Sicilia orientale e grave sulla Calabria e sulla Basilicata, dove sono attese cumulate di pioggia fino ad oltre 100 mm in pochissimo tempo. Su queste regioni il rischio di alluvioni lampo e di conseguenti dissesti idrogeologici è abbastanza alto.</p>
    </article>
  </body>
</html>