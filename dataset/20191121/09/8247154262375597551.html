<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/ukrainec-0"/>
    <meta property="og:site_name" content="Кременчугская газета"/>
    <meta property="article:published_time" content="2019-11-21T09:45:00+00:00"/>
    <meta property="og:title" content="Правда взяла гору: Малецький остаточно програв суд лікарю Українцю"/>
    <meta property="og:description" content="Касаційна скарга Кременчуцької міськради залишена без задоволення, а рішення Автозаводського райсуду Кременчука та ухвала Апеляційного суду Полтавської області залишені без змін. Тож остаточно визначено, що Вадима Українця влада, на чолі з Віталієм Малецьким,&amp;nbsp"/>
  </head>
  <body>
    <article>
      <h1>Правда взяла гору: Малецький остаточно програв суд лікарю Українцю</h1>
      <address>
        <time datetime="2019-11-21T09:45:00+00:00">21 Nov 2019, 09:45</time>
      </address>
      <p>
        <b>Касаційна скарга Кременчуцької міськради залишена без задоволення, а рішення Автозаводського райсуду Кременчука та ухвала Апеляційного суду Полтавської області залишені без змін. Тож остаточно визначено, що Вадима Українця влада, на чолі з Віталієм Малецьким, звільнила з посади головного лікаря незаконно.</b>
      </p>
      <p>Нещодавно Верховний Суд у складі колегії суддів Першої судової палати Касаційного цивільного суду розглянув у судовому засіданні касаційну скаргу Кременчуцької міськради на рішення Автозаводського райсуду Кременчука від 14 грудня 2016 року у складі судді Юрія Рибалки та ухвалу Апеляційного суду Полтавської області від 9 березня 2017 року щодо справи звільнення Вадима Українця з посади головного лікаря у Третій міській лікарні міста.</p>
      <p>Як сказано у постанові суду, що розміщена у <a href="http://reyestr.court.gov.ua/Review/84305161">реєстрі судових рішень</a>, у листопаді 2016 року В.Українець звернувся до суду з позовом до Кременчуцької міської ради про поновлення на роботі, стягнення середнього заробітку за час вимушеного прогулу та відшкодування моральної шкоди.</p>
      <p>В обґрунтування позовних вимог зазначав, що з 1 квітня 2011 року його призначили на посаду головного лікаря Третьої міської лікарні Кременчука. На підставі розпорядження виконавчого комітету Кременчуцької міськради Полтавської області та наказу Управління охорони здоров`я виконкому Кременчуцької міської ради з ним уклали контракт на термін з 29 березня 2015 року до 28 березня 2020 року.</p>
      <p>Звертав увагу на те, що розпорядженням міського голови Кременчука В.Малецького від 7 жовтня 2016 року його звільнили з посади головного лікаря Третьої міської лікарні Кременчука на підставі пункту 3 частини першої статті 40 Кодексу законів про працю України (далі - КЗпП України), у зв`язку із систематичним невиконанням умов, визначених контрактом.</p>
      <p>Вважав, що звільнення відбулося з порушенням норм трудового законодавства, йому не надали можливості подати пояснення, не врахували перебування його на час звільнення у відрядженні в зоні проведення антитерористичної операції (далі - АТО), не врахували ступінь тяжкості проступку, заподіяна ним шкода, обставини, за яких вчинено проступок, попередня робота працівника.  </p>
      <p>Посилаючись на наведене та на те, що незаконним звільненням йому завдали моральної шкоди, що полягає у душевних стражданнях, втрати зв`язків та звичного способу життя, В.Українець просив скасувати розпорядження міського голови Кременчука від 7 жовтня 2016 року № 517-КВ про звільнення його з посади головного лікаря Третьої міської лікарні Кременчука; поновити його на вказаній посаді на умовах, визначених контрактом від 27 березня 2015 року; стягнути з Кременчуцької міської ради Полтавської області на його користь середній заробіток за час вимушеного прогулу за період з дня звільнення до дня фактичного поновлення на посаді; стягнути з відповідача на свою користь 500 тис грн на відшкодування моральної шкоди та 5 тис грн витрат на правову допомогу.</p>
      <p>Рішенням Автозаводського районного суду Кременчука від 14 грудня 2016 року позов задоволено частково.</p>
      <p>Поновлено  В.Українця на роботі на посаді головного лікаря Третьої міської лікарні Кременчука на тих же умовах, що були встановлені контрактом від 27 березня 2015 року. Стягнуто з Кременчуцької міської ради Полтавської області на користь В.Українця середній заробіток за час вимушеного прогулу за період з 7 жовтня 2016 року по 14 грудня 2016 у розмірі 24  тис 757,92 грн. Також стягнуто з Кременчуцької міської ради на користь В.Українця 10 тис грн на відшкодування моральної шкоди. У задоволенні решти позовних вимог відмовлено.</p>
      <p>Ухвалою Апеляційного суду Полтавської області від 9 березня 2017 року апеляційні скарги міського голови Кременчука В.Малецького та Кременчуцької міської ради відхилено, рішення суду першої інстанції залишено без змін.</p>
      <p>У квітні 2017 року Кременчуцька міська рада Полтавської області подала до Вищого спеціалізованого суду України з розгляду цивільних і кримінальних справ касаційну скаргу на рішення Автозаводського райсуду Кременчука від 14 грудня 2016 року та ухвалу Апеляційного суду Полтавської області від 9 березня 2017 року, в якій просить скасувати зазначені судові рішення та ухвалити нове рішення про відмову у задоволенні позову, обґрунтовуючи свої вимоги порушенням судами норм процесуального права та неправильним застосуванням норм матеріального права.</p>
      <p>Ухвалою Вищого спеціалізованого суду України з розгляду цивільних і кримінальних справ від 6 червня 2017 року відкрито касаційне провадження у зазначеній цивільній справі та витребувано справу.</p>
      <p>Вивчивши матеріали справи, перевіривши доводи касаційної скарги, Верховний Суд у складі колегії суддів Першої судової палати Касаційного цивільного суду дійшов висновку, що касаційна скарга підлягає залишенню без задоволення, а оскаржувані судові рішення - без змін, оскільки їх постановили з дотриманням норм матеріального і процесуального права.</p>
      <p>Тож, керуючись статтями 401, 409, 410 ЦПК України, Верховний Суд у складі колегії суддів Першої судової палати Касаційного цивільного суду постановив касаційну скаргу Кременчуцької міськради залишити без задоволення.</p>
      <p>Рішення Автозаводського районного суду Кременчука від 14 грудня 2016 року та ухвалу Апеляційного суду Полтавської області від 9 березня 2017 року залишити без змін.</p>
      <p>Постанова суду касаційної інстанції є остаточною і оскарженню не підлягає.</p>
      <p>Виходить, що В.Малецький остаточно програв суд до В.Українця. Щоправда, поновитися на посаді він не зможе, адже мер провів реорганізування лікарні, об’єднавши її з Четвертою міськлікарнею.</p>
      <p>Нагадаємо, <b><a href="http://kg.ua/news/vadim-ukrainec-snova-glavvrach-tretey-gorbolnicy">Автозаводський районної суд Кременчука 14 грудня 2016 року  відновив лікаря на посаді.</a></b></p>
      <p><b><a href="http://kg.ua/news/ukrainec-pytaetsya-dokazat-chto-uvolen-i-vo-vtoroy-raz-byl-ne-zakonno">У суді Вадим Українець намагається довести, що і вдруге був звільнений незаконно</a></b>. У 2016 році <b><a href="http://kg.ua/index.php/novosti/kremenchug-i-regiony/item/14464-ukrainets-ya-uveren-za-mnoj-grekhov-net-esli-vinovat-to-ya-zdes.html">Українця звинуватили в незаконному відрядженні в зону АТО</a></b>, де він відпрацював місяць і мав подяки за роботу.</p>
      <p>Апеляційний суд Полтавщини <b><a href="https://kg.ua/news/apelyaciyniy-sud-poltavshchini-viznav-shcho-ukrayincya-zvilnili-z-posadi-golovnogo-likarya">визнав, що Українця звільнили з посади головного лікаря незаконно.</a></b></p>
      <p> </p>
      <p> </p>
      <p>Олег Булашев</p>
    </article>
  </body>
</html>