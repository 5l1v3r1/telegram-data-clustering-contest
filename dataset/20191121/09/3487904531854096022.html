<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/epese-to-proto-prostimo-se-kafeteria-gia-ton-antikapnistiko-nomo"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T09:15:00+00:00"/>
    <meta property="og:title" content="«Επεσε» το πρώτο πρόστιμο σε καφετέρια για τον αντικαπνιστικό νόμο"/>
    <meta property="og:description" content="Στους δρόμους βγήκαν τα πρώτα μικτά κλιμάκια που ελέγχουν την εφαρμογή του αντικαπνιστικού νόμου"/>
  </head>
  <body>
    <article>
      <h1>«Επεσε» το πρώτο πρόστιμο σε καφετέρια για τον αντικαπνιστικό νόμο</h1>
      <h2>Στους δρόμους βγήκαν τα πρώτα μικτά κλιμάκια που ελέγχουν την εφαρμογή του αντικαπνιστικού νόμου</h2>
      <address><time datetime="2019-11-21T09:15:00+00:00">21 Nov 2019, 09:15</time> by <a rel="author">Metrosport.gr Team</a></address>
      <p>Σε καφετέρια της Λαμίας το πρώτο πρόστιμο για τον αντικαπνιστικό νόμο, καθώς από τις 18 Νοεμβρίου δημοσιεύθηκε η Κοινή Υπουργική Απόφαση που καθορίζει και τα πρόστιμα.</p>
      <p>Ήδη η γραμμή του «1142» εγκαινιάσθηκε, όπως εγκαινιάσθηκαν και τα πρόστιμα σε γνωστή καφετέρια της Λαμίας όπου βεβαιώθηκε θαμώνας της να καπνίζει.</p>
      <p>Σύμφωνα με τις πληροφορίες του lamiareport.gr, υπάλληλοι της Διεύθυνσης Υγείας και αστυνομικοί, ενεργώντας μετά από καταγγελία, έπιασαν το μεσημέρι της Τετάρτης «επ’ αυτοφώρω» πελάτη καφετέριας να καπνίζει.</p>
      <p>Του επιβλήθηκε το νέο πρόστιμο που προβλέπει η ΚΥΑ και ανέρχεται στα 100 ευρώ (ο νόμος του 2010 προέβλεπε 50 ευρώ), ενώ το πρόστιμο για τον ιδιοκτήτη της καφετέριας που δεν είναι πάνω από 100 τμ, είναι 500 ευρώ για την πρώτη φορά.</p>
      <p>Στον υπεύθυνο διαχείρισης του χώρου, το πρόστιμο επιβάλλεται για: ανοχή ή μη επέμβαση, έλλειψη ανάρτησης σήμανσης και λήψης λοιπών μέτρων αποτροπής, μη πραγματοποίηση συστάσεων, παράλειψη κλήσης των αρμοδίων οργάνων ελέγχου, έλλειψη συνεργασίας με τα Όργανα Ελέγχου.</p>
      <p>Τα πρόστιμα διπλασιάζονται άμεσα σε κάθε περίπτωση επανάληψης της παράβασης, ενώ η παρουσία ανηλίκων επίσης αυξάνει το λογαριασμό.</p>
      <p>Ειδικότερα, 200 ευρώ είναι το πρόστιμο για τον καπνιστή σε χώρους κλειστούς και υπαίθριους με παρουσία ανηλίκων (παιδικοί/βρεφονηπιακοί σταθμοί, σχολεία, internet café κλπ.), χώρους ψυχαγωγίας ανηλίκων, χώρους αθλητικών εκδηλώσεων, κλειστούς χώρους ομαδικών αθλημάτων, χώρους άσκησης ανηλίκων (παιδότοποι, παιδικές χαρές, γήπεδα κλπ). Το πρόστιμο για τον υπεύθυνο διαχείρισης είναι 500 ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/oriaki-katastasi-ston-oasth"/>
        <a href="http://www.metrosport.gr/article/sfodri-sigkrousi-michanon-sto-kentro-tis-thessalonikis-tris-travmaties"/>
        <a href="http://www.metrosport.gr/article/stin-entatiki-ke-se-krisimi-katastasi-manolis-glezos"/>
        <a href="http://www.metrosport.gr/article/thessaloniki-dierrixan-14-farmakia-se-ena-mina-se-toumpacharilaou"/>
        <a href="http://www.metrosport.gr/article/me-chreosi-sti-forthnet-to-karfoma-gia-ton-antikapnistiko-sto-1142"/>
        <a href="http://www.metrosport.gr/article/prothesmia-15-imeron-gia-tin-ekkenosi-ton-ipo-katalipsi-ktirion"/>
      </related>
    </article>
  </body>
</html>