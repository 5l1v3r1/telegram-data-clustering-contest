<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/kiosztotta-orbant-tusk-nepparti-elnoki-beszedeben"/>
    <meta property="og:site_name" content="euronews"/>
    <meta property="article:published_time" content="2019-11-21T09:34:12+00:00"/>
    <meta property="og:title" content="Kiosztotta Orbánt Tusk néppárti elnöki beszédében"/>
    <meta property="og:description" content="Bár nevet nem mondott, egész pontosan körülírta, hogy kire gondolt."/>
  </head>
  <body>
    <article>
      <h1>Kiosztotta Orbánt Tusk néppárti elnöki beszédében</h1>
      <address><time datetime="2019-11-21T09:34:12+00:00">21 Nov 2019, 09:34</time> by <a rel="author">Pálfi Rita</a></address>
      <p>Nem lesz könnyű dolga a Fidesznek, ha az Európai Néppártban akar maradni, ez derült ki Donald Tusk első beszédéből a pártcsalád elnökeként. Az Európai Tanács volt elnöke a néppárti zágrábi konferencián egyedüliként indult a posztért.</p>
      <p>Tusk szerint ma a legnagyobb szerepet a félelem játssza a politikában, talán még jobban, mint a múltban. Bárki, aki jól válaszol az emberek biztonságra való igényére, elnyeri a támogatásukat. Tusk szerint csak azoknak van felhatalmazása a hatalomra törekvésre, akik biztonságot akarnak, és képesek adni az embereknek, úgy, hogy közben megőrzik a szabadságukat és jogaikat.</p>
      <p>„Semmilyen körülmények közt nem adhatjuk fel a rend és a biztonság témakörét a politikai populistáknak, a manipulátoroknak és az autokratáknak, akik afelé terelik az embereket, hogy azt higgyék, a szabadság nem összeegyeztethető a biztonsággal, hogy a határok és a területünk védelme nem összeegyeztethető a liberális demokráciával, a hatékony kormányzás a jogállamisággal. Ez a lényege az Európai Néppárton belüli vitának, amit le szeretnék zárni, amilyen gyorsan csak lehet, egy magától értetődő megállapítással" - mondta Tusk.</p>
      <p>Hozzátette:</p>
      <blockquote>Nem fogunk feláldozni olyan értékeket, mint a polgári szabadságjogok, a jogállamiság, a közélet tisztessége, a biztonság és a rend oltárán, egyszerűen azért, mert nincs rá szükség. Egyszerűen nem zárják ki egymást. Aki ezt nem képes elfogadni, az gyakorlatilag a pártcsaládon kívülre helyezi magát.</blockquote>
      <p>Nem kell mélyelemzésbe menni, hogy kihalljuk a liberális demokrácia kiemelését a magyar miniszterelnök által meghirdetett illiberális demokráciával szemben. Tusk pontosan közölte, hogy merre vannak a számára politikailag nem átléphető határvonalak, mit kell elfogadnia egy pártnak, ha néppárti tag akar maradni.</p>
      <p>Még ennél is konkrétabban bírálta a magyar miniszterelnököt az Európai Tanács volt elnöke, mikor a Törökország és az Európai Unió közötti megállapodásról beszélt, melynek köszönhetően az Európába jövő menekültek száma 90 százalékkal csökkent. Tusk úgy fogalmazott, hogy nem kell senkit emlékeztetnie arra, hogy Angela Merkel német kancellárnak mekkora szerepe volt ebben.</p>
      <blockquote>Közben más valaki gondoskodott a hatásról. Valaki, aki szintén keményen dolgozott, de csak a saját narratíváján és saját maga felépítésén, kerítést építve és bevándorlásellenes plakátokkal.</blockquote>
      <p>Ennek véget kell vetnünk – fogalmazott Tusk.</p>
      <p>A Fidesz néppárti tagságát márciusban függesztették fel. Egyik előzménye az volt, hogy a magyar kormánypárt a bizottsági elnök Jean-Claude Junckert és Soros Györgyöt ábrázoló plakátkampányt indított az uniós bevándorláspolitika ellen. Ez több néppárti tagnak az utolsó cseppet jelentette, és a Fidesz kizárását kezdeményezték. Végül a néppárti politikai gyűlés a felfüggesztés mellett döntött. Tusk elnöksége idején fog elválni, hogy minden visszakerül-e a régi kerékvágásba, vagy szakítás lesz-e a vége.</p>
      <p>A teljes beszédet angolul <a href="https://www.consilium.europa.eu/hu/press/press-releases/2019/11/20/speech-by-president-donald-tusk-at-the-epp-congress-in-zagreb/">ide kattintva</a> olvashatja el.</p>
    </article>
  </body>
</html>