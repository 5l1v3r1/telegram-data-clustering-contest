<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/florin-citu-motiunea-simpla-vrea-depuna-psd-vin-toti-directorii-ministerul-finante-anaf-au-lucrat-teodorovici-valcov-rezultatul-neplacut-dancila-18601400"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T09:09:06+00:00"/>
    <meta property="og:title" content="Florin Cîţu, despre moţiunea simplă pe care vrea să o depună PSD: Vin cu toţi directorii din Ministerul de Finanţe şi din ANAF care au lucrat cu Teodorovici şi Vâlcov. Rezultatul va fi neplăcut pentru Dăncilă"/>
    <meta property="og:description" content="Ministrul de Finanţe, Florin Cîţu, a anunţat, joi, că la moţiunea simplă pe care PSD vrea să o depună la adresa sa va veni cu toţi toţi directorii din MFP şi ANAF care au lucrat cu fostul ministru şi cu Darius Vâlcov şi că rezultatul va fi ”unul neplăcut pentru Dăncilă şi Teodorovici”."/>
  </head>
  <body>
    <article>
      <h1>Florin Cîţu, despre moţiunea simplă pe care vrea să o depună PSD: Vin cu toţi directorii din Ministerul de Finanţe şi din ANAF care au lucrat cu Teodorovici şi Vâlcov. Rezultatul va fi neplăcut pentru Dăncilă</h1>
      <address><time datetime="2019-11-21T09:09:06+00:00">21 Nov 2019, 09:09</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Ministrul de Finanţe, Florin Cîţu, a anunţat, joi, că la moţiunea simplă pe care PSD vrea să o depună la adresa sa va veni cu toţi toţi directorii din MFP şi ANAF care au lucrat cu fostul ministru şi cu Darius Vâlcov şi că rezultatul va fi ”unul neplăcut pentru Dăncilă şi Teodorovici”.</p>
      <p>”Vă anunţ o premieră în cazul moţiunii simple care mă vizează, la Senat. Pentru prima oară în istorie voi aduce în Parlament cu mine toţi directorii din MFP şi ANAF care au lucrat cu fostul ministru şi cu Darius Vâlcov la elaborarea bugetului, a rectifcării din august şi mai ales la elaborarea strategiei fiscal bugetare pentru perioada 2019-2021”, a scris pe Facebook ministrul de Finanţe, Florin Cîţu.</p>
      <p>El precizează că directorii respectivi vor prezenta date şi documente oficiale care vor arăta că Viorica Dăncilă şi Eugen Teodorovici ştiau din martie că vor depăşi ţinta de deficit şi situaţia execuţiei bugetare şi mai ales estimările pentru final de an la momentul în care a preluat mandatul.</p>
      <p>”În conferinţa de presă pe care o voi ţine înainte de moţiune, îi voi lăsa pe directorii respectivi să vă prezinte datele reale cu documente. Să vedem atunci cine-i minte pe români. Vă garantez că rezultatul este unul neplăcut pentru Dăncila şi Teodorovici”, a conchis ministrul de Finanţe.</p>
      <p>Viorica Dăncilă a anunţat că PSD va depune săptămâna viitoare, în Parlament, o moţiune simplă împotriva ministrului de Finanţe Florin Cîţu, pentru a da explicaţii cu privire la creşterea euro.</p>
      <p>„La începutul săptămânii viitoare vom depune o moţiune simplă pentru domnul Cîţu în Senatul României, având în vedere creşterea euro, creştere care îi afectează pe români”, a anunţat Viorica Dăncilă, într-o intervenţie telefonică la Antena 3.</p>
    </article>
  </body>
</html>