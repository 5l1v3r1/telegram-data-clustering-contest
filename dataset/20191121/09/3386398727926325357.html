<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/21/news/ferrara_uccide_a_pugni_la_nonna-241550878/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T09:15:00+00:00"/>
    <meta property="og:title" content="Ferrara, aggredisce la nonna in auto e la uccide a pugni"/>
    <meta property="og:description" content="La vittima, 71 anni, massacrata al volante sembra per questioni di soldi. Arrestato il nipote di 22 anni"/>
  </head>
  <body>
    <article>
      <h1>Ferrara, aggredisce la nonna in auto e la uccide a pugni</h1>
      <h2>La vittima, 71 anni, massacrata al volante sembra per questioni di soldi. Arrestato il nipote di 22 anni</h2>
      <address>
        <time datetime="2019-11-21T09:15:00+00:00">21 Nov 2019, 09:15</time>
      </address>
      <p><b>FERRARA</b> - L'ha picchiata a mani nude, sino ad ucciderla. Aggressione mortale ieri sera a Ferrara. Un giovane di 22 anni ha ucciso la sua nonna, 71 anni, massacrandola a pugni mentre era alla guida dell'auto, dal sedile passeggero. L'omicidio sarebbe avvenuto, secondo le prime ipotesi, per questioni di soldi.<br/><br/>La vittima si chiamava Maria Luisa Silvestri ed è stata lasciata dal giovane agonizzante nell'auto ferma al semaforo. La donna è morta poco dopo l'arrivo all'ospedale Sant'Anna di Cona. Viveva assieme al nipote, Pier Paolo Alessio, a Pontelagoscuro e il litigio, a quanto si apprende, potrebbe essere iniziato poco dopo cena, in un fast food, e degenerato poco dopo, mentre i due erano in auto<br/><br/>A lanciare un primo allarme alcuni testimoni che hanno segnalato un giovane che stava picchiando un'anziana nei pressi di un parcheggio del fast food e poi ancora dopo, con l'auto in movimento, guidata dalla vittima, fino al semaforo.<br/><br/>Il nipote avrebbe tentato la fuga ma è stato bloccato appena sceso dall'auto da alcune persone e da un carabiniere fuori servizio. La nonna nell'abitacolo era priva di sensi. Il personale del 118 ha tentato di rianimarla ma poco dopo l'arrivo al Cona è deceduta.<br/><br/>Il giovane è stato interrogato a lungo durante la notte e si è avvalso della facoltà di non rispondere. È in stato di arresto per omicidio volontario.</p>
    </article>
  </body>
</html>