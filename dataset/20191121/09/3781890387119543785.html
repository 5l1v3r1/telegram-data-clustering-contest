<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742865"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T09:18:00+00:00"/>
    <meta property="og:title" content="&quot;มาสด้า3&quot;คว้ารางวัล รถยอดเยี่ยมแห่งประเทศไทย 2019 "/>
    <meta property="og:description" content="'มาสด้า เซลส์ ประเทศไทย' สุดปลื้ม 'All-New Mazda 3' คว้ารางวัล รถยอดเยี่ยมแห่งประเทศไทย 2019 (Thailand Car of the Year 2019)"/>
  </head>
  <body>
    <article>
      <h1>"มาสด้า3"คว้ารางวัล รถยอดเยี่ยมแห่งประเทศไทย 2019 </h1>
      <address>
        <time datetime="2019-11-21T09:18:00+00:00">21 Nov 2019, 09:18</time>
      </address>
      <p>
        <b>"มาสด้า เซลส์ ประเทศไทย" สุดปลื้ม "All-New Mazda 3" คว้ารางวัล รถยอดเยี่ยมแห่งประเทศไทย 2019 (Thailand Car of the Year 2019)</b>
      </p>
      <p>สมาคมผู้สื่อข่าวรถยนต์และรถจักรยานยนต์ไทย จัดกิจกรรมเพื่อมอบรางวัลรถยนต์ยอดเยี่ยมประจำปี 2562 มีรถยนต์ที่ผ่านเข้ามาทั้งหมด 14 คัน และคัดเลือกเข้ารอบสุดท้าย 7 คัน โดยมีผู้ทรงคุณวุฒิด้านการทดสอบรถยนต์ และสมาชิกผู้คร่ำหวอดในการทดสอบรถยนต์ โดยรางวัล “รถยนต์ยอดเยี่ยมประจำปี” หรือ THAILAND CAR OF THE YEAR เริ่มขึ้นครั้งแรกเมื่อปี 2558 มีวัตถุประสงค์หลักเพื่อยกระดับและพัฒนาศักยภาพของอุตสาหกรรมยานยนต์ไทยให้มีความก้าวหน้าทัดเทียมกับนานาประเทศ รวมถึงต้องการให้สมาชิกได้นำเสนอรายละเอียดต่างๆ เพื่อผู้บริโภคใช้เป็นข้อมูลประกอบการตัดสินใจเลือกซื้อรถยนต์ที่มีคุณภาพ รางวัลดังกล่าวของสมาคมฯ ได้รับเกียรติจากคณะกรรมการสักขีพยานผู้ทรงคุณวุฒิด้านยานยนต์ และสื่อมวลชนผู้เชี่ยวชาญด้านทดสอบรถยนต์ คอลัมน์นิสต์ ผู้สื่อข่าว บรรณาธิการข่าวสายยานยนต์ ซึ่งเป็นสมาชิกสมาคมฯ โดยรอบแรกนั้นสมาชิกทั้งหมดได้คัดเลือกรถยนต์ที่เปิดตัวแนะนำในปี 2562 ทั้งหมด 14 คัน และเข้ารอบสุดท้าย 7 คัน แล้วจัดการทดสอบขึ้นที่สนามสุวรรณภูมิ มอเตอร์สปอร์ต พาร์ค โดยมีคณะกรรมเข้าร่วมทำการทดสอบครั้งนี้กว่า 60 คน เพื่อเฟ้นหารถยนต์ที่ดีที่สุดแห่งปี</p>
      <figure>
        <img src="https://www.dailynews.co.th/admin/upload/20191121/news_WxEMPmwqut163507_533.jpg?v=20191122150?v=1937"/>
      </figure>
      <p>สำหรับรถยนต์ที่ผ่านเข้าสู่รอบสุดท้ายและได้เข้าชิงรางวัลในปีนี้มีทั้งหมด 7 รุ่น ประกอบด้วย Mazda3, MG HS, BMW X3, Subaru Forester, Honda Accord, Toyota Corolla Altis และ Toyota Camry การตัดสินของคณะกรรมการได้แบ่งออกเป็น 2 รอบ ได้แก่ รอบแรก คณะกรรมการเลือกรถยนต์ที่เข้าคุณสมบัติ (Qualify) ครึ่งหนึ่งของจำนวนที่เข้ารอบมาทั้งหมด (ปีนี้มีรถยนต์เข้ารอบสุดท้าย 14 คัน ให้เลือกเพียง 7 คัน) จนกระทั่งผลประกาศรางวัล All-New Mazda3 คว้ารางวัลอันทรงเกียรติ Thailand Car of the Year 2019 หรือ รถยนต์ยอดเยี่ยมแห่งประเทศไทย ประจำปี 2562 ด้วยคุณสมบัติสมรรถนะการขับขี่ที่โดดเด่น เทคโนโลยีล้ำสมัย ความสวยงาม ความสะดวกสบาย ความปลอดภัย เป็นมิตรต่อสิ่งแวดล้อม และความคุ้มค่า คุ้มราคา</p>
      <figure>
        <img src="https://www.dailynews.co.th/admin/upload/20191121/news_CCuimImMdP163506_533.jpg?v=20191122150?v=1495"/>
      </figure>
      <p>ด้าน <b>นายชาญชัย ตระการอุดมสุข ประธานบริหาร บริษัท มาสด้า เซลส์ (ประเทศไทย) จำกัด</b> กล่าวว่า มาสด้าให้ความสำคัญอย่างยิ่งกับกิจรรมต่างๆ ของทางสมาคมฯ และสมาชิกทุกคน การที่มาสด้า 3 ซึ่งเป็นเจนเนอเรชั่นใหม่ล่าสุดได้รับรางวัลอันทรงเกียรติ ถือเป็นบทพิสูจน์เทคโนโลยีสกายแอคทีฟอันล้ำสมัยของมาสด้านั้นเป็นที่ยอมรับจากผู้ทรงคุณวุฒิจากสื่อมวลชนสายยานยนต์ แสดงให้เห็นถึงประสิทธิภาพที่สามารถพิสูจน์ได้จริงในกลุ่มลูกค้าชาวไทยและทั่วโลก ด้วยเทคโนโลยีสกายแอคทีฟ ที่ให้ทั้งสมรรถนะแรงและประหยัดน้ำมัน รวมทั้งรูปลักษณ์การออกแบบใหม่ ภายใต้ โคโดะ ดีไซน์ Soul of Motion หรือจิตวิญญาณแห่งการเคลื่อนไหวอันงดงาม ความทันสมัยของ Mazda Connect และเทคโนโลยีความปลอดภัยระดับโลกที่จับต้องได้ของ i-ACTIVSENSE โดยมาสด้า 3 นั้นมีจุดเด่นที่รูปลักษณ์โดดเด่นล้ำสมัย สะท้อนตัวตนและไลฟ์สไตล์ที่ชัดเจนของคนรุ่นใหม่ เป็นรถที่ไม่เพียงแต่มีบุคลิกภาพอันโดดเด่นเท่านั้นแต่ยังให้คุณภาพที่เหนือชั้นทั้งการขับขี่ การประหยัดน้ำมัน และความปลอดภัยอีกด้วย </p>
      <figure>
        <img src="https://www.dailynews.co.th/admin/upload/20191121/news_tkmuicSiyx163506_533.jpg?v=20191122150?v=4340"/>
      </figure>
      <p>มาสด้า3 เปิดตัวครั้งแรกของโลกในงาน Los Angeles Auto Show เมื่อเดือนพฤศจิกายน 2560 ถือเป็นรถยนต์รุ่นแรกในบรรดารถยนต์มาสด้าเจนเนอเรชั่นที่ 7 ที่มีความโดดเด่นด้วยเทคโนโลยีสกายแอคทีฟและรูปลักษณ์สวยงามลุ่มลึกแบบ KODO – จิตวิญญาณแห่งการเคลื่อนไหว โดยในรถมาสด้า 3 รูปโฉมของ โคโดะ ดีไซน์ ที่สื่อออกมาได้รับการปรับให้เฉียบคมขึ้นเพื่อเน้นความรู้สึกถึงสปีดของรถมาสด้า3 ประกอบด้วยเครื่องยนต์เบนซินสกายแอคทีฟ 2.0 เปิดตัวครั้งแรกในประเทศไทยเมื่อเดือนกันยายน 2562 จนถึงปัจจุบันได้รับการยอมรับอย่างล้นหลามมียอดขายไปแล้วกว่า 3,000 คัน.</p>
    </article>
  </body>
</html>