<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/security/16_%D7%A9%D7%A0%D7%95%D7%AA_%D7%9E%D7%90%D7%A1%D7%A8_%D7%9C%D7%9E%D7%97%D7%91%D7%9C_%D7%A9%D7%A2%D7%91%D7%93_%D7%91_%D7%A9%D7%A2%D7%A8%D7%99_%D7%A6%D7%93%D7%A7_"/>
    <meta property="og:site_name" content="הקול היהודי"/>
    <meta property="article:published_time" content="2019-11-21T09:13:00+00:00"/>
    <meta property="og:title" content="16 שנות מאסר למחבל שעבד ב&quot;שערי צדק&quot;"/>
    <meta property="og:description" content="המחבל, שעבד כעובד ניקיון במרכז הרפואי שערי צדק, וניסה לדקור שוטרת, הצהיר בפני שירות המבחן: &quot;טבעי להרוג חיילים&quot;"/>
  </head>
  <body>
    <article>
      <h1>16 שנות מאסר למחבל שעבד ב"שערי צדק"</h1>
      <h2>המחבל, שעבד כעובד ניקיון במרכז הרפואי שערי צדק, וניסה לדקור שוטרת, הצהיר בפני שירות המבחן: "טבעי להרוג חיילים"</h2>
      <address><time datetime="2019-11-21T09:13:00+00:00">21 Nov 2019, 09:13</time> by <a rel="author">אלחנן גרונר</a></address>
      <p>בית המשפט המחוזי בירושלים גזר ביום רביעי האחרון 16 שנות מאסר על וסאם דבס, צעיר ערבי בן 24 ממחנה שועפט, וזאת לאחר שהורשע בניסיון רצח לאחר שניסה לדקור שוטרת במחסום שועפט.</p>
      <p>דבס, שעבד בתקופה שלפני הפיגוע כעובד ניקיון במרכז הרפואי שערי צדק בבירה, הצטייד ביום 3.5.17 בסכין באורך 25 ס"מ ויצא מביתו כשהיא בכיס מכנסיו.</p>
      <p>הוא נסע באוטובוס למחסום שועאפט כדי לבצע את הפיגוע. בהגיעו למחסום ירד מהאוטובוס לצורך בידוק ביטחוני ואז שלף את הסכין והסתער בריצה לעבר שוטרת מתוך כוונה לרצוח אותה. השוטרת דרכה את נשקה, וכך עשה גם חייל נוסף, קראה לנאשם לעצור ובעקבות זאת זרק הנאשם את הסכין ונעצר.</p>
      <ul>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%AA%D7%A4%D7%95%D7%A6%D7%AA-%D7%95%D7%95%D7%A6%D7%90%D7%A4">הירשמו לתפוצת הווצאפ של הקול היהודי &gt;&gt;</a>
        </li>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%A0%D7%99%D7%95%D7%96%D7%9C%D7%98%D7%A8">הירשמו לניוזלטר שלנו &gt;&gt;</a>
        </li>
        <li>
          <a href="https://play.google.com/store/apps/details?id=web2application.a43561554994955.com.myapplication">הורד את האפליקציה של הקול היהודי &gt;&gt;</a>
        </li>
      </ul>
      <p>בתסקיר שירות המבחן אליו נשלח המחבל בידי הרכב השופטים, נכתב כי המחבל הצהיר ש"זה טבעי להרוג חיילים" ואין לקבל על כך עונש.</p>
      <p>במהלך המשפט והחקירה עלה כי המחבל עבד בניקיון במרכז הרפואי שערי צדק בירושלים.</p>
      <p>עו"ד רמי עותמאן, סנגורו של המחבל, טען תחילה כי מרשו כלל לא התכוון לבצע פיגוע. "הוא אומר דבר פשוט, אני ניסיתי להתחתן עם מספר בנות. לא נתנו לי להתחתן, ההורים שלהם סירבו, ולאור כך אני רציתי להתנקם מנשים", טען עורך הדין.</p>
      <p>אולם לאחר ניהול משפט ממושך, הודה המחבל בכך שהתכוון לרצוח יהודים.</p>
      <p>יש לציין כי לא מדובר במקרה יחיד בו ערבי המועסק במרכז רפואי מבצע פיגוע.</p>
      <p>המחבל שרצח את החייל רון קוקיא הי"ד בערד, חאלד אבו ג'ודה, <a href="https://www.hakolhayehudi.co.il/item/security/%D7%94%D7%9E%D7%97%D7%91%D7%9C_%D7%94%D7%91%D7%93%D7%95%D7%90%D7%99_%D7%A2%D7%91%D7%93_%D7%9B%D7%98%D7%9B%D7%A0%D7%90%D7%99_%D7%91%D7%A1%D7%95%D7%A8%D7%95%D7%A7%D7%94">עבד כטכנאי הרדמה</a> בחדרי ניתוח בבית החולים סורוקה שבבאר שבע.</p>
      <p>לפני כשישה חודשים הוצא צו איסור פרסום על פרטי פרשיה ביטחונית במסגרתה נעצר עובד באחד המרכזים הרפואיים בארץ.</p>
    </article>
  </body>
</html>