<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/21/affidi-quattro-piste-di-lavoro-per-la-fase-due-della-squadra-speciale/153350/"/>
    <meta property="og:site_name" content="VITA"/>
    <meta property="article:published_time" content="2019-11-21T09:13:00+00:00"/>
    <meta property="og:title" content="Affidi, quattro piste di lavoro per la &quot;fase due&quot; della squadra speciale"/>
    <meta property="og:description" content="In diciotto mesi, sono stati 12.338 i minori collocati fuori famiglia: significa 1,37 minori ogni mille ed è un dato che non desta allarme. A preoccupare invece è il fatto che solo il 12,5% rientri in famiglia: ma esistono davvero progetti che fin da subito cerchino di ricostruire le condizioni per farlo? È questo il punto. Buone invece le quattro piste di lavoro per la modifica della normativa"/>
  </head>
  <body>
    <article>
      <h1>Affidi, quattro piste di lavoro per la "fase due" della squadra speciale</h1>
      <address><time datetime="2019-11-21T09:13:00+00:00">21 Nov 2019, 09:13</time> by <a rel="author" href="http://www.vita.it/it/author/sara-de-carli/28/" target="_blank">Sara De Carli</a></address>
      <p>
        <b>In diciotto mesi, sono stati 12.338 i minori collocati fuori famiglia: significa 1,37 minori ogni mille ed è un dato che non desta allarme. A preoccupare invece è il fatto che solo il 12,5% rientri in famiglia: ma esistono davvero progetti che fin da subito cerchino di ricostruire le condizioni per farlo? È questo il punto. Buone invece le quattro piste di lavoro per la modifica della normativa</b>
      </p>
      <p>«In Italia fino ad ora il Ministero e quindi lo Stato non ha avuto la possibilità di monitorare, eravamo come bendati di fronte a tutto ciò che poteva accadere nei percorsi così delicati di affido e collocamento»: il ministro della Giustizia, Alfonso Bonafede, ha presentato lunedì 19 novembre, alla vigilia della Giornata Internazionale per l'Infanzia e l’Adolescenza, i primi dati del monitoraggio sui percorsi dei minori fuori famiglia realizzato dalla Squadra Speciale da lui istituita a metà luglio, sull’onda della vicenda della Val d’Enza.</p>
      <p>Primo dato da rilevare, i toni mutati. Se la scorsa estate il ministro soffiava sul fuoco, scrivendo che «tutti gli operatori dovranno sentire il fiato sul collo da parte della magistratura», <b>oggi afferma che «questo non è un dato allarmante: vogliamo semmai tranquillizzare i cittadini dicendo che c’è un ministero – in realtà più ministeri – concentrati per la prima volta sulla protezione dei bambini che sono in un percorso così delicato. </b>Lo Stato si prende la responsabilità di osservare tutto il percorso e fare confluire tutti i dati e tutte le competenze al fine di individuare anche un solo caso su 10mila. Dobbiamo garantire un sistema che protegga tutti i bambini italiane e tutte le famiglie italiane». <b>Prima domanda, vista la consistenza numerica delle famiglie straniere tra quelle più fragili: tutti i bambini italiani, e gli altri no?</b></p>
      <p><b>Secondo, i dati.</b> «Sono dati grezzi, che vanno elaborati, ma è importantissimo che per la prima volta questi numeri li abbiamo e ringrazio tantissimo gli uffici giudiziari per la collaborazione», ha detto il Ministro. Quindi, stando - finalmente - ai dati forniti da 213 uffici su 224 (il 95% del totale),<b> sono 12.338 i minori collocati in ambiente terzo dal 1° gennaio 2018 al 30 giugno 2019, pari a 23 minori al giorno. Confrontandoli con una popolazione di 9 milioni di minori in Italia, citato dallo stesso Ministro, significa che sono stati allontanati 1,37 minori ogni mille. </b>I due non sono direttamente confrontabili, ma ricordiamo che i report un po’ vecchiotti che avevamo a disposizione fino ad ora parlavano di 2,7 minori fuori famiglia in Italia ogni mille minori contro i 6 per mille dell’Inghilterra e i 9 per mille di Francia e Germania.</p>
      <p>Un altro dato fornito dal ministro è che i collocamenti disposti dai Tribunali per i Minorenni sono 8.722, il 70% del totale: una conferma di quanto poco o nulla ormai si riesca a intervenire tempestivamente, precocemente, preventivamente. Tutti sappiamo al contrario quanto bisogno ci sarebbe di affidi diurni e sostegno leggero, che eviterebbe in molti casi verosimilmente di arrivare all’allontanamento.</p>
      <p>E ancora,<b> le ispezioni ordinarie o straordinarie effettuate dalle Procure della Repubblica nelle strutture di accoglienza sono state 5.173 (per avere un’idea, fa 9,4 al giorno</b>).</p>
      <p>E infine, il dato veramente preoccupante: nello stesso periodo, <b>i provvedimenti di rientro del minore nella famiglia di origine sono stati 1.540, il 12,5%. Troppo basso. Il punto cruciale è davvero questo: quanto si lavora fin dall’inizio insieme alla famiglia di origine, per preparare e consentire un rientro?</b> Questa cosa i ragazzi l’hanno benissimo presente: «durante la nostra permanenza in comunità o nella famiglia affidataria, è importante che qualcuno si prenda cura della nostra famiglia, per non ritrovarci nella stessa situazione che abbiamo lasciato entrando nel percorso», hanno detto pià volte.</p>
      <figure>
        <img src="http://i.cdn-vita.it/blobs/variants/7/f/b/1/7fb1c55e-2c5c-4c09-ac15-c1e1e6b93473_large.jpg?_637099250661570820"/>
        <figcaption>La doppia pagina con le richieste dei ragazzi che vivono fuori famiglia, pubblicata sul numero 9 di VITA, dedicato agli affidi dopo il caso Bibbiano</figcaption>
      </figure>
      <p>Secondo il ministro Bonafede, <b>le criticità rilevate</b> in questa “prima fase” di lavoro della Squadra Speciale, sono quelle che «si potevano immaginare»:</p>
      <ul>
        <li>eterogeneità delle esperienze, con un’applicazione della normativa che varia da territorio a territorio. «Cercheremo e adesso in una seconda fase di monitorare anche queste prassi, per dare omogeneità non solo a livello di legge ma anche di prassi applicativa, replicando le best practice che si sono create</li>
        <li>insufficiente filiera dei controlli, occore fare in modo che essi abbiano automatismi</li>
        <li>l’ indefinita indicazione delle tempistiche relative all’andamento dell’affidamento.</li>
      </ul>
      <figure>
        <img src="http://i.cdn-vita.it/blobs/variants/4/f/0/3/4f03107c-1e0e-43ba-84e4-6404d6e69b14_large.jpg?_637099244625851811"/>
      </figure>
      <p>Bonafede ha firmato un decreto per <b>avviare la “fase due” della Squadra Speciale</b>, che si allargherà a coinvolgere altri soggetti – Ministero della Famiglia, del Lavoro, della Salute, ANCI e Conferenza Stato Regioni – per continuare a lavorare sulla banca dati e per individuare <b>alcune modifiche legislative</b>.</p>
      <p>Bonafede le ha anticipate, pur non dettagliandole: necessità di preveder <b>un termine di scadenza dei collocamenti</b>, salvo possibili proroghe motivate; obbligo di <b>monitoraggio semestrale del percorso </b>da parte del collegio che ha deliberato il collocamento, con assegnazione del caso a un giudice onorario facente parte del collegio deliberante, per garantire un monitoraggio costante da parte della giustizia sul percorso del minore; <b>revisione dei collocamenti ex art 403 del CC </b>con previsione tempestiva di una valutazione del collocamento da parte del Tribunale per i Minorenni, con previsione di un PM di turno; entro circa 6 mesi i Tribunali per i Minorenni entreranno nel processo civile telematico, cosa che consentirà il dialogo tra i diversi uffici giudiziari, dal momento che ci sono diversi uffici giudiziari coinvolti nella storia di un minore, finalmente in questo modo potranno<b> avere visibile l’intera storia del minore</b>.</p>
      <p>Quattro buone idee, concrete, utili. Attendiamo gli sviluppi, perché su questi temi a muovere la politica non possono essere le strumentalizzazioni. Anche se poi ha ragione Gianmario Gazzi, il presidente del CNOAS, membro della stessa Squadra speciale: nemmeno questo basta, ha detto lunedì mattina intervenedo all'evento per i 30 anni della CRC organizzato dalla Autorità Garante per l'Infanzia e l'Adolescenza, perché la verità è che nel nostro Paese «insieme al Family act, dobbiamo pensare a un Children act».</p>
      <p>Foto di <a href="https://www.pexels.com/it-it/@katlovessteve?utm_content=attributionCopyText&amp;utm_medium=referral&amp;utm_source=pexels">Kat Jayne </a>da <a href="https://www.pexels.com/it-it/foto/bambini-bambino-bianco-e-nero-concentrarsi-568024/?utm_content=attributionCopyText&amp;utm_medium=referral&amp;utm_source=pexels">Pexels</a></p>
      <related>
        <h4>Contenuti correlati</h4>
        <a href="http://www.vita.it/it/article/2019/09/10/allontanare-un-bambino-e-sempre-un-intervento-a-cuore-aperto-ma-puo-sa/152620/"/>
        <a href="http://www.vita.it/it/article/2019/09/11/fuori-famiglia-servono-riforme-non-colpi-di-spugna/152628/"/>
        <a href="http://www.vita.it/it/article/2019/09/17/affido-se-chi-allontana-il-bambino-e-lo-stesso-operatore-che-dovrebbe-/152686/"/>
        <a href="http://www.vita.it/it/article/2019/09/09/tutela-minori-ecco-perche-non-possiamo-permetterci-di-buttare-tutto-al/152607/"/>
        <a href="http://www.vita.it/it/article/2019/07/26/prima-convocazione-per-la-squadra-speciale-per-la-protezione-dei-minor/152350/"/>
        <a href="http://www.vita.it/it/article/2019/06/29/bibbiano-il-dovere-di-chiederci-come-e-possibile/152058/"/>
        <a href="http://www.vita.it/it/article/2019/09/11/bambini-maltrattati-e-la-famiglia-lunita-bisognosa-di-aiuto/152624/"/>
      </related>
    </article>
  </body>
</html>