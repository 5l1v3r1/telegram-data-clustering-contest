<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T09:34:00+00:00"/>
    <meta property="og:title" content="۷ اشتباه مهم در مصرف دارو"/>
    <meta property="og:description" content="ترکیب صحیح داروها می‌تواند به درمان بیماری کمک کند اما با یک اشتباه جزئی احتمال ابتلا به بیماریِ شدید یا حتی خطر مرگ وجود دارد."/>
  </head>
  <body>
    <article>
      <h1>۷ اشتباه مهم در مصرف دارو</h1>
      <address>
        <time datetime="2019-11-21T09:34:00+00:00">21 Nov 2019, 09:34</time>
      </address>
      <p>ترکیب صحیح داروها می‌تواند به درمان بیماری کمک کند اما با یک اشتباه جزئی احتمال ابتلا به بیماریِ شدید یا حتی خطر مرگ وجود دارد.</p>
      <p>به گزارش ایسنا، با وجود این خطرات جدی هر ساله بسیاری از افراد اشتباهات دارویی خطرناکی را مرتکب می‌شوند که آنان را روانه بیمارستان می‌کند. یکی از بهترین راهکارها برای کاهش پیامدهای اشتباهات دارویی آگاهی از داروهای مصرفی و عوارض جانبی احتمالی آنهاست.</p>
      <p>روزنامه "تایمز آو ایندیا" در این مقاله به هفت اشتباه دارویی رایج اشاره کرده که برای حفظ سلامتی رعایت آن‌ها ضروری است:</p>
      <p>
        <b>تداخل دارویی</b>
      </p>
      <p>مصرف دو داروی متضاد با یکدیگر می‌تواند فرد را بیمار کند. تداخل این داروها در بدن اثربخشی هر دو دارو را کاهش داده و حتی با عوارض جانبی جدی همراه می‌شود.</p>
      <p>
        <b>مصرف دارو بدون دانش کافی درباره آن</b>
      </p>
      <p>لازم است بیمار هنگام دریافت نسخه دارویی جدید یا مصرف داروی بدون نسخه اطلاعات کافی در مورد آن بدست آورد. بیمار باید در مورد چگونگی مصرف دارو و عوارض جانبی آن آگاهی داشته باشد.</p>
      <p>
        <b>مصرف دوز بالای دارو</b>
      </p>
      <p>بیمار باید داروی تجویزی را فقط به میزان توصیه شده از سوی پزشک مصرف کند. مصرف دوز بالایی از دارو ممکن است با خطرات جدی برای کبد همراه باشد و حتی بدن را با عوارض جانبی دیگر مواجه کند. علاوه بر این، احساس منگی، گیجی، درد قفسه سینه، استفراغ و اسهال از دیگر مشکلات احتمالی است.</p>
      <p>
        <b>مصرف نامنظم دارو</b>
      </p>
      <p>بیمارانی که داروی خود را به طور مرتب مصرف نمی‌کنند سلامت خود را به خطر می‌اندازند. به ویژه مصرف داروهای افسردگی، استروئیدها و رقیق کننده‌های خون نباید فراموش شود.</p>
      <p>
        <b>ترکیب اشتباه دارو با مواد غذایی</b>
      </p>
      <p>ترکیب اشتباه مواد غذایی با یک دارو می‌تواند در روند جذب دارو از معده خلل ایجاد کند. برخی از داروها را باید ناشتا و برخی دیگر را پس از وعده غذایی مصرف کرد. نادیده گرفتن این جزئیات کوچک از اثربخشی دارو می‌کاهد.</p>
      <p>
        <b>خودتجویزی در مصرف دارو</b>
      </p>
      <p>تجویز خودسرانه دارو اشتباه رایج بیشتر افراد است. بیمار بر اساس علائم، بیماری را تشخیص داده و دارو مصرف می‌کند که در اغلب مواقع تشخیص اشتباه است و مشکل‌ساز می‌شود چرا که بسیاری از امراض علائم مشابه دارند و تنها پزشک متخصص قادر به تشخیص صحیح بیماری است.</p>
      <p>
        <b>مصرف داروهای تجویزیِ دیگران</b>
      </p>
      <p>این تصور وجود دارد که داروی تجویزی برای یک عارضه مشابه، در تمامی بیماران یکسان است. به طور مثال لزوما یک نوع داروی فشار خون برای دو بیمار مبتلا به این عارضه تجویز نمی‌شود. پزشک بر اساس سن و شرایط دیگر اقدام به تجویز دارو می‌کند.</p>
    </article>
  </body>
</html>