<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742867"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T09:32:00+00:00"/>
    <meta property="og:title" content="&quot;ญวน&quot;ฟ้อง&quot;เอเอฟซี&quot; ข้องใจสตาฟฟ์โค้ชไทยเหยียดฮังซอ"/>
    <meta property="og:description" content="'เวียดนาม' ไม่จบ ส่งหนังสือฟ้อง 'เอเอฟซี' เหตุงัดกันหลังเกมกับช้างศึก โวยสตาฟฟ์ไทยยั่ว 'ปาร์คฮังซอ' ด้านสื่อตีภาพแอ็คชั่น 'ซาซา โทดิช' ยกมือป่วน 'ปาร์ค' สงสัย เหยียดความสูงหรือไม่"/>
  </head>
  <body>
    <article>
      <h1>"ญวน"ฟ้อง"เอเอฟซี" ข้องใจสตาฟฟ์โค้ชไทยเหยียดฮังซอ</h1>
      <address>
        <time datetime="2019-11-21T09:32:00+00:00">21 Nov 2019, 09:32</time>
      </address>
      <p>
        <b>"เวียดนาม" ไม่จบ ส่งหนังสือฟ้อง "เอเอฟซี" เหตุงัดกันหลังเกมกับช้างศึก โวยสตาฟฟ์ไทยยั่ว "ปาร์คฮังซอ" ด้านสื่อตีภาพแอ็คชั่น "ซาซา โทดิช" ยกมือป่วน "ปาร์ค" สงสัย เหยียดความสูงหรือไม่</b>
      </p>
      <p>จากเหตุหลังเกมฟุตบอลโลก 2022 รอบคัดเลือกโซนเอเชีย ที่ไทย บุกเสมอ เวียดนาม 0-0 ที่มีดิงห์ สเตเดียม หลังเกมมีเหตุปะทะคารมระหว่าง ปาร์คฮังซอ กับสตาฟฟ์โค้ชไทย ซึ่ง ฮังซอ บอกว่า เขาถูกสตาฟฟ์โค้ชช้างศึก ที่ไม่ใช่คนไทย หัวเราะเยาะ และยั่วยุนั้น<br/><br/>สหพันธ์ฟุตบอลเวียดนาม ได้ทำหนังสือถึง สมาพันธ์ฟุตบอลแห่งเอเชีย (เอเอฟซี) แจ้งพฤติกรรมของโค้ชไทย ในเกมดังกล่าวขอให้พิจารณาพฤติกรรมของผู้ช่วยโค้ชของทีมไทย ที่ประพฤติไม่เหมาะสมกับ ปาร์คฮังซอ<br/><br/>ขณะที่ เว็บไซต์ livesportasia รายงานว่า ซาซา โทดิช ได้ยั่วยุ ปาร์คฮังซอ และเสนอภาพนิ่งที่เหมือนว่า ซาซา ยกมือกดขึ้น คล้ายกับสื่อถึงเรื่องความสูงของเฮดโค้ชเวียดนาม พร้อมกันนี้ยังรายงานอ้างแหล่งข่าวรายหนึ่งในสมาคมกีฬาฟุตบอลแห่งประเทศไทยว่า สมาคมลูกหนังไทย กำลังรวบรวมข้อมูลดังกล่าว และอาจพิจารณาลงโทษ ซาซา โทดิช<br/><br/>อย่างไรก็ตาม นายพาทิศ รองเลขาธิการ และรองโฆษก กล่าวว่า ในแคมป์ทีมชาติไทย ไม่ได้พูดถึงเรื่องนี้กันแต่อย่างใด<br/><br/>ผู้สื่อข่าวรายงานว่า จังหวะที่คาดว่า ซาซา อาจเหยียดความสูงโค้ชปาร์ค เมื่อดูจากภาพเคลื่อนไหว ก็คล้ายกับ ซาซา ทำท่ากวักมือเรียกเช่นกัน.</p>
      <figure>
        <img src="https://www.dailynews.co.th/admin/upload/20191121/news_GvGGNdzHhB163837_533.jpg?v=20191121178?v=7070"/>
      </figure>
      <p><b><i>ภาพดราม่าที่เวียดนามนำไปเล่นกัน แต่หากดูภาพเคลื่อนไหว จะคล้าย ซาซา กวักมือเรียก<br/></i></b><br/> </p>
    </article>
  </body>
</html>