<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200952/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-21T09:05:00+00:00"/>
    <meta property="og:title" content="ליגת העל והבג&quot;צ"/>
    <meta property="og:description" content="למרות המאבקים המשפטיים, הקשיים שמערים משרד התרבות והספורט והקשיים התקציביים ובאיחור ניכור - ליגת העל בכדורגל הנשים צפויה לעונה מרגשת, מותחת ומלאת תהפוכות"/>
  </head>
  <body>
    <article>
      <h6 class="kicker">כדורגל</h6>
      <h1>ליגת העל והבג"צ</h1>
      <h2>באיחור ובמחלוקת: ליגת העל בכדורגל נשים תיפתח היום. <br/>למרות המאבקים המשפטיים, הקשיים שמערים משרד התרבות והספורט והקשיים התקציביים ובאיחור ניכור - ליגת העל בכדורגל הנשים צפויה לעונה מרגשת, מותחת ומלאת תהפוכות</h2>
      <address><time datetime="2019-11-21T09:05:00+00:00">21 Nov 2019, 09:05</time> by <a rel="author">ליאור ברטל</a></address>
      <p>ליגת העל בכדורגל נשים תיפתח היום (חמישי), ומה שאמור להיות חגיגת כדורגל, הפך העונה לרצף בלתי נגמר של מאבקים משפטיים והתנהלות המקשה להתרכז בכדורגל. נקודת האור הבוהקת בפגרה הארוכה היא הקמת ארגון 'כדורגלניות עושות שינוי' של שחקניות הכדורגל, במטרה להתאגד למאבק על הפיכת כדורגל הנשים למקצועני.</p>
      <p>ב-23 למאי נערך המשחק האחרון לעונה, גמר גביע המדינה. כמעט חצי שנה מאוחר יותר נפתחת מחדש ליגת העל. ביזיון שליגת הנשים נפתחת רק חצי שנה לאחר סיומה ותהיה בעונה עונה קצרה, שתערך בערך כחצי שנה בלבד.</p>
      <figure>
        <img src="https://www.davar1.co.il/wp-content/uploads/2019/05/230519_cup.jpg"/>
        <figcaption>אס"א ת"א מחזיקת גביע המדינה בכדורגל 2018/19 (צילום: מושיק אושרי, אס"א ת"א)</figcaption>
      </figure>
      <p>העונה ישחקו 8 קבוצות בליגה הבכירה: מ.כ רמת השרון, האלופה אס"א ת"א ומכבי חדרה, אמורות להאבק העונה על התואר. לעומת זאת מ.ס קרית גת אשר זכתה ב-2 אליפויות רצופות בעונות 2016-17,2017-18 נחלשה מאוד בעקבות בעיות כלכליות.</p>
      <p>
        <b>המאבק המשפטי</b>
      </p>
      <p>העונה הקודמת הייתה אחת העונות הטובות של הענף בשנים האחרונות, הרמה עלתה והמשחקים צולמו זו העונה השניה ברציפות. אס"א ת"א ומ.ס קרית גת נאבקו ראש בראש באליפות. מכבי חולון, מכבי חדרה ומ.כ רמת השרון – הציגו קבוצות כדורגל מצויינות. <a href="https://www.davar1.co.il/185185/">אס"א זכתה בדאבל</a>, שחקנית אס"א ת"א שי שדה, זכתה בתואר שחקנית העונה וטליה זומר בת ה-15 חברתה לקבוצה, זכתה בתואר תגלית העונה.</p>
      <p>הסיבה המרכזית שפתיחת הליגה נדחתה לשלב מאוחר כל-כך בשנה, היא המאבק שמנהלות קבוצות הנשים בבג"צ כנגד משרד התרבות והספורט. המשרד כזכור הבטיח ב-2016 להגדיל באופן משמעותי את תקציבי קבוצות הנשים, עשה זאת במשך ¾ שנת תקציב 2017 ומאז מסרב להעביר את הסכומים אשר הבטיח, מתוך טענה שהענף לא בסטנדרט לקבלת התקציב (בעיקר סביב הטענה שהליגה הארצית לא משוחקת לפי כללי פיפ"א לליגה סטנדרטית). בעקבות מניעת התקציבים שהובטחו הענף כולו היה על סף קריסה.</p>
      <figure>
        <img src="https://www.davar1.co.il/wp-content/uploads/2019/10/071019_soccer2.jpg"/>
        <figcaption>שחקניות הכדורגל מחוץ לאולם בג"צ (ללא קרדיט)</figcaption>
      </figure>
      <p>במהלך העתירה דרש בג"צ מהמדינה להעביר באופן מיידי מתוך תקציב המדינה 2019, תוספת של כ-150 אלף ש"ח לכל אחד מהמועדונים בליגת העל, כדי למנוע את קריסת הענף. מאיפה יגיעו אותם סכומי כסף לכדורגל הנשים והאם תקציב קבוצות הנשים בליגת העל יגדל גם בעונות הבאות, יוחלט בהמשך בדיונים בבג"צ?</p>
      <p>במקביל למאבק בין כותלי בג"צ על תקציבי קבוצות הנשים, התקבלה השבוע החלטה לסגור את פתיחת ליגות הארצית והלאומית, בעקבות מאבק המשפטי בין ההתאחדות לקבוצת עירוני מודיעין. עיקר המאבק הוא בסוגיה באיזה ליגה הקבוצה צריכה לשחק העונה. עירוני מודיעין טוענת שהיא סיימה בעונה החולפת במקום השלישי בליגה הארצית,  בליגה הלאומית 10 קבוצות, הליגה לפי התקנון אמורה להכיל עד 12 קבוצות ולכן היא צריכה לעלות לליגה הלאומית. ההתאחדות טוענת מצד שני שרק הקבוצה שזכתה באליפות הליגה צריכה לעלות לליגה הלאומית.</p>
      <p>לאחר סירובה של ההתאחדות, פנתה עירוני מודיעין לבית המשפט המחוזי בת"א. בית המשפט קיבל את טענות הקבוצה והורה להתאחדות לעלות את הקבוצה לליגה הלאומית עד קבלת החלטה בבית המשפט העליון. בתגובה, הודיעו בהתאחדות על סגירת הליגות הלאומית והארצית עד הודעה חדשה, בהמתנה לדיון בבית המשפט העליון. בפועל, קבוצות הליגה הארצית קיבלו את ההודעה הדרמטית על ביטול המשחקים שעתיים לפני פתיחת משחקי המחזור.</p>
      <p>סוגיה נוספת שעלתה השבוע לכותרות, היא החלטה להחזיר חוק שאינו מרשה לשחקניות מתחת גיל 16 לשחק בליגת העל. החוק היה רשום בתקנון, אך לא זכה לישום לאור העובדה שקבוצת האקדמיה השתתפה בליגה הבכירה וחלק משחקניותיה היו מתחת לגיל 16. העונה האקדמיה לכדורגל לא תשתתף בליגה, ובמקביל החוק חודש באופן מפתיע יוחזר לפעולה. החוק החדש יפגע במספר שחקניות צעירות מוכשרות שכבר הופיעו בעונות הקודמות בליגת העל, בניהן אחת הכישרונות הצעירות הגדולות שצמחו בישראל בשנים האחרונות – טליה זומר בת ה-15 מאס"א ת"א. לא ברור מה עומד מאחורי החוק החדש-ישן, אך הוא פוגע באופן ישיר בהתקדמות של זומר ומנותק באופן מוחלט מכדורגל הנשים הישראלי, מנוגד לאינטרס לקדם את הענף באופן כללי.</p>
      <figure>
        <img src="https://www.davar1.co.il/wp-content/uploads/2019/02/080219_football02.jpg"/>
        <figcaption>טליה זומר במדי אס"א תל אביב מול מכבי חולון (צילום: מושיק אושרי)</figcaption>
      </figure>
      <p>תגובת ההתאחדות לכדורגל בסוגיית עירוני מודיעין: "הוגשה בקשה לבית המשפט העליון ואנחנו מאמינים שהסוגיה העקרונית – התערבות בית המשפט בקביעת הרכב הקבוצות בליגה וסמכות ההתאחדות בעניין זה – תידון בהקדם. לא ביטלנו, רק דחינו מתוך תקווה שזה יוכרע בהקדם האפשרי לטובת כלל הנוגעים בדבר".</p>
      <h3>בכל זאת יש ליגה</h3>
      <p>מעל לרעשי הרקע, עומדת העובדה שהעונה תפתח היום. <b>מ.כ רמת השרון</b> בנתה הקיץ קבוצה מרשימה מאוד, עם צירופן של השחקניות הישראליות הבכירות קארין סנדל, מור אפרים, ורד כהן, שירה אלינב, שחר נקב, ליה ברקאי והאחיות רוני ומאיה שמריך. בנוסף להישארותן של החלוצה הברזילאית טאבטה ושוערת הנבחרת הוותיקה חנית שוורץ. בעקבות הרכש המרשים, רמת השרון נראית כמועמדת הבכירה לזכייה העונה באליפות.</p>
      <p>האלופה <b>אס"א תל אביב</b> הצליחה להשאיר העונה את השוערת המצויינת עמית כהן, שחקנית השנה הבלמית שי שדה, החלוצה הוותיקה שירלי אוחנה, אופל סופר, נועם אכטל והחלוצה הקנדית העוצמתית נטלי אזוקירה. לקבוצה מצטרפת מיכל בין, לאחר עונה מצויינת בהפועל רעננה והחלוצה מג'מייקה שקירה דונקן.</p>
      <figure>
        <img src="https://www.davar1.co.il/wp-content/uploads/2019/04/040519_football1.jpg"/>
        <figcaption>אס"א ת"א מול מ.כ. רמת השרון (צילום: מושיק אושרי, אס"א ת"א)</figcaption>
      </figure>
      <p><b>מכבי כישרונות חדרה</b> תמשיך להיאבק בצמרת בהובלת צמדי האחיות דניאל וטל סופר ו-שני ורעות דוד. השנה תצטרף לקבוצה שחקנית ההתקפה הנהדרת ומלכת השערים דניאל שולמן. שחקנית ההתקפה הרומנית אנדראה לאיו עברה לחזק את <b>מכבי חולון</b>. שם, יחד עם וולא חוסיין שהגיע מהפועל ב"ש והקפטנית הנהדרת נורה אבו-שנב, יובילו קבוצה נהדרת.</p>
      <p><b>מ.ס. קרית גת</b> סבלה העונה מעזיבה של מספר שחקניות בכירות. העונה יובילו את הקבוצה השחקניות הצעירות רעות רווחה, אלינה מטקלוב והשוערת עמית בליין. בגזרת הזרות, קרית גת ביצעה החתמה מרתקת של שחקנית הקישור של נבחרת קמרון ג'ניויוי נגו מבלאק שפתחה בהרכב נבחרת קמרון בהפסד לנבחרת הולנד במהלך המונדיאל בצרפת 2019. <b>בנות נתניה</b>, <b>הפועל רעננה</b> והעולה החדשה <b>מכבי בנות עמק חפר</b> עם שחקנית הקישור המוכשרת נועה סלימהוג'יץ בת ה-16, יאבקו העונה בתחתית על הישארותן  לעוד עונה בליגת העל.</p>
    </article>
  </body>
</html>