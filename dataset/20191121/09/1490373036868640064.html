<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/home-credit-hongkongska-burza_1911210926_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T09:26:00+00:00"/>
    <meta property="og:title" content="Home Credit se kvůli tržním podmínkám rozhodl ukončit vstup na hongkongskou burzu"/>
    <meta property="og:description" content="„Skupina Home Credit oznamuje, že se kvůli tržním podmínkám rozhodla nepokračovat v procesu směřujícím ke globální nabídce akcií její dceřiné firmy Home Credit NV na burze v Hongkongu,“ uvedla."/>
  </head>
  <body>
    <article>
      <h1>Home Credit se kvůli tržním podmínkám rozhodl ukončit vstup na hongkongskou burzu</h1>
      <address><time datetime="2019-11-21T09:26:00+00:00">21 Nov 2019, 09:26</time> by <a rel="author">ČTK</a></address>
      <p>
        <b>Skupina Home Credit nebude kvůli tržním podmínkám pokračovat v přípravě vstupu na hlavní trh burzy v Hongkongu se svými akciemi. Ve čtvrtek to firma oznámila bez dalších podrobností. Stoprocentně vlastněná dceřiná firma Home Credit B.V. (HCBV), která se zaměřuje na spotřebitelské úvěry, požádala o povolení obchodovat s akciemi v Hongkongu v červenci.</b>
      </p>
      <p>„Skupina Home Credit oznamuje, že se kvůli tržním podmínkám rozhodla nepokračovat v procesu směřujícím ke globální nabídce akcií její stoprocentně vlastněné dceřiné firmy Home Credit NV na burze v Hongkongu,“ uvedli ve čtvrtek zástupci skupiny.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/tomas-zima-karlova-univerzita-smlouva-home-credit_1910180946_vtk"/>
      </related>
      <p>Server E15.cz přitom začátkem září informoval, že koncem srpna kotační výbor tamní burzy záměr skupiny Home Credit ke vstupu na trh schválil.</p>
      <p>Agentura Reuters v létě uvedla, že firma chtěla z primární veřejné nabídky získat aspoň miliardu amerických dolarů (zhruba 22,7 miliardy Kč).</p>
      <p>Zamýšlená globální veřejná nabídka akcií byla ale podmíněna mimo jiné souhlasem hongkongské burzy, finálním rozhodnutím orgánů skupiny Home Credit i HCBV, tržními podmínkami a dalšími faktory.</p>
      <related>
        <h4>Číst článek</h4>
        <a href="https://www.irozhlas.cz/ekonomika/air-bank-home-credit-moneta-money-bank-transakce_1902261857_dbr"/>
      </related>
      <p>Většinovým vlastníkem společnosti Home Credit je skupina PPF českého miliardáře Petra Kellnera, s podílem 91,12 procenta. Menší část (8,88 procenta) patří firmě Emma Omega, kterou ovládá podnikatel Jiří Šmejc.</p>
      <p>Skupina Home Credit byla založena v roce 1997 a nyní patří mezi největší světové firmy poskytující spotřebitelské úvěry. Působí v Číně, Rusku, Kazachstánu, Česku, na Slovensku, v Indii, Indonésii, Vietnamu a na Filipínách.</p>
      <p>PPF investuje do řady odvětví – od bankovnictví a finančních služeb přes telekomunikace, strojírenství, biotechnologie, pojišťovnictví, nemovitosti až po zemědělství.</p>
      <related>
        <h4>Související články</h4>
        <a href="https://www.irozhlas.cz/zpravy-domov/tomas-zima-stavka-studenti-univerzita-karlova-klimaticka-zmena-cina-spoluprace_1911141016_nkr"/>
        <a href="https://www.irozhlas.cz/zpravy-domov/home-credit-univerzita-karlova-partnerska-smlouva-firma-spoluprace_1910081747_dok"/>
        <a href="https://www.irozhlas.cz/ekonomika/home-credit-hcbv-akcie-ekonomika-burza-hongkong-burza_1907151046_dok"/>
      </related>
    </article>
  </body>
</html>