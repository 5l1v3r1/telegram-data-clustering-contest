<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/starp-neplp-amata-kandidatu-vizijam--varda-brivibas-aizstavesana-mediju-finansejums-un-cina-ar-propagandu.a339139/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T09:59:00+00:00"/>
    <meta property="og:title" content="Starp NEPLP amata kandidātu vīzijām – vārda brīvības aizstāvēšana, mediju finansējums un cīņa ar propagandu"/>
    <meta property="og:description" content="Konkursā uz Nacionālās elektronisko plašsaziņas līdzekļu padomes (NEPLP) locekļa amatu kandidatūras pieteikuši gan žurnālisti, gan bijušais Saeimas deputāts Kārlis Seržants. Daži kandidāti skaidroja, ka vēlas aizstāvēt vārda brīvību, sakārtot žurnālistu sociālo garantiju jautājumu, cīnīties ar propagandas medijiem."/>
  </head>
  <body>
    <article>
      <h1>Starp NEPLP amata kandidātu vīzijām – vārda brīvības aizstāvēšana, mediju finansējums un cīņa ar propagandu</h1>
      <address><time datetime="2019-11-21T09:59:00+00:00">21 Nov 2019, 09:59</time> by <a rel="author" href="https://www.lsm.lv/autors/zane-mace/" target="_blank">Zane Mače</a></address>
      <p>
        <b>Konkursā uz Nacionālās elektronisko plašsaziņas līdzekļu padomes (NEPLP) locekļa amatu kandidatūras pieteikuši gan žurnālisti, gan bijušais Saeimas deputāts Kārlis Seržants. Daži kandidāti skaidroja, ka vēlas aizstāvēt vārda brīvību, sakārtot žurnālistu sociālo garantiju jautājumu, cīnīties ar propagandas medijiem.</b>
      </p>
      <p>Kopumā uz divām mediju regulatora vakancēm <a href="https://www.lsm.lv/raksts/zinas/latvija/uz-vakantajiem-amatiem-neplp-kandide-ari-serzants-eglitis-un-slapins.a339067/">pieteikušies 17 pretendenti</a>. Tagad sāksies konkursantu pārbaude un iztaujāšana Saeimā.</p>
      <figure>
        <audio src="https://static.lsm.lv/media/2019/11/c4w1.mp3"/>
        <figcaption>Starp NEPLP amata kandidātu vīzijām – vārda brīvības aizstāvēšana, mediju finansējums un cīņa ar propagandu<cite>Zane Mače</cite></figcaption>
      </figure>
      <p>Uz Nacionālās elektronisko plašsaziņas līdzekļu padomes divām vakancēm pieteicies kupls mediju pārstāvju pulks - žurnālists, pētnieks Oļģerts Tipāns, žurnāliste Ieva Kalderauska, Latvijas Kristīgā radio ziņu redaktore Ginta Linmeijere, rakstniece un žurnāliste Eva Mārtuža, Ilze Pētersone, žurnālists Jānis Zariņš un viņa kolēģis Jānis Eglītis, kā arī filozofs un publicists Ilmārs Šlāpins.</p>
      <blockquote>Šlāpins, vērojot notikumus gan padomē, gan mediju vidē, uzskata, ka stingrāk jāaizstāv vārda brīvība.</blockquote>
      <p>“Vēlējos piedāvāt savu pieredzi šajā jomā. Esmu strādājis radio un televīzijas padomē, esmu strādājis medijos. Es domāju, ka es zinu šo jomu, domāju, ka varu piedāvāt savu palīdzību.</p>
      <p>Gribētos garantēt un uzņemties aizstāvēt mediju neatkarību un vārda brīvību, kas mūsu šī brīža apstākļos pasaulē un Latvijā, šķiet, joprojām ir apdraudēta ” sacīja Šlāpins.</p>
      <p>Savukārt žurnālists Jānis Eglītis ziņu aģentūrai LETA sacīja, ka vēlas sakārtot žurnālistu un citu satura ražotāju sociālo garantiju jautājumu.</p>
      <p>Viņa lēmums kandidēt uz padomes valdes amatu bijis spējš.</p>
      <blockquote>Vienlaikus žurnālists uzsvēris, ka viņam ir „ilgstoša sāpe” par notiekošo mediju vidē, piemēram, zemo finansējumu.</blockquote>
      <p>Starp kandidātiem ir arī bijušais Saeimas deputāts Kārlis Seržants. Viens no darbiem, kuru Seržants padomē vēlētos paveikt, ir cīņa ar propagandas medijiem.</p>
      <p>“Manuprāt, nepietiekami notiek vēršanās pret mums nedraudzīgajām televīzijām, medijiem, un mana pieredze Nacionālajā drošības komisijā varētu noderēt,” stāstīja Seržants. Viņš arī piebilda, ka viņam ir liela pieredze darbā medijos, milzīga pieredze likumdošanā.</p>
      <blockquote>Vēl savā darbu sarakstā bijušais deputāts redz cīņu par cienīgu finansējumu sabiedriskajiem medijiem, un nākotnē domāt par vienoto sabiedrisko mediju.</blockquote>
      <p>Konkursā startē arī režisors Jānis Ābele, bijušais Latvijas Radio skaņu inženieris Andis Plakans, korporatīvo komunikāciju praktiķis un pasniedzējs Ilmārs Jargans, Jekaterina Jerofejeva-Āboliņa, bijusī NEPLP locekle Aija Dulevska.</p>
      <p>Jau iepriekš konkursam bija pieteikušies ilggadējā Latvijas Radio darbiniece, muzikoloģe Daiga Mazvērsīte, kādreizējais Kultūras ministrijas Mediju politikas nodaļas vadītājs Roberts Putnis un mūziķe Inese Šuļžanoka.</p>
      <p>NEPLP priekšsēdētājas vietnieks Ivars Āboliņš potenciālos kolēģus atturējās komentēt, norādot, ka ir noslēgusies pieteikšanas, bet pats konkurss tikai tagad sāksies.</p>
      <p>Konkurss uz NEPLP locekļu divām vakancēm izsludināts, jo šo amatu atstājusi Gunta Līdaka un decembrī amatu atstās arī padomes vadītāja Dace Ķezbere.</p>
      <p>Saeimas atbildīgā komisija pretendentus plāno uzklausīt pēc divām nedēļām.</p>
      <p>
        <b>KONTEKSTS:</b>
      </p>
      <p>Konkurss uz divām vakancēm NEPLP izsludināts, ņemot vērā to, ka Saeima 2019. gada 2. maija sēdē atbalstīja Guntas <a href="https://www.lsm.lv/raksts/zinas/latvija/no-amata-atkapjas-neplp-locekle-gunta-lidaka.a315820/">Līdakas atbrīvošanu no NEPLP locekļa amata.</a> Savukārt oktobra sākumā Saeima <a href="https://www.lsm.lv/raksts/zinas/latvija/deputati-atbalsta-kezberes-atbrivosanu-no-neplp-locekla-amata.a334672/">atbalstīja NEPLP priekšsēdētājas Daces Ķezberes </a>atbrīvošanu no amata pēc pašas vēlēšanās.</p>
      <p>Kandidātu iztaujāšana un vērtēšana notiks publiskās komisijas sēdēs, aicinot parlamenta kolēģus tajās piedalīties un uzdot interesējošos jautājumus.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/abolins-ltv-bija-jasniedz-informativais-zinojums-ltv-visa-informacija-pec-butibas-tika-iesniegta.a339186/"/>
        <a href="https://www.lsm.lv/raksts/zinas/latvija/abolins-algu-jautajuma-zurnalistiem-un-raidorganizaciju-asociacijai-jasezas-pie-viena-galda.a339097/"/>
        <a href="https://www.lsm.lv/raksts/zinas/latvija/uz-vakantajiem-amatiem-neplp-kandide-ari-serzants-eglitis-un-slapins.a339067/"/>
        <a href="https://www.lsm.lv/raksts/zinas/latvija/lnt-parveidei-par-sieviesu-kanalu-ludz-izsniegt-jaunu-licenci-tas-prasis-vairakus-menesus.a338997/"/>
        <a href="https://www.lsm.lv/raksts/zinas/latvija/neplp-aptur-9-tv-kanalu-retranslaciju.a339007/"/>
        <a href="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/"/>
        <a href="https://www.lsm.lv/raksts/zinas/latvija/tv3-sieviesu-un-bernu-kanalus-vel-kadu-laiku-naksies-pagaidit.a338559/"/>
        <a href="https://www.lsm.lv/raksts/zinas/latvija/mediju-uzraugs-aizvien-neredz-iespeju-izmainam-kanala-lnt-apraide.a338289/"/>
      </related>
    </article>
  </body>
</html>