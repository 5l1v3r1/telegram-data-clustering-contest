<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/anisuchia-gia-peristatika-astunomeusis-apo-tin-panepistimiaki-koinotita.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T09:26:00+00:00"/>
    <meta property="og:title" content="Ανησυχία για περιστατικά αστυνόμευσης από την Πανεπιστημιακή Κοινότητα"/>
    <meta property="og:description" content="Την ανησυχία της εκφράζει με επίκεντρο περιστατικά αστυνόμευσης , η πανεπιστημιακή κοινότητα του Πανεπιστημίου Κρήτης."/>
  </head>
  <body>
    <article>
      <h1>Ανησυχία για περιστατικά αστυνόμευσης από την Πανεπιστημιακή Κοινότητα</h1>
      <address>
        <time datetime="2019-11-21T09:26:00+00:00">21 Nov 2019, 09:26</time>
      </address>
      <p>Την ανησυχία της εκφράζει με επίκεντρο περιστατικά αστυνόμευσης , η πανεπιστημιακή κοινότητα του Πανεπιστημίου Κρήτης.</p>
      <p>Αναλυτικά, σε ψήφισμά του το τμήμα Κοινωνιολογίας του Πανεπιστημίου Κρήτης υπογραμμίζει:</p>
      <p>
        <i>«Το Τμήμα Κοινωνιολογίας του Πανεπιστημίου Κρήτης εκφράζει την έντονη ανησυχία του για τα περιστατικά αυξημένης καταστολής και βίας σε πανεπιστημιακούς χώρους, και ιδιαίτερα για την επιχειρησιακή επέμβαση της αστυνομίας εναντίον φοιτητών στο Οικονομικό Πανεπιστήμιο Αθηνών. Επιπλέον, προβληματιζόμαστε για την κλιμάκωση τέτοιων περιστατικών βίας, όπως η αδικαιολόγητη επίδειξη αστυνομικής δύναμης σε βάρος ομάδας διαδηλωτών στο Ηράκλειο Κρήτης, ανάμεσα στους οποίους υπήρχαν και φοιτητές του Πανεπιστημίου μας,  μετά το τέλος μιας καθ’ όλα ειρηνικής πορείας για την επέτειο του Πολυτεχνείου</i>
      </p>
      <p>
        <i>Επισημαίνουμε ότι τα προβλήματα που υπάρχουν στα πανεπιστημιακά ιδρύματα επιλύονται μέσα από τον δημοκρατικό διάλογο των εκλεγμένων οργάνων, των φοιτητών και του συνόλου της ακαδημαϊκής κοινότητας εντός του πανεπιστημιακού χώρου, χωρίς εξωτερικές παρεμβάσεις και επιβολές που υπονομεύουν τον αυτο-διοικητικό χαρακτήρα του. Σε αυτή τη βάση, λίγους μήνες μετά την νομοθετική ρύθμιση που καταργεί το άσυλο, προβληματιζόμαστε για την σκοπιμότητα και τον πολιτικό συμβολισμό της έμπρακτης επικύρωσης της παραβίασης του ασύλου με την παρουσία αξιωματικών των σωμάτων ασφαλείας στους χώρους του Πανεπιστημίου Κρήτης, οι οποίοι ζήτησαν από τις πρυτανικές αρχές να τους δοθούν κατόψεις και  σχέδια των κτηρίων.</i>
      </p>
      <p>
        <i> Οι πρακτικές αυτές είναι ασυνήθιστες σε ένα δημοκρατικό πανεπιστήμιο χωρίς καν ενδείξεις παράνομων πράξεων, στο οποίο καλλιεργείται ανεμπόδιστα η ελεύθερη ανταλλαγή απόψεων και ιδεών, η επιστημονική καινοτομία και γνώση. </i>
        <i>Τόσο οι κατασταλτικές όσο και οι "προληπτικές" παρεμβάσεις της αστυνομίας δημιουργούν κλίμα έντασης και απειλής, και υποσκάπτουν το αίσθημα ελευθερίας και εμπιστοσύνης που ορίζει τη δράση των μελών της πανεπιστημιακής κοινότητας.</i>
      </p>
      <p>
        <i>Για τον λόγο αυτόν, το Τμήμα Κοινωνιολογίας θεωρεί ότι τα εκλεγμένα όργανα και οι κοινότητες του Πανεπιστημίου Κρήτης έχουν μια αυξημένη ευθύνη να υπερασπιστούν τις πανεπιστημιακές αξίες και την ανοιχτή, δημοκρατική λειτουργία των χώρων του ιδρύματος. Καλούνται επίσης να αντιμετωπίσουν τυχόν προβλήματα που προκύπτουν μέσα από δημοκρατικές διαδικασίες και συμπεριληπτικές πρακτικές που σέβονται το διάλογο, τις διαφορετικές απόψεις και την ποικιλία των νεολαιίστικων εκφράσεων, αποτρέποντας ενέργειες που λειτουργούν υπονομευτικά για τους δημοκρατικούς θεσμούς και τις ακαδημαϊκές ελευθερίες και για το ίδιο το πανεπιστήμιο ως χώρο ελεύθερης έκφρασης, κριτικής σκέψης και παραγωγής νέας γνώσης.</i>
      </p>
      <p>
        <i>Ο πρόεδρος του Τμήματος Κοινωνιολογίας</i>
      </p>
      <p>
        <i>Γιάννης Ζαϊμάκης»</i>
      </p>
    </article>
  </body>
</html>