<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/lobbista-marek-dalik-pandur-vezeni_1911210902_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T09:02:00+00:00"/>
    <meta property="og:title" content="Místo mříží luxusní pension. Dalík měl při pobytu ve vězení exkluzivní pracovní místo"/>
    <meta property="og:description" content="Když žádal o podmíněné propuštění, uvedl Dalík, že pobyt ve vězení pro něj byl traumatizující. Soud mu i proto vyhověl a po polovině trestu ho propustil. Dalík přitom ale ve vězení příliš nepobýval."/>
  </head>
  <body>
    <article>
      <h1>Místo mříží luxusní pension. Dalík měl při pobytu ve vězení exkluzivní pracovní místo</h1>
      <address><time datetime="2019-11-21T09:02:00+00:00">21 Nov 2019, 09:02</time> by <a rel="author">Petr Jadrný</a></address>
      <p>
        <b>Když žádal o podmíněné propuštění, tvrdil lobbista Marek Dalík, že pobyt ve vězení pro něj byl traumatizující. Soud mu i proto vyhověl a po polovině trestu ho propustil. Dalík přitom ale ve vězení příliš nepobýval. Jak potvrdil místopředseda Okresního soudu ve Znojmě Jaromír Kapinus, dny trávil prací v luxusním penzionu na znojemském náměstí.</b>
      </p>
      <p>„U odsouzeného bylo schváleno pracovní zařazení na pracoviště s volným pohybem mimo věznici u Vlasty Masri,“ řekl serveru <a href="https://zpravy.aktualne.cz/domaci/dalik-stravil-cast-trestu-ve-znojemskem-penzionu-hlidal-ho-j/r~5d7841380b7d11ea8776ac1f6b220ee8/">Aktuálně.cz</a> Kapinus s tím, že Dalík pro majitelku penzionu U Císaře Zikmunda pracoval od listopadu 2017.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/marek-dalik-podminene-propusteni_1911181054_zit"/>
      </related>
      <p>Do penzionu, který je vězni považovaný za exkluzivní pracovní místo, docházel podle mluvčí káznice Ludmily Lenikusové v posledním roce jako jediný odsouzený. Ostatní vězni pracují spíše ve výrobě nebo pro město Znojmo.</p>
      <p>Lobbista podle smlouvy, kterou má server k dispozici, vykonával v penzionu pomocné údržbářské a úklidové práce 40 hodin týdně. Směna mu začínala v 8.30 a končila 17 hodin a v práci tak i obědval.</p>
      <p>Do penzionu, kde nebyl pod kontrolou vězeňské služby, chodil sám, pěšky, bez eskorty. Podle této smlouvy mohl také pracovat v rodinném domě majitelky penzionu v Příměticích u Znojma. Jestli se tak někdy stalo, ale není jasné.</p>
      <h3>Pět let a čtyři miliony korun</h3>
      <related>
        <h4>Číst článek</h4>
        <a href="https://www.irozhlas.cz/zpravy-domov/pavel-bem-roman-janousek-jan-petrzilek-prislusnik-bis-ucelove-stihani-kolibrik_1908270600_cha"/>
      </related>
      <p>Za podvod při nákupu obrněných transportérů Pandur dostal lobbista Marek Dalík pět let vězení a peněžitý trest čtyři miliony korun, které už zaplatil. V pondělí ale Dalík uspěl s žádostí o podmíněné propuštění a hodinu po poledni opustil věznici.</p>
      <p>Dalík původně dostal čtyři roky vězení za to, že si při neformální schůzce ohledně nákupu pandurů řekl v roce 2007 o úplatek pro někoho z české vlády. Po zástupci firmy Steyr, která obrněné vozy dodávala, žádal podle trestního spisu půl miliardy korun. Tento rozsudek ale soud zrušil.</p>
      <p>Po zásahu Nejvyššího soudu ve vleklé kauze ovšem padl nový rozsudek, který Dalíkovi o rok přitížil. Soud dospěl k názoru, že podváděl, když se pokusil ze zbrojařů vylákat peníze. Uvedl je v omyl tím, že předstíral svůj vliv na ministry. Nejvyšší soud později odmítl Dalíkovo dovolání a Ústavní soud jeho ústavní stížnost.</p>
      <related>
        <h4>Související články</h4>
        <a href="https://www.irozhlas.cz/zpravy-domov/vezeni-propusteni-marek-dalik-pandury-podvod-zadost_1909101110_dok"/>
        <a href="https://www.irozhlas.cz/zpravy-domov/marek-dalik-ustavni-soud-pandury_1805171811_mos"/>
        <a href="https://www.irozhlas.cz/zpravy-domov/marek-dalik-lobbbista-uplatek-kauza-pandur-trest-vezeni-5-let-zakonny-trest_1803211737_pla"/>
      </related>
    </article>
  </body>
</html>