<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/trump-tros-anta-hongkonglag-som-kan-reta-kina/"/>
    <meta property="og:site_name" content="DN.SE"/>
    <meta property="article:published_time" content="2019-11-21T09:18:42+00:00"/>
    <meta property="og:title" content="Trump tros anta Hongkonglag som kan reta Kina"/>
    <meta property="og:description" content="En lag om att stödja demokratin i Hongkong uppges vara på väg att godkännas av president Trump, samtidigt som handelsförhandlingarna med Kina går in i ett"/>
  </head>
  <body>
    <article>
      <h1>Trump tros anta Hongkonglag som kan reta Kina</h1>
      <address><time datetime="2019-11-21T09:18:42+00:00">21 Nov 2019, 09:18</time> by <a rel="author" href="https://www.dn.se/av/anders-bolling/" target="_blank">Anders Bolling</a></address>
      <p>
        <b>En lag om att stödja demokratin i Hongkong uppges vara på väg att godkännas av president Trump, samtidigt som handelsförhandlingarna med Kina går in i ett känsligt skede. Åtgärden är ”en grov kränkning av internationell rätt”, enligt Peking.</b>
      </p>
      <p>
        <i>Uppdatering 191121 14:45: Texten har tillfogats en rättelse.</i>
      </p>
      <p>Den amerikanska kongressen har godkänt ett lagförslag om att stötta mänskliga rättigheter och demokrati i Hongkong.</p>
      <p>Nu återstår ett godkännande av president Donald Trump, och han väntas skriva under, förmodligen redan på torsdagen, enligt personer insatta i saken som <a href="https://www.bloomberg.com/news/articles/2019-11-20/congress-sends-hong-kong-bill-to-trump-as-china-escalates-threat">Bloomberg</a> talat med.</p>
      <p>Lagförslaget antogs mangrant av senaten i tisdags, och på onsdagen röstade representanthuset igenom det med nästan lika överväldigande majoritet, 417–1.</p>
      <p><b>Lagen, om den träder i kraft, </b>öppnar för diplomatiska åtgärder och ekonomiska sanktioner kopplade till utvecklingen i Hongkong.</p>
      <p>Enligt lagen ska den amerikanska regeringen genom en årlig rapport försäkra sig om att regionens särskilda politiska och ekonomiska status gentemot Fastlandskina upprätthålls.</p>
      <p>Vidare ska amerikanska UD inte neka visum till personer som fängslats i regionen ”av politiska skäl”.</p>
      <p>– Kongressen sänder ett tydligt budskap till världen om att USA är solidariskt med Hongkongs frihetsälskande folk, sade representanthusets talman <a href="https://www.scmp.com/news/china/diplomacy/article/3038684/us-house-approves-hong-kong-rights-bill-sends-measure-donald">Nancy Pelosi efter omröstningen.</a></p>
      <p>Förslaget färdades fort genom kongressens båda kamrar, där ledamöterna av allt att döma motiverats av de senaste dagarnas ställningskrig mellan polis och studenter vid ett av Hongkongs universitet.</p>
      <p><b>Vita huset befinner sig </b>i en dragkamp med Kina om ett nytt handelsavtal. Hongkonglagen kan uppenbart påverka förhandlingarna.</p>
      <p>Peking kallar åtgärden ”en grov kränkning av internationell rätt”. Den borde kallas ”lagen om att stödja våldet i Hongkong”, skriver partitrogna Pekingtidningen <a href="http://www.globaltimes.cn/content/1170691.shtml">Global Times i en syrlig kommentar.</a> Tidningen menar att ekonomiska aktörer kommer att fly Hongkong om Trump skriver under på grund av ökad osäkerhet om regionens ställning.</p>
      <p>Hur Trump ser på en sådan påverkan är oklart. För sex veckor sedan sade presidenten att han ”i princip” godkänt ett delavtal med Kina. På onsdagen sade han att ett avtal kanske inte blir klart på denna sida nyår ”<a href="https://www.washingtonpost.com/business/economy/trump-says-china-isnt-stepping-up-and-trade-talks-show-signs-of-languishing/2019/11/20/7137b522-0be2-11ea-bd9d-c628fd48b3a0_story.html">på grund av att kineserna drar benen efter sig”.</a></p>
      <p><b>USA och Kina har förhandlat</b> i ett år, under upptrappat tullkrig. De senaste amerikanska handelssanktionerna mot Kina gäller dock inte Hongkong.</p>
      <p>En av flera stötestenar är hur omfattande krav som kan ställas på att Kina ska köpa amerikanska jordbruksvaror.</p>
      <p>Kinas chefsförhandlare, vice premiärminister Liu He, <a href="https://www.bloomberg.com/news/articles/2019-11-21/china-s-liu-cautiously-optimistic-about-reaching-phase-1-deal?srnd=premium-europe">sade i Peking på onsdagskvällen</a> (före representanthusets omröstning om Hongkonglagen) att han var ”försiktigt optimistisk” om att man ska nå en första avtalsfas, men att han var ”förvirrad” över motstridiga amerikanska krav.</p>
      <p><b>Donald Trump kommenterade </b>förhandlingarna <a href="https://www.washingtonpost.com/business/economy/trump-says-china-isnt-stepping-up-and-trade-talks-show-signs-of-languishing/2019/11/20/7137b522-0be2-11ea-bd9d-c628fd48b3a0_story.html">i samband med ett företagsbesök i Texas på onsdagen</a>. Det lät som om han kanske är nöjd med sakernas tillstånd:</p>
      <p>– Vi fortsätter att tala med Kina. Kina vill ha ett avtal. Frågan är om jag vill ha ett avtal. För jag gillar det som händer nu. Vi drar in miljardtals dollar, sade han.</p>
      <p>De höjda tullarna på kinesiska importvaror är en extra pålaga, en skatt, som amerikanska företag måste betala in till det amerikanska tullverket. En del av de höjda kostnaderna läggs över på konsumenterna i form av höjda priser. Det kan få konsumenterna att överge importvarorna till förmån för för inhemska varor, vilket brukar vara syftet med tullar.</p>
      <p>
        <i>Rättelse: I en tidigare version av texten fanns en felaktig uppgift om vart de höjda tullarna går.</i>
      </p>
      <p><a href="https://www.dn.se/nyheter/varlden/studenter-greps-nar-de-lamnade-universitetet-riskerar-langa-straff/">Läs mer: Studenter greps när de lämnade universitetet – riskerar långa straff</a> </p>
    </article>
  </body>
</html>