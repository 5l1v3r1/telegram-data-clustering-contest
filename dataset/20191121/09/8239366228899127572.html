<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_povernuti_z_rosiyskogo_polonu_korabli_vidremontuyut_protyagom_troh_misyatsiv_331284.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T09:15:00+00:00"/>
    <meta property="og:title" content="Зеленський: Повернуті з російського полону кораблі відремонтують протягом трьох місяців"/>
    <meta property="og:description" content="Під час робочої поїздки до Миколаївської області Президент України Володимир Зеленський відвідав базу Військово-морських сил України у м. Очакові. Про це повідомляють у прес-службі Глави держави."/>
  </head>
  <body>
    <article>
      <h1>Зеленський: Повернуті з російського полону кораблі відремонтують протягом трьох місяців</h1>
      <h2>Під час робочої поїздки до Миколаївської області Президент України Володимир Зеленський відвідав базу Військово-морських сил України у м. Очакові. Про це повідомляють у прес-службі Глави держави.</h2>
      <address>
        <time datetime="2019-11-21T09:15:00+00:00">21 Nov 2019, 09:15</time>
      </address>
      <figure>
        <img src="https://galinfo.com.ua/media/gallery/intxt/p/o/povernenikorabli.jpeg"/>
        <figcaption>Повернені з РФ українські кораблі</figcaption>
      </figure>
      <p>Глава держави оглянув кораблі ВМС "Нікополь", "Бердянськ" і "Яни Капу", які Російська Федерація повернула після захоплення у листопаді 2018 року неподалік Керченської протоки.</p>
      <related>
        <a href="https://galinfo.com.ua/news/u_lvovi_rozshukaly_nepovnolitnyu_shkolyarku_331227.html"/>
      </related>
      <p>"Я дуже радий, що наші військові катери на місці. Як і обіцяли, ми повернули і наших моряків, і катери", – сказав Президент.</p>
      <p>Володимир Зеленський повідомив, що на кораблях частково відсутнє обладнання та озброєння.</p>
      <p>"Те, що ми побачили: справді частково не вистачає обладнання, бракує частини озброєння. Буде розслідування. Ми побачимо всі деталі", – наголосив він.</p>
      <p>Також Глава держави уточнив, що протягом трьох місяців катери будуть відремонтовані.</p>
      <p>Крім того, Володимир Зеленський поспілкувався з екіпажем суден. Президент подякував морякам за готовність продовжувати службу.</p>
      <p>Нагадаємо, у листопаді 2018 року разом з українськими військовими суднами Росія захопила в полон 22 моряків та 2 працівників СБУ, що перебували на борту. Вони повернулися в Україну 7 вересня у рамках взаємного звільнення Україною та Російською Федерацією утримуваних осіб. Глава держави особисто контролював питання звільнення співвітчизників.</p>
      <p>Як писало <a href="https://galinfo.com.ua/news/zahopleni_bilya_beregiv_krymu_korabli_povernulysya_v_port_ochakova_331272.html">Гал-інфо</a>, 20 листопада захоплені біля берегів Криму кораблі повернулися в порт Очакова.</p>
    </article>
  </body>
</html>