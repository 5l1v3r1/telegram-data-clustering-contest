<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019550/113-%D9%87%D8%B2%D8%A7%D8%B1-%D8%AE%D8%A7%D9%86%D9%88%D8%A7%D8%B1-%D9%85%D8%AF%D8%AF%D8%AC%D9%88%DB%8C-%D9%BE%D8%B4%D8%AA-%D9%86%D9%88%D8%A8%D8%AA-%D9%85%D8%B3%DA%A9%D9%86-%D8%AF%D8%A7%D8%B1%DB%8C%D9%85-%D8%A7%D9%85%D8%B3%D8%A7%D9%84-17-%D9%87%D8%B2%D8%A7%D8%B1-%D9%88%D8%A7%D8%AD%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:45:09+00:00"/>
    <meta property="og:title" content="113 هزار خانوار مددجوی پشت نوبت &quot;مسکن&quot; داریم/ امسال 17 هزار واحد احداث می‌شود"/>
    <meta property="og:description" content="ایسنا/کرمانشاه معاون مشارکت‌ها و توانمندسازی سازمان بهزیستی کشور تعداد خانوارهای مددجوی پشت نوبتی مسکن را 113 هزار خانوار اعلام کرد."/>
  </head>
  <body>
    <article>
      <h6 class="kicker">معاون سازمان بهزیستی:</h6>
      <h1>113 هزار خانوار مددجوی پشت نوبت "مسکن" داریم/ امسال 17 هزار واحد احداث می‌شود</h1>
      <address><time datetime="2019-11-21T09:45:09+00:00">21 Nov 2019, 09:45</time> by <a rel="author">محبوبه علی آقایی</a></address>
      <p>ایسنا/کرمانشاه معاون مشارکت‌ها و توانمندسازی سازمان بهزیستی کشور تعداد خانوارهای مددجوی پشت نوبتی مسکن را 113 هزار خانوار اعلام کرد.</p>
      <p>یزدان مهر در همایش تامین مسکن مددجویان بهزیستی استان کرمانشاه که با حضور خیرین مسکن ساز برگزار شد، با اشاره به وظایف گسترده سازمان بهزیستی، گفت: بر اساس قانون 186 وظیفه برای سازمان بهزیستی کشور تعریف شده که انجام این وظایف به تنهایی از عهده این سازمان بر نمی‌آید.</p>
      <p>وی افزود: در همین راستا رویکرد سازمان ایجاد توانمندسازی مددجویان توام با کرامت انسانی است تا مددجویان بتوانند به عنصری فعال در جامعه تبدیل شوند و این رویکرد درست در مقابل صدقه پروری و دلسوزی‌های لحظه‌ای و آنی است.</p>
      <p>یزدان مهر با اشاره به مشکلات اقتصادی کشور گفت: در حال حاضر فشار اقتصادی بر مددجویان بهزیستی بیشتر شده و استراتژی ما این است که حضور خیرین را در سازمان بهزیستی به عنوان یکی از عناصر اصلی نهادینه کنیم.</p>
      <p>این مسئول با بیان اینکه معلولان بخش عظیمی از جامعه مددجویان بهزیستی را تشکیل می‌دهند و با اشاره به برگزاری اولین مجمع خیرین حامی معلولان در مشهد مقدس، گفت: در این مجمع در همان جلسه 34 میلیارد تومان برای تامین مسکن مددجواین دو معلوله جمع آوری شد و خوشبختانه با کمک‌های جمع آوری شده اقدامات خوبی در دست انجام است.</p>
      <p>یزدان مهر با اشاره به راه اندازی این مجمع در دیگر استانهای کشور، گفت: به تدریج این مجمع درحال شکل گیری در استان‌های مختلف کشور است و امیدواریم در استان کرمانشاه نیز این مجمع راه اندازی شود.</p>
      <p>این مسئول با اشاره به در دست احداث بودن 50 هزار واحد مسکونی برای مددجویان بهزیستی، گفت: از این تعداد 6588 واحد مربوط به خانوارهای مددجوی دارای دو معلول است که خوشبختانه با همت و همراهی  بنیاد مستضعفان در مجموع مبلغ 60 میلیون تومان کمک بلاغوض برای هر یک از این واحدها تامین شده است.</p>
      <p>وی افزود: همچنین در تفاهم نامه دیگری مقرر شد برای ساخت مسکن چهار هزار خانوار مددجوی دارای دو معلول که پشت نوبتی هستند مبلغ 60 میلیون تومان کمک بلاعوض نیز لحاظ شود.</p>
      <p>یزدان مهر یادآور شد: علاوه بر اینها انجمن خیریان حامی معلولان متعهد شدند به ازای هر واحد برای خانوارهای دارای دو معلول 10 تا 14 میلیون تومان کمک بلاعوض تامین کنند.</p>
      <p>به گفته معاون مشارکت‌های سازمان بهزیستی کشور امسال این سازمان ساخت 7500 واحد مسکونی برای مددجویان را متعهد شده که تاکنون 7700 واحد ساخته و تا پایان سال در مجموع 17 هزار واحد مسکونی برای مددجویان احداث میشود.</p>
      <p>یزدان مهر خاطرنشان کرد: علی رغم این حجم ساخت و ساز برای مددجویان، متاسفانه در حال حاضر 113 هزار خانوار مددجوی پشت نوبتی مسکن داریم که سهم استان کرمانشاه از این تعداد 15 هزار خانوار است.</p>
      <p>وی افزود: امیدواریم خیرین در استان کرمانشاه همت کرده و برای ساخت این 15 هزار واحد مسکونی مددجویان در استان همراهی کنند.</p>
      <p>
        <b>خیز بهزیستی و خیرین برای تامین 26 هزار جهیزیه مددجویان</b>
      </p>
      <p>یزدان مهر در ادامه به مشکلات دیگر مددجویان از جمله بحث تامین جهیزیه اشاره کرد و افزود: در حال حاضر 26 هزار مددجوی پشت نوبتی جهیزیه داریم که قرار است با همکاری دفتر مقام معظم رهبری، مجمع خیرین کشور و قرارگاه محرومیت زدایی سپاه  از هفته آینده پویش ملی "حمایت از ازدواج موفق" را کلید بزنیم تا بتوانیم در نهایت این تعداد جهیزیه را با کمک دستگاه‌های مختلف و حمایت خیرین تا پایان سال تامین کنیم.</p>
      <p>وی افزود: از این تعداد 800 مورد پشت نوبتی جهیزیه مربوط به استان کرمانشاه است که امیدواریم مسئولین و خیرین استان همت کرده و این تعداد جهیزیه را تامین کنند.</p>
      <p>انتهای پیام</p>
    </article>
  </body>
</html>