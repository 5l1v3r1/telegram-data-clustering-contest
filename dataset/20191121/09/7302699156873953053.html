<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111877"/>
    <meta property="og:site_name" content="MGR Online"/>
    <meta property="article:published_time" content="2019-11-21T09:11:00+00:00"/>
    <meta property="og:title" content="หนุ่มเจ้าของโพสต์รถยนต์ถูกควายชนกลางเมืองเชียงใหม่ประกาศตามหาทุยคู่กรณีหวังซื้อไถ่ชีวิต"/>
    <meta property="og:description" content="ศูนย์ข่าวเชียงใหม่-หนุ่มเจ้าของคลิปนาทีระทึกจอดรถยนต์ติดไฟแดงเจอควายจริงๆ วิ่งพุ่งชนกลางเมืองเชียงใหม่ เผยรถเสียหายนิดหน่อย ไม่ติดใจเอาความ แถมสงสารควาย ประกาศตามหาตัวอยากช่วยไถ่ชีวิต"/>
  </head>
  <body>
    <article>
      <h1>หนุ่มเจ้าของโพสต์รถยนต์ถูกควายชนกลางเมืองเชียงใหม่ประกาศตามหาทุยคู่กรณีหวังซื้อไถ่ชีวิต</h1>
      <address><time datetime="2019-11-21T09:11:00+00:00">21 Nov 2019, 09:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011575501.JPEG"/>
      </figure>
      <p>
        <b>ศูนย์ข่าวเชียงใหม่ - หนุ่มเจ้าของคลิปนาทีระทึกจอดรถยนต์ติดไฟแดงเจอควายจริงๆ วิ่งพุ่งชนกลางเมืองเชียงใหม่ เผยรถเสียหายนิดหน่อย ไม่ติดใจเอาความ แถมสงสารควาย ประกาศตามหาตัวอยากช่วยไถ่ชีวิต</b>
      </p>
      <figure>
        <iframe src="https://www.youtube.com/embed/BgKej7w_Wuw" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011575502.JPEG"/>
      </figure>
      <p>จากกรณีที่เมื่อคืนวานนี้ (20 พ.ย. 62) ผู้ใช้เฟซบุ๊กชื่อ “Preeda Wath” โพสต์คลิปวิดีโอเหตุการณ์ระทึกที่เกิดขึ้นในช่วงค่ำขณะจอดรถยนต์ติดไฟแดงอยู่ที่บริเวณสี่แยกแห่งหนึ่งในตัวเมืองเชียงใหม่ ซึ่งระหว่างที่รถจอดนิ่งอยู่นั้นปรากฏว่าได้มีควายตัวหนึ่งที่อยู่ในอาการตื่นตกใจเหมือนวิ่งหนีอะไรออกมาจากข้างทางตัดหน้ารถยนต์ที่จอดอยู่ด้านหน้า ก่อนที่เลี้ยวและพุ่งเข้าใส่หน้ารถของตัวเองอย่างแรงก่อนที่จะวิ่งหนีต่อไป โดยผู้ใช้เฟซบุ๊กรายนี้โพสต์บรรยายข้อความในเชิงขบขันด้วยว่า “ควายจริงๆ ครับ อุตส่าห์จอดให้ ยังเลี้ยวมาชนอีก ดีนะในรถมีเด็ก #ไม่อยากมีเรื่อง #หนูเปล่านะเขามาเอง” ซึ่งโพสต์ดังกล่าวมีการแชร์ออกไปจำนวนมากและมีผู้เข้าไปแสดงความเห็นจำนวนมากเช่นกัน ทั้งในเชิงขบขันตามเจ้าของโพสต์ และให้ข้อมูลว่าบริเวณใกล้เคียงจุดเกิดเหตุนั้นมีโรงฆ่าอยู่จึงมีความเป็นไปได้ว่าควายตัวนั้นอาจจะหนีตายหลุดออกมา<br/><br/>ทั้งนี้ จากการตรวจสอบทราบว่าผู้ใช้เฟซบุ๊กรายนี้คือ นายปรีดา วัชรขจรกุล อายุ 36 ปี ซึ่งเปิดเผยว่า เหตุการณ์ดังกล่าวเกิดขึ้นช่วงค่ำวานนี้ (20 พ.ย. 62) ระหว่างที่ตนเอง พร้อมภรรยาและลูกอีก 2 คนกำลังขับรถยนต์เก๋งจะไปรับประทานอาหารเย็น ซึ่งขณะที่กำลังจอดติดไฟแดงบริเวณสี่แยกหน้าโรงแรมบัวระวง ถนนช้างคลาน ในตัวเมืองเชียงใหม่ สังเกตเห็นควายตัวหนึ่งวิ่งมาจากหน้าโรงแรมที่อยู่ทางขวามือ ผ่านหน้ารถยนต์คันที่จอดอยู่ข้างหน้าตัวเอง ซึ่งตอนแรกคิดว่าควายน่าจะวิ่งไปทางอื่นแล้ว แต่ปรากฏว่าควายตัวดังกล่าวที่ดูท่าทางตื่นตกใจกลับวิ่งเลี้ยวและพุ่งตรงมาชนที่หน้ารถยนต์ของตนอย่างแรง ทำให้ทุกคนในรถตกใจกันอย่างมาก และก็ยังแอบรู้สึกตลกที่จู่ๆ ควายก็วิ่งมาชนรถตนทั้งๆ ที่โอกาสน้อยมาก แต่ขณะเดียวกันก็เป็นห่วงควายตัวนี้จะได้รับบาดเจ็บหรือเป็นอะไรหรือเปล่าด้วย <br/><br/>หลังจากที่รถถูกควายวิ่งชนแล้วตนได้ขับเลยไปจอดในจุดที่ปลอดภัยไม่ห่างจากจุดเกิดเหตุ พร้อมตรวจสอบพบว่ารถได้รับความเสียหายที่บริเวณด้านหน้ารถ, กระโปรงรถ, กันชน และไฟหน้า จึงได้เรียกเจ้าหน้าที่ของบริษัทประกันภัยมาตรวจสอบ เนื่องจากรถทำประกันไว้ และไม่ได้ติดใจเอาความใดๆ ต่อเจ้าของควายตัวดังกล่าวที่มาชนด้วย ส่วนที่เอาเรื่องราวและคลิปจากกล้องหน้ารถไปโพสต์นั้นเจตนาจะถ่ายทอดมุมมองแบบตลกขบขันมากกว่า และมีความคิดเป็นห่วงด้วยว่าควายตัวนั้นจะเป็นอย่างไรบ้าง เพราะคาดว่าเป็นไปได้ที่ควายตัวนี้อาจจะหนีออกมาจากโรงฆ่าสัตว์ ซึ่งหลังจากที่เกิดเหตุการณ์ในครั้งนี้ตนและภรรยามีความคิดว่าอยากจะรวบรวมเงินไถ่ชีวิตให้ควายตัวนี้ โดยหากควายตัวนี้ยังมีชีวิตอยู่ และตนทราบว่าอยู่ที่ใด อยากจะไปขอซื้อไถ่ชีวิตควายตัวนี้ด้วย</p>
      <figure>
        <img src="https://mpics.mgronline.com/pics/Images/562000011575503.JPEG"/>
      </figure>
      <figure>
        <img src="https://mpics.mgronline.com/pics/Images/562000011575504.JPEG"/>
      </figure>
      <figure>
        <img src="https://mpics.mgronline.com/pics/Images/562000011575505.JPEG"/>
      </figure>
      <figure>
        <img src="https://mpics.mgronline.com/pics/Images/562000011575506.JPEG"/>
      </figure>
      <figure>
        <img src="https://mpics.mgronline.com/pics/Images/562000011575507.JPEG"/>
      </figure>
      <figure>
        <img src="https://mpics.mgronline.com/pics/Images/562000011575508.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111877"/>
      </related>
    </article>
  </body>
</html>