<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1031217/prostasia-a-katoikias-pros-paratasi-to-isxyon-kathestos-teleytaia-eykairia-gia-osoys-xrostoyn"/>
    <meta property="og:site_name" content="Newsbomb"/>
    <meta property="article:published_time" content="2019-11-21T09:34:47+00:00"/>
    <meta property="og:title" content="Προστασία Α΄ κατοικίας: Προς παράταση το ισχύον καθεστώς -Τελευταία ευκαιρία για όσους χρωστούν"/>
    <meta property="og:description" content="Τι θα ισχύσει από 1/5/2020 για την πρώτη κατοικία – Τελευταία ευκαιρία η τετράμηνη παράταση του καθεστώτος προστασίας."/>
  </head>
  <body>
    <article>
      <h1>Προστασία Α΄ κατοικίας: Προς παράταση το ισχύον καθεστώς -Τελευταία ευκαιρία για όσους χρωστούν</h1>
      <h2>Τι θα ισχύσει από 1/5/2020 για την πρώτη κατοικία – Τελευταία ευκαιρία η τετράμηνη παράταση του καθεστώτος προστασίας.</h2>
      <address><time datetime="2019-11-21T09:34:47+00:00">21 Nov 2019, 09:34</time> by <a rel="author">Newsroom</a></address>
      <p>Την πρόθεση της κυβέρνησης <b>να παρατείνει το ισχύον πλαίσιο προστασίας <a href="https://www.newsbomb.gr/tags/tag/36332/prwth-katoikia">της Α΄ κατοικίας</a> για ένα τετράμηνο,</b> δηλαδή έως τα τέλη Απριλίου του 2020, αποκαλύπτει η 4η έκθεση ενισχυμένης μεταμνημονιακής εποπτείας.</p>
      <p><b>Τελευταία ευκαιρία για την ευνοϊκή ρύθμιση των οφειλών τους</b> με προστασία της<b> πρώτης κατοικίας,</b> δίνει στους <b>δανειολήπτες με μη εξυπηρετούμενα <a href="https://www.newsbomb.gr/tags/tag/23618/daneia">δάνεια</a></b> η τετράμηνη <b>παράταση του νόμου 4605/2019 που εξασφάλισε από τους Θεσμούς η κυβέρνηση.</b></p>
      <p>Από την 1η Μαΐου του 2020, η<b> πρόβλεψη για την προστασία της πρώτης κατοικίας θα αποτελεί θέμα κυβερνητικής κοινωνικής πολιτικής</b>, παύοντας να λειτουργεί ως «παρακολούθημα» των δανειακών συμβάσεων.</p>
      <p>Η παράταση<b> δόθηκε μετά τις συστηματικές και συντονισμένες ενέργειες της κυβέρνησης για να απλοποιήσει τις διαδικασίες για την προστασία της πρώτης κατοικίας</b> και περισσότεροι ιδιοκτήτες να ενταχθούν στη σχετική ρύθμιση.</p>
      <p>Υπενθυμίζεται πως<b> η κυβέρνηση ΣΥΡΙΖΑ είχε δεσμευτεί</b> ότι το ισχύον πλαίσιο <b>προστασίας της Α΄ κατοικίας θα έληγε στις 31 Δεκεμβρίου 2019.</b> Ωστόσο,τα μηδαμινά αποτελέσματα από τη μέχρι τώρα εφαρμογή του οδηγούν υποχρεωτικά σε παράταση, ώσπου να διαμορφωθεί ένα συνολικό, ενιαίο πλαίσιο αντιμετώπισης του ιδιωτικού χρέους. <b>Σύμφωνα με την έκθεση, η ελληνική πλευρά έχει δεσμευτεί να επιταχύνει την εναρμόνιση του πτωχευτικού πλαισίου, καθώς «απαιτείται ένα συνεκτικό και ενοποιημένο πλαίσιο»,</b> και το σχετικό προσχέδιο θα πρέπει να είναι έτοιμο μέχρι τα τέλη Απριλίου.</p>
      <p>Το Διεθνές Νομισματικό Ταμείο, στην ετήσια έκθεσή του για την Ελλάδα που δημοσιεύτηκε την προηγούμενη εβδομάδ<b>α, ανέφερε ότι ο νόμος για την προστασία της πρώτης κατοικίας πρέπει να λήξει στο τέλος Δεκεμβρίου 2019,</b> καθώς οι παρατάσεις διαιωνίζουν την αντίληψη ότι το κράτος θα παρεμβαίνει πάντα για να αποτρέπει τους πλειστηριασμούς, με αποτέλεσμα να διαβρώνεται περαιτέρω η κουλτούρα πληρωμών. «Η Ελλάδα θα πρέπει να υιοθετήσει ένα νόμο αφερεγγυότητας φυσικών προσώπων που θα δίνει τη δυνατότητα μιας καινούργιας αρχής στους ιδιώτες με χρέος χωρίς εξασφαλίσεις, αλλά δεν θα στοχεύει στο να κρατήσει τους ιδιώτες σε σπίτια τα οποία δεν μπορούν να αντέξουν οικονομικά», ανέφερε χαρακτηριστικά το ΔΝΤ.</p>
      <p>
        <b>Επιπλέον, σύμφωνα με την έκθεση συνεχίζονται τα προβλήματα στους ηλεκτρονικούς<a href="https://www.newsbomb.gr/tags/tag/23091/pleisthriasmoi"> πλειστηριασμούς</a>:</b>
      </p>
      <p>«Παρά την πρόοδο στο 1ο εξάμηνο του 2019, η πλειοψηφία των ηλεκτρονικών πλειστηριασμών συνεχίζει να ακυρώνεται, να αναστέλλεται ή να αποτυγχάνει λόγω έλλειψης ενδιαφέροντος και τα περισσότερα ακίνητα που βγαίνουν επιτυχώς σε πλειστηριασμό εξακολουθούν να καταλήγουν στις τράπεζες» αναφέρεται χαρακτηριστικά και πως«οι ελληνικές Αρχές έχουν συστήσει μια ομάδα εργασίας, για να αξιολογήσει την έκταση του προβλήματος και τα άλλα πιθανά εμπόδια, ώστε να προσδιορίσει και να συστήσει τα αναγκαία μέτρα αντιμετώπισης».</p>
      <p>
        <b>Δείτε όλες τις τελευταίες <a href="https://www.newsbomb.gr/oles-oi-eidhseis">Ειδήσεις</a> από την Ελλάδα και τον Κόσμο, τη στιγμή που συμβαίνουν, στο <a href="https://www.newsbomb.gr/">Newsbomb.gr</a></b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1031135/epidoma-thermansis-analytikos-odigos-gia-tin-aitisi-ola-osa-prepei-na-gnorizete">
          <b>Επίδομα θέρμανσης: Αναλυτικός οδηγός για την αίτηση - Όλα όσα πρέπει να γνωρίζετε</b>
        </a>
      </p>
      <p>
        <a href="https://www.newsbomb.gr/oikonomia/story/1031163/doro-xristoygennon-2019-pote-katavalletai-kai-poioi-einai-oi-dikaioyxoi-ypologiste-edo-to-poso">
          <b>Δώρο Χριστουγέννων 2019: Πότε καταβάλλεται και ποιοι είναι οι δικαιούχοι - Υπολογίστε ΕΔΩ το ποσό</b>
        </a>
      </p>
      <related>
        <a href="https://www.newsbomb.gr/oikonomia/story/1031177/epidoma-paidioy-pistonetai-tis-epomenes-imeres-i-5i-dosi"/>
        <a href="https://www.newsbomb.gr/oikonomia/story/1031173/ktimatologio-diloseis-mexri-29-noemvrioy-deite-se-poies-perioxes"/>
        <a href="https://www.newsbomb.gr/oikonomia/story/1031163/doro-xristoygennon-2019-pote-katavalletai-kai-poioi-einai-oi-dikaioyxoi-ypologiste-edo-to-poso"/>
      </related>
    </article>
  </body>
</html>