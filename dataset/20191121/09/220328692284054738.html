<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/sstoyanieto-na-aleks-se-vloshilo-na-4-iya-chas-407233.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T09:08:40+00:00"/>
    <meta property="og:title" content="Състоянието на Алекс се влошило на 4-ия час"/>
    <meta property="og:description" content="Въпросът тук е защо това дете не е хоспитализирано, заяви доц. Мангъров"/>
  </head>
  <body>
    <article>
      <h1>Състоянието на Алекс се влошило на 4-ия час</h1>
      <address>
        <time datetime="2019-11-21T09:08:40+00:00">21 Nov 2019, 09:08</time>
      </address>
      <p>„Твърди се, че детето е било в тежко състояние и умиращо пред кабинета. Кръвно-газовият анализ показва 98% насищане с кислород на тъканите му. Това показва, че в този момент детето не е имало признаци на дихателна недостатъчност, няма тежка пневмония. Да, състоянието му се влошава и това никой не го оспорва. Но това става четири час след приемането му.“ Това каза пред bTV mроф. Иван Литвиненко, който е член на лекарската комисия, създадена по казуса в Специализираната болница по детски болести в София.</p>
      <p>По разпореждане на премиера Бойко Борисов шефовете на трите болници, през които са преминали родителите с детето, бяха временно отстранени до приключване на проверката по случая.</p>
      <p>„Абсолютно единодушно всички членове на комисията стихнахме до извода, че за това дете е направено всичко, което би направил всеки един от нас. Разбирам мъката на родителите, през техните очи сигурно случаят изглежда по-различно. Но и лекарят е човек и ние преживяваме всеки такъв казус”, заяви проф. Литвиненко.</p>
      <p>Той бе категоричен, че не е имало дълго убеждаване детето да бъде хоспитализирано, а въпросът е бил къде да бъде настанено.</p>
      <p>„До настаняването му на легло то е имало вече проведени изследвания, които да ориентират лекарите къде да бъде настанено и какво да бъде предприето. Направена му е кръвна картина и рентгенография, за която се спекулира дали въобще съществува. Първата снимка не показва възпалителни изменения в белия дроб”, обясни проф. Литвиненко.</p>
      <p>Доц. Атанас Мангъров участва в изготвянето на проверката по трагедията със смъртта детето. Той обясни какво е било състоянието на момченцето при прегледа в болница „Лозенец” около 10:30 ч. сутринта. То е било в „задоволително общо състояние и активен по време на прегледа”, според лекарската документация.</p>
      <p>Той също заяви, че има пневмонии, които се развиват толкова бързо, и всяка година има по няколко такива случая, за които се водят дългогодишни дела.</p>
      <p>„Въпросът тук е защо това дете не е хоспитализирано. В педиатричната болница се чака, защото това е най-голямата университетска болница. Само на 200 м се намира инфекциозната болница, а това е инфекциозно заболяване. Детето обаче не е заведено там, а в Правителствена болница. За да го заведат на другия край на София, значи не е било чак толкова спешно”, заяви доц. Мангъров. </p>
    </article>
  </body>
</html>