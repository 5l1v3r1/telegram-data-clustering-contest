<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/The-deuce-T3-Simon-Pelecanos_0_2347565446.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T09:09:33+00:00"/>
    <meta property="og:title" content="‘The deuce’ T3: Simon, Pelecanos i l’amor"/>
    <meta property="og:description" content="La sèrie de la HBO ha rastrejat les formes d'afecte en un context que no deixa lloc al romanticisme"/>
  </head>
  <body>
    <article>
      <h1>‘The deuce’ T3: Simon, Pelecanos i l’amor</h1>
      <h2>La sèrie de la HBO ha rastrejat les formes d'afecte en un context que no deixa lloc al romanticisme</h2>
      <address>
        <time datetime="2019-11-21T09:09:33+00:00">21 Nov 2019, 09:09</time>
      </address>
      <p>En l’episodi conclusiu de l’última temporada de <i>The deuce (Las crónicas de Times Square)</i> se celebra un matrimoni. La Melissa (Olivia Luccardi), exprostituta lesbiana, es casa amb el Reg (Calvin Leon Smith), el seu company de pis gai i malalt de sida. Així ella podrà ajudar-lo a tenir el funeral que desitja i ell cedir-li l’apartament. Però no només es tracta d’una unió pragmàtica. El Reg i la Melissa també es casen perquè s’estimen. L’enllaç entre aquests dos personatges no és l’única forma d’amor que a <i>The deuce</i> contravé les idees convencionals de romanticisme. Al llarg d’aquesta tercera temporada ens adonem que David Simon i George Pelecanos no només han convertit la seva panoràmica per la indústria del sexe en la Nova York dels anys 70 i 80 en una radiografia de com les estructures capitalistes configuren la vida dels individus, sinó també en una reivindicació d’aquest escenari de marginalitat com a territori fèrtil per a les expressions no institucionalitzades d’amor. Cap sorpresa venint dels autors de<i> The wire</i>, que ja en aquesta sèrie van atorgar protagonisme a dos personatges homosexuals que trencaven estereotips abans que això fos un requeriment generalitzat en la ficció televisiva.</p>
      <figure>
        <iframe src="https://www.youtube.com/embed/wNFZlensXkM" width="651" height="366" data-service="Youtube" scrolling="no"/>
      </figure>
      <p>L’amor a<i> The deuce</i> no floreix entre parelles monògames heteros. La relació més commovedora la mantenen el Paul (Chris Coy) i el Todd (Aaron Dean Eisenberg), que es fan companyia mentre el segon mor de sida. L’Eileen (Maggie Gyllenhaal) té un idil·li amb un executiu. Però el vincle afectuós realment important en la seva vida és el que forja amb el Harvey (David Krumholtz), el seu col·lega en la indústria del porno, que la protegeix i li acaba reconeixent la qualitat artística. L’Abby (Margarita Levieva), el personatge que més creix aquesta temporada, segueix amb la seva relació oberta amb el Vincent (James Franco) alhora que comença una aventura amb una altra dona.</p>
      <p>D'altra banda, <i>The deuce</i> també acaba sent una gran sèrie sobre com les dones han mostrat l'afecte per les altres dones a través de l’activisme i el suport mutu. En el quart episodi, l’Abby li demana a l’Eileen que l’acompanyi a una trobada de Dones contra la Pornografia (WAP), col·lectiu activista clau en les discussions encara vigents al voltant d’aquest tema. L’Abby entén la idea bàsica de les WAP, però li preocupa que la seva radicalitat prohibicionista les acosti més a l’afany censor i purità de Reagan que a l’alliberament sexual de les dones. I espera que l’Eileen pugui explicar-los per què la pornografia pot ser una aliada feminista.</p>
      <figure>
        <a href="https://www.ara.cat/2019/11/20/media/personatge-Andrea-Dworkin-temporada-The_2347575539_67533569_1500x1000.jpg">
          <img src="https://www.ara.cat/2019/11/20/media/personatge-Andrea-Dworkin-temporada-The_2347575539_67533569_1500x1000.jpg"/>
        </a>
        <figcaption>Una imatge de l’escena del debat amb el personatge d’Andrea Dworkin a la tercera temporada de 'The deuce' / HBO</figcaption>
      </figure>
      <p>Simon i Pelecanos introdueixen els dos personatges de ficció en un debat en què l’oponent és una figura real, Andrea Dworkin (interpretada per Marcia DeBonis), una piconadora dialèctica que deixa mudes les protagonistes amb la seva argumentació. “Per cada prostituta que creu que pot controlar la seva mercantilització, n’hi ha dues dotzenes que no poden [...] i que acabaran malament”, sentencia aquesta representant històrica de l’abolicionisme. Pelecanos i Simon no s’arriben a posicionar mai del tot a favor de cap bàndol del debat. L’Eileen, que en cap moment renega de la seva feina en la pornografia, pren més consciència des d’aleshores de com la indústria del sexe ha configurat un imaginari de poder dels homes respecte a les dones. I mostra preocupació per la malaurada Lori (Emily Meade), l’estrella del porno que pateix un silenciós calvari que, molt ben desplegat aquesta tercera temporada, il·lustra la tesi de Dworkin. Per cert, Dworkin, lesbiana declarada, va casar-se amb la persona que més estimava, John Stoltenberg, un home obertament gai.</p>
      <h3>George Pelecanos i David Simon per a la HBO</h3>
      <h4>En emissió a HBO España</h4>
    </article>
  </body>
</html>