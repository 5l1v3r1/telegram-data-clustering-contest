<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822682-evromajdan-sos-zapustiv-flesmob-na-pidtrimku-protestuvalnikiv-u-gonkongu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T09:56:00+00:00"/>
    <meta property="og:title" content="Євромайдан SOS запустив флешмоб на підтримку протестувальників у Гонконгу"/>
    <meta property="og:description" content="Громадська ініціатива “Євромайдан SOS” закликає українців приєднатися до флешмобу #StandWithHongKong на підтримку протестувальників у Гонконгу."/>
  </head>
  <body>
    <article>
      <h1>Євромайдан SOS запустив флешмоб на підтримку протестувальників у Гонконгу</h1>
      <h2>Громадська ініціатива “Євромайдан SOS” закликає українців приєднатися до флешмобу #StandWithHongKong на підтримку протестувальників у Гонконгу.</h2>
      <address>
        <time datetime="2019-11-21T09:56:00+00:00">21 Nov 2019, 09:56</time>
      </address>
      <p>Про це повідомляється на сторінці організаторів флешмобу у <a href="https://www.facebook.com/EvromaidanSOS/photos/a.335318776609138/1641191029355233/?type=3&amp;theater">Facebook</a>.</p>
      <p>“21 листопада кілька років тому почався мирний протест, який увійшов в історію як Революція гідності. Проти його учасників виступила ціла державна машина – тітушки, правоохоронці, суди, парламент. Людей били, викрадали, катували, арештовували та запроторювали за ґрати. Тоді нас підтримував весь світ. І ми добре знаємо ціну солідарності. Настав час її проявити”, - наголошується в повідомленні.</p>
      <p>Як зазначили в Євромайдані SOS, масові протести в Гонконзі тривають вже кілька місяців, загинуло щонайменше 15 людей.</p>
      <p>“Світові лідери ховали голову в пісок, коли <a href="https://www.ukrinform.ua/tag-rosia">Росія</a> почала війну проти України. Можна тільки уявити, як вони бояться втручатися, коли йдеться про таку державу, як Китай. Людям в Гонконзі потрібна наша підтримка”, - заявили ініціатори флешмобу.</p>
      <p>Зокрема, вони закликають українців написати у соцмережах пост зі словами підтримки та поставити хештег #StandWithHongKong.</p>
      <p>Також Євромайдан SOS закликає прийти на акцію 21 листопада о 18.00 до посольства Китаю біля метро “Арсенальна” в Києві.</p>
      <p>Крім того, учасники флешмобу можуть написати на аркуші паперу хештег #StandWithHongKong та виставити це фото у соцмережах.</p>
      <p>Як повідомлялося, масові акції протесту у Гонконзі тривають з червня. На початку вересня голова місцевої адміністрації Керрі Лам погодилася виконати одну з вимог демонстрантів та відкликала законопроєкт про екстрадицію, що дозволяє видавати правопорушників материковому Китаю. Однак багато прибічників опозиції заявили про намір продовжувати боротьбу за свободу від комуністичної диктатури Китаю.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822515-kongres-shvaliv-zakonoproekt-na-pidtrimku-demonstrantiv-u-gonkongu.html">Конгрес схвалив законопроєкт на підтримку демонстрантів у Гонконгу</a>
      </blockquote>
      <p>Протести періодично супроводжуються блокуванням вулиць і сутичками. 18 листопада поліція Гонконгу штурмувала місцевий університет після майже двох днів протистояння з протестувальниками, проти яких застосовувала сльозогінний газ та водяні гармати. До цього сутички між активістами і силами поліції не вщухали тиждень.</p>
      <p>
        <i>Photo from HOCC Twitter</i>
      </p>
    </article>
  </body>
</html>