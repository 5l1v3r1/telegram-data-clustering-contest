<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/592569/%E0%A6%B8%E0%A6%AE%E0%A6%95%E0%A6%BE%E0%A6%AE%E0%A6%BF%E0%A6%A4%E0%A6%BE%E0%A6%B0-%E0%A6%AB%E0%A6%BE%E0%A6%81%E0%A6%A6%E0%A7%87-%E0%A6%AB%E0%A7%87%E0%A6%B2%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%86%E0%A6%9F%E0%A6%95-%E0%A7%A9"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T09:48:00+00:00"/>
    <meta property="og:title" content="সমকামিতার ফাঁদে ফেলে অপহরণ: আটক ৩"/>
    <meta property="og:description" content="নারায়ণগঞ্জে সমকামিতার ফাঁদে ফেলে বিভিন্ন মানুষকে অপহরণ ও মুক্তিপণ আদায়ের অভিযোগে একটি চক্রের তিন সদস্যকে অস্ত্রসহ আটক করেছে র&amp;zwnj;্যাব। বুধবার গভীর রাতে সদর উপজেলার সিদ্ধিরগঞ্জ থানার মিজমিজি এলাকা থেকে তাদের আটক করা হয়। এ সময় তাদের কাছ থেকে তিন রাউন্ড গুলিভর্তি ম্যাগজিনসহ একটি বিদেশি..."/>
  </head>
  <body>
    <article>
      <h1>সমকামিতার ফাঁদে ফেলে অপহরণ: আটক ৩</h1>
      <address><time datetime="2019-11-21T09:48:00+00:00">21 Nov 2019, 09:48</time> by <a rel="author">নারায়ণগঞ্জ প্রতিনিধি</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/21/cdbf616d5884db3d829d2da924630629-5dd65f25aec7b.jpg"/>
        <figcaption>সমকামিতার ফাঁদে ফেলে অপহরণ চক্রের সদস্য সন্দেহে আটক তিন জন</figcaption>
      </figure>
      <p>নারায়ণগঞ্জে সমকামিতার ফাঁদে ফেলে বিভিন্ন মানুষকে অপহরণ ও মুক্তিপণ আদায়ের অভিযোগে একটি চক্রের তিন সদস্যকে অস্ত্রসহ আটক করেছে র‌্যাব। বুধবার গভীর রাতে সদর উপজেলার সিদ্ধিরগঞ্জ থানার মিজমিজি এলাকা থেকে তাদের আটক করা হয়। এ সময় তাদের কাছ থেকে তিন রাউন্ড গুলিভর্তি ম্যাগজিনসহ একটি বিদেশি পিস্তল ও দুইটি চাপাতি জব্দ করে র‌্যাব। বৃহস্পতিবার (২১ নভেম্বর) দুপুরে র‌্যাব-১১ অতিরিক্ত পুলিশ সুপার মো. আলেপ উদ্দিন প্রেস বিজ্ঞপ্তির মাধ্যমে গণমাধ্যমকে এ তথ্য জানান।</p>
      <p>আটককৃতরা হলেন- জসিম উদ্দিন, ইব্রাহিম ও মহিউদ্দিন।<br/>র‌্যাব জানিয়েছে, প্রাথমিক অনুসন্ধানে ও জিজ্ঞাসাবাদের জানা গেছে আটককৃতরা সমকামি ও সংঘবদ্ধ অপহরণকারি চক্রের সক্রিয় সদস্য। তারা সামাজিক যোগাযোগমাধ্যম ফেসবুকে বিভিন্ন ভুয়া আইডি ও সমকামি গ্রুপ খুলে বিভিন্ন ধরণের উত্তেজনাকর পোস্ট দিয়ে থাকে। এতে আকৃষ্ট হয়ে বিভিন্ন বয়সের নারী-পুরুষ সাড়া দেয়। এ সুযোগে কৌশলে তাদের নারায়ণগঞ্জে ডেকে নিয়ে অপহরণ ও অস্ত্রের মুখে জিম্মি করে সর্বস্ব লুট করে নেয়। পাশাপাশি তাদের মুক্তিপণ বাবদ পরিবারের কাছ থেকে বিকাশের মাধ্যমেও বিপুল অংকের অর্থ আদায় করে থাকে। এই অপহরণ ও মুক্তিপণ আদায়ের ঘটনাগুলো ভুক্তভোগীরা বেশিরভাগ সময় লোকলজ্জার ভয়ে বলে না ও আইনের আশ্রয় নেওয়া থেকে বিরত থাকে। এ কারণে এসব অপরাধের ঘটনা চাপা পড়ে যায়।<br/>র‌্যাব জানায়, সিদ্ধিরগঞ্জের সুফিয়ান নামের এক সন্ত্রাসী এই চক্রের মূল হোতা। সে নেপথ্যে থেকে দীর্ঘদিন যাবত এই অপরাধী চক্রটিকে পরিচালনা করে আসছিল। র‌্যাবের গোয়েন্দা নজরদারিতে এসব তথ্য বেরিয়ে আসার পর সন্ত্রাসী সুফিয়ান আত্মগোপনে থেকে তার বাহিনী দিয়ে অপরাধ কর্মকাণ্ড নিয়ন্ত্রণ করে আসছে। আটককৃত তিনজন জিজ্ঞাসাবাদের এই বিষয়গুলো স্বীকারও করেছে। এই চক্রের মূল হোতা সন্ত্রাসী সুফিয়ানকে গ্রেফতারের চেষ্টাসহ আটককৃত আসামিদের বিরুদ্ধে সিদ্ধিরগঞ্জ থানায় মামলা প্রক্রিয়াধীন রয়েছে বলেও র‌্যাব জানিয়েছে।</p>
      <footer>/এফএস/</footer>
    </article>
  </body>
</html>