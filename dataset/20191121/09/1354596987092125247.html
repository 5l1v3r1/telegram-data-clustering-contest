<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/anwb-voert-vliegoperatie-medische-drones-uit"/>
    <meta property="og:site_name" content="Emerce"/>
    <meta property="article:published_time" content="2019-11-21T09:56:00+00:00"/>
    <meta property="og:title" content="ANWB voert vliegoperatie medische drones uit"/>
    <meta property="og:description" content="PostNL blijkt de belangrijkste initiatiefnemer van de pilot met medische drones waarvan vandaag bij het Erasmus MC het startsein is gegeven."/>
  </head>
  <body>
    <article>
      <h1>ANWB voert vliegoperatie medische drones uit</h1>
      <address><time datetime="2019-11-21T09:56:00+00:00">21 Nov 2019, 09:56</time> by <a rel="author">Redactie Emerce</a></address>
      <p>
        <b>PostNL blijkt de belangrijkste initiatiefnemer van de pilot met medische drones waarvan vandaag bij het Erasmus MC het startsein is gegeven.</b>
      </p>
      <p>De pakketvervoerder heeft verschillende partijen <a href="https://medicaldroneservice.nl/">bij elkaar gebracht</a> om deze nieuwe vorm van zorglogistiek te testen.</p>
      <p>De ANWB, die ook de traumahelikopters en ambulancehelikopter vliegt, zal de vliegoperatie uitvoeren. De drone die gebruikt wordt, is ontwikkeld en gebouwd door het Nederlandse Avy.</p>
      <p>In de komende periode worden testvluchten uitgevoerd. Voor deze vluchten zijn ontheffingen aangevraagd bij de inspectie Leefomgeving en Transport.</p>
      <p>Het Erasmus MC en Sanquin onderzoeken samen met de ANWB, PostNL en technologiepartners hoe drones ingezet kunnen worden voor bijvoorbeeld het vervoer van bloed, medicijnen en diagnostische monsters naar patiënten en zorglocaties.</p>
      <p>Het project onderzoekt onder andere het vervoer van bloedproducten tussen de Sanquin Bloedbank en ziekenhuizen. Door een drone in te zetten hoeft bijvoorbeeld een spoedlevering van bloed geen gebruik te maken van vervoer over de weg.</p>
      <p>Een andere toepassing waar naar wordt gekeken, is het vervoer van zeldzaam bloed tussen twee Sanquin locaties. Soms is er maar één zakje bloed beschikbaar in heel Nederland voor een patiënt. Met behulp van een drone ontvangt de patiënt eerder de hulp die nodig is.</p>
      <related>
        <h4>Gerelateerde items</h4>
        <a href="https://www.emerce.nl/nieuws/nederland-drones-medische-toepassingen"/>
        <a href="https://www.emerce.nl/nieuws/emerce-health-medicijnvervoer-per-drone-cruciaal-dringende-diagnosestelling"/>
        <a href="https://www.emerce.nl/nieuws/emerce-health-hoofdpijn-hoofdzaak"/>
      </related>
    </article>
  </body>
</html>