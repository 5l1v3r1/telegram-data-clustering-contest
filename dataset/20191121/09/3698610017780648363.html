<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-pohvalivsya-dokladenimi-zusillyami-dlya-povernennya-korabliv-i-moryakiv-330387_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T09:33:00+00:00"/>
    <meta property="og:title" content="Зеленський похвалився докладеними зусиллями для повернення кораблів і моряків"/>
    <meta property="og:description" content="За словами президента, Росія нібито повернула кораблі без будь-яких умов."/>
  </head>
  <body>
    <article>
      <h1>Зеленський похвалився докладеними зусиллями для повернення кораблів і моряків</h1>
      <h2>За словами президента, Росія нібито повернула кораблі без будь-яких умов.</h2>
      <address>
        <time datetime="2019-11-21T09:33:00+00:00">21 Nov 2019, 09:33</time>
      </address>
      <p>Президент України Володимир Зеленський заявив про те, що Росія повернула кораблі ВМСУ "Нікополь", "Бердянськ" та "Яни Капу" нібито без будь-яких умов. Президент похвалився, що начебто домовився про повернення 24 моряків та кораблі особисто телефоном. Зазначимо, що РФ мала звільнити моряків та повернути кораблі згідно з рішенням Міжнародного трибуналу ООН з морського права.</p>
      <p>"Я домовився (про повернення кораблів із Кремлем – ред.) ні на яких умовах, а просто по телефону про повернення наших моряків і наших катерів. Я нічого ніде не підписував, нічого не обіцяв. Мені здавалося, і нам всім здається, і ми знаємо, що ми праві в цій ситуації. Наші хлопці повинні були повернутися. Ніяких умов там немає", – заявив Зеленський під час брифінгу в Очакові, куди прибули українські кораблі.</p>
      <p>Раніше міністр оборони України Андрій Загороднюк заявив, ніби сприймає повернення Росією кораблів як виконання рішення Міжнародного трибуналу ООН з морського права.</p>
      <p>Як повідомлялося, 18 листопада <b><a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html">Росія повернула Україні</a></b> захоплені у 2018 році кораблі ВМС. 20 листопада кораблі <b><a href="https://dt.ua/UKRAINE/ukrayinski-korabli-zustrili-v-portu-ochakova-330368_.html">прибули до порту Очакова</a></b>. При цьому в Москві продовжують стверджувати, що повернення кораблів <b><a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>, а є нібито "жестом доброї волі".</p>
      <p>Судна майже рік простояли в порту окупованої Керчі, <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">перед виведенням на них проводилися ремонтні роботи</a></b>. Намагаючись приховати докази минулорічної агресії, росіяни, зокрема, ліквідували пробоїну на борту катера "Бердянськ".</p>
      <p>25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>