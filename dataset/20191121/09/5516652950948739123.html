<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426228/allazei-to-klima-me-troizi-ston-ialyso"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T09:14:34+00:00"/>
    <meta property="og:title" content="Αλλάζει το κλίμα με Troizi στον Ιάλυσο"/>
    <meta property="og:description" content="Με τον Marcello Troizi, πραγματοποιήθηκε στο «Οικονομίδειο» η χθεσινή προπόνηση των παικτών του Ιάλυσου με την οποία ουσιαστικά ξεκίνησε και η προετοιμασία ενόψει του σημαντικού εντός έδρας αγώνα της Κυριακής με την Καβάλα."/>
  </head>
  <body>
    <article>
      <h1>Αλλάζει το κλίμα με Troizi στον Ιάλυσο</h1>
      <h2>Η διοίκηση του Ιάλυσου ευελπιστεί ότι στο πρόσωπο του Βραζιλιάνου θα βρει τον άνθρωπο που θα οδηγήσει στο δρόμο των επιτυχιών την ομάδα στο φετινό δύσκολο πρωτάθλημα της Football League</h2>
      <address>
        <time datetime="2019-11-21T09:14:34+00:00">21 Nov 2019, 09:14</time>
      </address>
      <p>
        <b>Με τον Marcello Troizi, πραγματοποιήθηκε στο «Οικονομίδειο» η χθεσινή προπόνηση των παικτών του Ιάλυσου με την οποία ουσιαστικά ξεκίνησε και η προετοιμασία ενόψει του σημαντικού εντός έδρας αγώνα της Κυριακής με την Καβάλα.</b>
      </p>
      <p>Ο Βραζιλιάνος μάνατζερ είναι και επίσημα από χθες ο νέος προπονητής των «ερυθροκίτρινων» τουλάχιστον για το υπόλοιπο της αγωνιστικής περιόδου. Αναλαμβάνει το δύσκολο έργο, να βάλει την ομάδα στον δρόμο των επιτυχιών προκειμένου να υλοποιηθεί ο στόχος που δεν είναι άλλος από την εξασφάλιση της παραμονής στην κατηγορία.</p>
      <p>Η επίσημη ανακοίνωση που εξέδωσε ο σύλλογος για την ανάληψη της τεχνικής ηγεσίας από τον κ. Troizi αναφέρει τα εξής:</p>
      <p>«Η Διοίκηση του ΠΑΕ ΙΑΛΥΣΟΣ ανακοινώνει την έναρξη της συνεργασίας της με τον προπονητή Marcello Troizi. Ο κ.Troizi είναι γεννημένος στη Βραζιλία στις 9 Μαρτίου 1976 και στη χώρα μας έχει εργαστεί στον Ηρακλή και τον Απόλλων Λάρισας. Παράλληλα με την πρόσληψη του κ. Τroizi αναλαμβάνει άμεσα την εκγύμναση της ομάδας ο γυμναστής κ. Ρούι Μάνουελ Γκαρσία. Τους καλωσορίζουμε και τους ευχόμαστε καλή επιτυχία στο έργο τους».</p>
      <p><b>«Τέλος» και ο Γκάιδας</b><br/>Στο μεταξύ, όσον αφορά τον Δημήτρη Γκάιδα, αποτελεί παρελθόν από την ομάδα όπως ανακοίνωσε και επίσημα ο σύλλογος: «Η διοίκηση της ΠΑΕ Ιάλυσος ανακοινώνει τη λύση της συνεργασίας της με τον γυμναστή Δημήτρη Γκάιδα. Τον ευχαριστούμε για την προσφορά του στον σύλλογο και ευχόμαστε καλή συνέχεια».</p>
      <p>O ίδιος, με τοποθέτηση που είχε κάνει σε σελίδα κοινωνικής δικτύωσης, ανέφερε τα ακόλουθα:</p>
      <p>«Κάθε τέλος… μια νέα αρχή! Η συνεργασία μου έπειτα από 1.5 χρόνο παραμονής στην ομάδα του Ιάλυσου λύθηκε. Θέλω να ευχαριστήσω τους προπονητές με τους οποίους συνεργάστηκα όλο αυτό το διάστημα, τους κ.κ. Στεφανίδη, Τερζή, Παπαβασιλείου, Καραμπετάκη, τους άμεσους συνεργάτες κ.κ. Αμπελά, Χαρτοφύλη, Κουλούμπρη, Δατσέρη, τους φυσικοθεραπευτές της ομάδας Ευφραιμίδη Γιάννη και Θαρρενό Βασίλη, τους φροντιστές και ψυχή των ομάδων κ.κ. Κουλούμπρη και Φτάρα, τους γενικούς αρχηγούς κ.κ Αρχοντούλη, Σπάρταλη και Καρπαθάκη καθώς και το υπόλοιπο διοικητικό σχήμα. Τους ποδοσφαιριστές μου που με ανέχονταν καθημερινά. Σας εύχομαι να είστε πάντα υγιείς! Τέλος, τον πρόεδρο της ομάδας κ. Χατζηνικήτα Μιχάλη για την αγαστή και αμοιβαία συνεργασία που είχαμε όλο αυτό το διάστημα. Εύχομαι η ομάδα να πετύχει τους στόχους της φετινής χρονιάς, καθώς η προσπάθεια αυτή απεικονίζει τους κόπους των προηγούμενων ετών. Καλή επιτυχία στο έργο σας».</p>
      <p><b>Τρεις απουσίες ενόψει Καβάλας</b><br/>Στο μεταξύ, τρία είναι τα αγωνιστικά προβλήματα που καλείται να αντιμετωπίσει ο νέος προπονητής ενόψει του εντός έδρας αγώνα της Κυριακής με την Καβάλα. Πρόκειται για τον Αυγενικού που «είδε» κόκκινη κάρτα στο παιχνίδι της προηγούμενης αγωνιστικής και έτσι δεν έχει δικαίωμα συμμετοχής καθώς επίσης και για τους Πατινιώτη και Μαρτσάκη οι οποίοι αντιμετωπίζουν προβλήματα τραυματισμών και δεν είναι σε θέση να προσφέρουν τις υπηρεσίες τους.</p>
    </article>
  </body>
</html>