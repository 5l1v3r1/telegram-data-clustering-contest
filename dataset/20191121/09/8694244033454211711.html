<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/evenimente/268188/teatrul-municipal-matei-visniec-suceava-lanseaza-o-initiativa-inedita-un-colocviu-teatral-spectacol-lectura-pe-texte-de-matei-visniec-programul-evenimentului"/>
    <meta property="og:site_name" content="NewsBucovina"/>
    <meta property="article:published_time" content="2019-11-21T09:06:57+00:00"/>
    <meta property="og:title" content="Teatrul Municipal „Matei Vișniec” Suceava lansează o inițiativă inedită: un Colocviu teatral/Spectacol lectură pe texte de Matei Vișniec. Programul evenimentului"/>
    <meta property="og:description" content="Teatrul Municipal „Matei Vișniec” Suceava lansează, în premieră, primul Colocviu teatral/Spectacol lectură pe texte de Matei Vișniec, eveniment ce se va desfășura pe parcursul a trei zile, în data de 2, 3 și 4 decembrie, începând cu ora 18:00, în spațiul expozițional aflat la etajul trei al teatrului. Evenimentul este cu intrare liberă și se …"/>
  </head>
  <body>
    <article>
      <h1>Teatrul Municipal „Matei Vișniec” Suceava lansează o inițiativă inedită: un Colocviu teatral/Spectacol lectură pe texte de Matei Vișniec. Programul evenimentului</h1>
      <address>
        <time datetime="2019-11-21T09:06:57+00:00">21 Nov 2019, 09:06</time>
      </address>
      <p>Teatrul Municipal „Matei Vișniec” Suceava lansează, în premieră, primul Colocviu teatral/Spectacol lectură pe texte de Matei Vișniec, eveniment ce se va desfășura pe parcursul a trei zile, în data de 2, 3 și 4 decembrie, începând cu ora 18:00, în spațiul expozițional aflat la etajul trei al teatrului.</p>
      <p>Evenimentul este cu intrare liberă și se adresează tuturor sucevenilor.</p>
      <figure>
        <img src="https://www.newsbucovina.ro/wp-content/uploads/2019/11/afis_30_de_ani_ref.jpg"/>
      </figure>
      <p>Redăm mai jos mesajul teatrului sucevean:</p>
      <p>„Într-un moment când se împlinesc 30 de ani de la căderea comunismului, merită să ne întrebăm ce poate face teatrul pentru reimprospătarea memoriei şi pentru înţelegerea unor mari evenimente.  </p>
      <p>Cele trei piese semnate de Matei Vişniec pe care le propunem sub formă de lectură-dezbatere în acest început de decembrie sunt publicate la Editura Humanitas sub titlul “Procesul comunismului prin teatru”.</p>
      <p>Sunt texte care, cu umor şi fantezie, dar şi pe bază de mărturii şi de experienţe trăite, realizează o radiografie a acestei forme sofisticate de utopie care a fost comunismul. Cum a fost posibil ca dictatura să se deghizeze într-un &lt;costum&gt; umanist? Cum a fost posibil ca un elan revoluţionar mondial, care îşi propunea eliberarea omului, să ducă la o şi mai mare aservire a sa? Iată doar câteva din întrebările dureroase, dar necesare, din aceste trei piese emblematice pentru demersul lui Matei Vişniec.</p>
      <p>“Cred că este important să ne amintim prin ce am trecut şi să le spunem prin ce am trecut şi copiilor noștri, care nu au cunoscut comunismul. Este important să nu uităm, chiar dacă suntem obligaţi să iertăm…” Sunt cuvinte extrase din nota de autor publicată în volumul “Procesul comunismului prin teatru”.</p>
      <p>Ele ne amintesc că teatrul rămâne un spaţiu de dezbatere şi dialog pe care nimic nu l-a putut înlocui de 2500 de ani. Vă invităm deci la o experienţă inedită, la trei zile de “colocviu teatral” pentru a înţelege de unde venim şi încotro ne îndreptăm ca societate şi ca membri ai societăţii.”(Carmen Veronica Steiciuc)</p>
      <p>Regia artistică: Zalán Zakariás</p>
      <p>Distribuția:Bogdan Amurăriței, Răzvan Bănuț, Horia Butnaru, Cristina Florea, Diana Lazăr, Delu Lucaci, Alexandru Marin, Cătălin Ștefan Mîndru, Cosmin Panaite, Clara Popadiuc</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/evenimente/268297/sezonul-zece-al-academiei-de-munte-se-deschide-in-26-noiembrie-in-magazinul-decathlon-suceava-se-poate-inscrie-orice-persoana-care-iubeste-natura-muntele"/>
        <a href="https://www.newsbucovina.ro/evenimente/268154/black-friday-aduce-reduceri-de-pana-la-70-la-iulius-mall-suceava"/>
        <a href="https://www.newsbucovina.ro/evenimente/268113/colegiul-alexandru-cel-bun-din-gura-humorului-organizeaza-in-premiera-noaptea-alba-a-robotilor"/>
      </related>
    </article>
  </body>
</html>