<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019538/%D8%AA%D8%B1%D8%A7%D9%85%D9%BE-%D9%88-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D8%B4-%D8%A8%D9%87-%D9%85%D8%A7%D9%86%D8%B9-%D8%AA%D8%B1%D8%A7%D8%B4%DB%8C-%D8%AF%D8%B1-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%D8%AA%D9%87%D9%85-%D8%B4%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:24:40+00:00"/>
    <meta property="og:title" content="ترامپ و وزیر خارجه‌اش به مانع‌تراشی در تحقیقات استیضاح متهم شدند"/>
    <meta property="og:description" content="رئیس کمیته اطلاعات مجلس نمایندگان آمریکا، دونالد ترامپ و مایک پامپئو را به تلاش &quot;هماهنگ&quot; برای مانع‌تراشی در تحقیقات استیضاح متهم کرد و به آن‌ها هشدار داد که از این موضوع می‌شود به عنوان مدرکی در تدوین ماده‌ استیضاح استفاده کرد."/>
  </head>
  <body>
    <article>
      <h1>ترامپ و وزیر خارجه‌اش به مانع‌تراشی در تحقیقات استیضاح متهم شدند</h1>
      <address><time datetime="2019-11-21T09:24:40+00:00">21 Nov 2019, 09:24</time> by <a rel="author">فاطمه نبید</a></address>
      <p>رئیس کمیته اطلاعات مجلس نمایندگان آمریکا، دونالد ترامپ و مایک پامپئو را به تلاش "هماهنگ" برای مانع‌تراشی در تحقیقات استیضاح متهم کرد و به آن‌ها هشدار داد که از این موضوع می‌شود به عنوان مدرکی در تدوین ماده‌ استیضاح استفاده کرد.</p>
      <p>به گزارش ایسنا، به نقل از پایگاه خبری هیل، آدام شف، رئیس کمیته اطلاعات مجلس نمایندگان آمریکا در آغاز چهارمین روز از دادرسی علنی تحقیقات استیضاح این مجلس با اشاره به بند سوم استیضاح نیکسون که او را به سرپیچی از احضاریه‌های کنگره متهم می‌کرد، گفت: «آن‌ها (ترامپ و پامپئو) هم به ضرر خودشان این کار را می‌کنند.»</p>
      <p>آدام شف در ادامه سخنانش به شهادت روز چهارشنبه گوردون ساندلند، سفیر آمریکا در اتحادیه اروپا در تحقیقات استیضاح اشاره کرد. ساندلند گفته بود، وزارت خارجه و کاخ سفید تاریخچه تماس‌ها، ایمیل‌ها و دیگر اسنادی که به او در یادآوری آنچه کانون تحقیقات شده و به اوکراین مرتبط است، کمک می‌کند در اختیار او قرار نداده‌اند.</p>
      <p>گوردون ساندلند در بخش دیگری از سخنانش همچنین گفت: «من و وکلایم بارها از وزارت خارجه و کاخ سفید درخواست کردیم تا این موارد را به دست ما برسانند اما هنوز این درخواست‌ها محقق نشده است. آن‌ها حتی این موارد را به دست همین کمیته هم نداده‌اند. این اسناد محرمانه نیستند و باید در دسترس باشند. بدون وجود این مدارک، نمی‌توانم به طور دقیق مطالبم را ادا کنم. اطمینان دارم که اگر آن موارد فراهم شود، می‌توانم با شفافیت بیشتری شهادت دهم.»  </p>
      <p>گوردون ساندلند در جریان تحقیقات استیضاح در مجلس نمایندگان آمریکا یکی از اتهام‌های اصلی علیه ترامپ را تائید کرد. دونالد ترامپ متهم است که رئیس‌جمهوری اوکراین را برای تحقیق درباره رقیب انتخاباتی‌اش تحت فشار قرار داده است. گوردون ساندلند در شهادت‌نامه‌ای که چهارشنبه در مجلس نمایندگان ایالات متحده خواند تائید کرد که در ماه‌های ژوئیه و اوت سال جاری مشخص شده بود که کاخ سفید پرداخت کمک نظامی به اوکراین را متوقف کرده است.</p>
      <p>دونالد ترامپ متهم است که کمک نظامی ۳۹۰ میلیون دلاری واشنگتن به کی‌یف را متوقف کرده تا ولودیمیر زلنسکی را برای انجام تحقیقات درباره جو بایدن و فرزندش که عضو هیئت مدیره یک شرکت گاز اوکراین بوده، تحت فشار قرار دهد. سفیر آمریکا در اتحادیه اروپا گفته با توقف کمک نظامی به اوکراین موافق نبوده زیرا اعتقاد داشته کی‌یف برای مقابله با "تهاجم روسیه" به این کمک‌ها نیاز دارد اما در این زمینه تابع دستورالعمل‌های ریاست جمهوری بوده است.</p>
      <p>ساندلند گفت سرنخ فشارها بر کی‌یف برای انجام تحقیق درباره جو بایدن و پسرش در دست رودی جولیانی بوده و او و دیگر دیپلمات‌های آمریکایی مایل به همکاری با وکیل شخصی ترامپ در این زمینه نبوده‌اند.</p>
      <p>شهادت سفیر آمریکا در اتحادیه اروپا در پرونده اوکراین که می‌تواند روند استیضاح دونالد ترامپ را به جریان بیندازد، بسیار مهم ارزیابی می‌شود. او پیشتر در نشست غیرعلنی مجلس نمایندگان در این باره شهادت داده بود و پس از درز اظهاراتش به رسانه‌ها سخنان خود را تا حدی تعدیل کرد.</p>
      <p>گوردون ساندلند در عین حال گفته که هیچ وقت از خود دونالد ترامپ نشنیده که کمک‌های نظامی به اوکراین مشروط به آغاز تحقیقات درباره جو بایدن و پسرش است و این برداشت شخصی خود او بوده است. این سخنان برداشت‌های متفاوت از شهادت ساندلند را به دنبال داشت.</p>
      <p>برخی از نمایندگان جمهوری‌خواه مجلس ایالات متحده این اظهارات را به معنای بی‌اساس بودن اتهام‌ها علیه ترامپ ارزیابی کرده‌اند. آدام شف، رئیس دموکرات کمیته اطلاعات مجلس نمایندگان که ریاست جلسه تحقیقات استیضاح را بر عهده دارد شهادت ساندلند را "بسیار نگران‌کننده" خوانده است. دموکرات‌ها که اکثریت کرسی‌های مجلس نمایندگان را در اختیار دارند دونالد ترامپ را به سوءاستفاده از قدرت برای پیشبرد منافع شخصی و مبارزات سیاسی در انتخابات ریاست جمهوری سال آینده متهم می‌کنند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019514/%D8%AA%D8%B1%D8%A7%D9%85%D9%BE-%D8%AA%D8%AD%D9%82%DB%8C%D9%82-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D9%85%D8%A7%D9%85-%D8%A7%D8%B3%D8%AA"/>
        <a href="https://www.isna.ir/news/98082919357/%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%AF%D8%B3%D8%AA%D9%88%D8%B1%D8%A7%D8%AA-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%B1%D8%A8%D8%A7%D8%B1%D9%87-%D8%A7%D9%88%DA%A9%D8%B1%D8%A7%DB%8C%D9%86"/>
      </related>
    </article>
  </body>
</html>