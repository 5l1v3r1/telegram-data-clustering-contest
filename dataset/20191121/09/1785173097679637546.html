<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/ins-numarul-mediu-de-salariati-din-economie-a-crescut-cu-1-in-2018-numarul-total-de-companii-active-a-crescut-cu-4-2-1922402121002019110919176279"/>
    <meta property="og:site_name" content="News.ro"/>
    <meta property="article:published_time" content="2019-11-21T09:21:00+00:00"/>
    <meta property="og:title" content="INS: Numărul mediu de salariaţi din economie a crescut cu 1% în 2018. Numărul total de companii active a crescut cu 4,2%"/>
    <meta property="og:description" content="În anul 2018, numărul mediu de salariaţi din totalul firmelor active din domeniul economic (industrie, construcţii, comerţ şi servicii de piaţă) a crescut cu 1%, faţă de anul 2017, în condiţiile în care numărul total de firme active a avansat cu 4,2%, potrivit datelor transmise, joi, de Institutul Naţional de Statistică (INS)."/>
  </head>
  <body>
    <article>
      <h1>INS: Numărul mediu de salariaţi din economie a crescut cu 1% în 2018. Numărul total de companii active a crescut cu 4,2%</h1>
      <address><time datetime="2019-11-21T09:21:00+00:00">21 Nov 2019, 09:21</time> by <a rel="author">Dinu Boboc</a></address>
      <p>
        <b>În anul 2018, numărul mediu de salariaţi din totalul firmelor active din domeniul economic (industrie, construcţii, comerţ şi servicii de piaţă) a crescut cu 1%, faţă de anul 2017, în condiţiile în care numărul total de firme active a avansat cu 4,2%, potrivit datelor transmise, joi, de Institutul Naţional de Statistică (INS).</b>
      </p>
      <p>Numărul mediu de salariaţi din totalul întreprinderilor active din domeniul economic (industrie, construcţii, comerţ şi servicii de piaţă) a crescut cu 1%, în 2018 faţă de 2017, până la 4,12 milioane. Numărul total de firme active a crescut cu 4,2%, până la 547.568.</p>
      <p>Firmele din zona serviciilor de piaţă au deţinut cea mai mare pondere în ceea ce priveşte numărul mediu de salariaţi (36,1%), urmate de cele din industrie (33,6%).</p>
      <p>Mărimea medie a unei întreprinderi din industrie a fost de circa 24 salariaţi, în timp ce în comerţ a fost de circa 5,2 salariaţi.</p>
      <p>”Comparativ cu anul 2017 numărul total de întreprinderi active din domeniul economic (industrie, construcţii, comerţ şi servicii de piaţă) a crescut cu 4,2%. La sfârşitul anului 2018, sectorul industrie însuma 57756 întreprinderi, respectiv 10,5% din totalul întreprinderilor active din domeniul economic (industrie, construcţii, comerţ şi servicii de piaţă). Cea mai mare pondere a fost deţinută de întreprinderile active din cadrul sectorului Servicii de piaţă, respectiv 47,7%”, se arată în raport.</p>
      <p>Structura investiţiilor brute în cadrul sectoarelor de activitate economică se prezintă astfel: industrie 38,2%, servicii de piaţă 32,8%, construcţii 14,9%, comerţ 14,1%.</p>
      <p>”În ceea ce priveşte cifra de afaceri, ponderea cea mai mare a fost deţinută de întreprinderile cu activitate principală de comerţ (40,1%), întreprinderile din construcţii deţinând numai 5,9%”, se arată în raport.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>