<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33106/wiko-view-3-recensione-prova-autonomia-fotocamera"/>
    <meta property="og:site_name" content="DDay.it"/>
    <meta property="article:published_time" content="2019-11-21T09:28:00+00:00"/>
    <meta property="og:title" content="Due mesi con Wiko View 3. Prezzo aggressivo, ma con qualche acciacco software"/>
    <meta property="og:description" content="Wiko View 3 si presenta con un prezzo aggressivo e l’ambizione di diventare il camera phone della fascia bassa. Messo sotto torchio, lo smartphone ha risposto bene soprattutto sul lato gaming, al contrario ha mostrato qualche esitazione durante l'utilizzo quotidiano."/>
  </head>
  <body>
    <article>
      <h1>Due mesi con Wiko View 3. Prezzo aggressivo, ma con qualche acciacco software</h1>
      <h2>Wiko View 3 si presenta con un prezzo aggressivo e l’ambizione di diventare il camera phone della fascia bassa. Messo sotto torchio, lo smartphone ha risposto bene soprattutto sul lato gaming, al contrario ha mostrato qualche esitazione durante l'utilizzo quotidiano.</h2>
      <address><time datetime="2019-11-21T09:28:00+00:00">21 Nov 2019, 09:28</time> by <a rel="author">Gaetano Mero</a></address>
      <p>Wiko View 3 è uno smartphone dalle dimensioni davvero generose che si presenta con un design elegante e una scocca che regala subito un senso di robustezza quando si tiene in mano il telefono. I materiali sono chiaramente plastici, trovandoci nel segmento economico, tuttavia la <b>finitura lucida della scocca e la texture sul retro </b>lo rendono piacevole al tatto e definiscono uno stile particolarmente ricercato. Il modello in prova presenta la colorazione Night Blue, ma è disponibile anche nelle varianti Blush Gold ed Electro Bleen che strizzano l’occhio ad un pubblico più giovane.</p>
      <p>Lo schermo è un<b> IPS da 6,26’’ con rapporto 19:9, risoluzione da 720 x 1520 pixel e densità di 269 ppi</b>. Si tratta di un full screen con disegno a goccia in cui è stato ricavato lo spazio per la fotocamera anteriore. Nonostante la risoluzione solo HD si tratta di un buon LCD, ben calibrato e dotato di una luminosità sufficiente anche per l’utilizzo all’aperto. Godibili dunque i video su YouTube, i contenuti delle piattaforme streaming e il lato gaming, come approfondiremo più avanti.</p>
      <figure>
        <img src="https://cdn.dday.it/system/uploads/picture/image/58863/content_big_wikoview3.jpg"/>
      </figure>
      <p>Wiko View 3 pesa 178 grammi, che risultano tutto sommato ben bilanciati durante l’utilizzo quotidiano. Le cornici che avvolgono lo schermo appaiono sottili ai bordi e sul lato superiore, mentre nella zona inferiore lo spessore aumenta sprecando qualche millimetro di troppo. Sul lato destro del telefono sono presenti bilanciere del volume e tasto di accensione/spegnimento, il lato sinistro nasconde invece lo sportellino in cui alloggiare la SIM principale e la seconda SIM o la microSD per l’espansione della memoria interna.</p>
      <p>Sul retro del telefono oltre ai sensori fotografici è inoltre presente il<b> lettore di impronte digitali</b>. Dal bordo superiore è possibile accedere al <b>jack da 3,5 mm</b>, nella parte inferiore trovano infine spazio lo speaker in versione mono e il connettore<b> microUSB 2.0</b> per ricarica e trasferimento dati, una scelta che non sorprende in questa fascia anche se avremmo preferito imbatterci in un connettore USB Type-C.</p>
      <p> </p>
      <h4>Schermo da 6,26’’ ideale per i contenuti multimediali</h4>
      <p>Wiko View 3 nasconde sotto la scocca un profilo hardware conforme alla fascia di prezzo di riferimento, in grado di offrire nel complesso un’esperienza utente soddisfacente. A bordo è presente il <b>processore Mediatek Helio P22</b>, nome in codice MT6762WB, un octa-core che arriva a toccare i 2.0 GHz, realizzato con processo produttivo a 12 nm e utilizzato ampiamente anche da altri produttori tra cui Samsung, Nokia ed LG per i prodotti entry level.</p>
      <p><b>La RAM si ferma a 3 GB mentre lo spazio per l’archiviazione interna è di 64 GB, espandibili con microSD fino a 256 GB</b>. A muovere le fila del View 3 ci pensa Android Pie a cui Wiko ha apportato piccole personalizzazioni, nascoste nel menù “<i>Funzioni Wiko</i>”, al fine di arricchire le funzionalità e adattare il sistema al terminale.</p>
      <figure>
        <img src="https://cdn.dday.it/system/uploads/picture/image/58866/content_big_wiko_view3.jpg"/>
      </figure>
      <p>Ottima la gestione delle notifiche e la possibilità di programmare la funzione “<i>non disturbare</i>” in base a un orario specifico, così come la misurazione del “<i>benessere digitale</i>”, che tiene conto di quanti minuti si passano senza cellulare, introdotta proprio con Android 9. Nessun problema anche con l’Assistente di Google, sempre reattivo, e la gestione dei file multimediali affidata interamente a Google Foto.</p>
      <p>Wiko View 3 è dotato inoltre di un proprio "assistente intelligente", una sorta di app che consente di ottimizzare l'utilizzo di RAM e risorse, eliminare file superflui, effettuare una rapida scansione antivirus attraverso la pressione di un solo tasto, in modo da riportare lo smartphone alle condizioni ottimali.</p>
      <hr/>
      <hr/>
      <hr/>
      <hr/>
      <p>Molto utile la modalità “<i><b>simple mode</b></i>”, <b>dedicata a utenti che hanno poca familiarità con Android</b>, in cui il menù è presentato con grandi tasselli e caratteri decisamente leggibili. Tra le funzioni Wiko ci ha colpito particolarmente la <b>modalità dedicata al gioco</b>, nella quale il telefono riserva le risorse principalmente ai videogame liberando la cache, bloccando le app superflue in background e disattivando le notifiche per non disturbare il giocatore.</p>
      <p>Abbiamo così scelto di testare alcuni giochi in 3D presenti su Google Play, spaziando tra corse automobilistiche e combattimenti sul ring: Wiko View 3 si è dimostrato sempre all’altezza con scene fluide e dettagliate, dando prova di essere in grado di competere con dispositivi di categoria superiore.</p>
      <hr/>
      <hr/>
      <hr/>
      <hr/>
      <p>In diverse occasioni durante il nostro periodo di prova <b>View 3 ha presentato però alcuni rallentamenti</b>, soprattutto mentre spulciavamo i social network, navigavamo con Chrome o adoperavamo applicazioni dedicate allo streaming come Spotify. Le problematiche riscontrate, in base alla nostra valutazione, sono da attribuire principalmente al lato software e al tipo di interfaccia scelta. Niente dunque che non possa risolversi con un aggiornamento da parte del produttore. </p>
      <p>Anche <b>le fasi di sblocco del telefono sono apparse in alcuni momenti difficoltose</b>: sia il lettore di impronte sia il riconoscimento del volto risultano imprecisi costringendo l’utente ad inserire il PIN per accedere allo smartphone. Si tratta pure in questo caso di una problematica risolvibile tramite un upgrade.</p>
      <p> </p>
      <h4>Tris di fotocamere per Wiko View 3: buoni gli scatti di giorno, qualche incertezza di notte</h4>
      <p>Wiko View 3 riesce a scattare foto fino a 12 MP, il risultato è dato dalla <b>presenza di tre sensori sul retro del telefono</b> rispettivamente da 12 MP con dimensione 1/2.9", da 13 MP dedicato alle foto ultragrandangolari e l’ultimo da 2 MP adibito a catturare la profondità delle immagini. Presente naturalmente il flash con LED singolo, intervenuto poche volte durante la nostra prova. La scena il più delle volte è riconosciuta automaticamente, come accade ormai nella maggior parte degli smartphone dotati di AI.</p>
      <figure>
        <img src="https://cdn.dday.it/system/uploads/picture/image/58867/content_big_wikoview3_fotocamera.jpg"/>
      </figure>
      <p>Tuttavia, l’applicazione presenta la possibilità di gestire manualmente le opzioni consentendo di scegliere: il rapporto della foto, la filigrana, e tra le modalità standard, sfocatura artistica, bellezza volto e ripresa notturna. È inoltre<i> </i><b>disponibile la funzionalità HDR</b> e una serie di filtri istantanei che modificano semplicemente le impostazioni dei colori negli scatti.</p>
      <hr/>
      <figure>
        <img src="https://cdn.dday.it/system/uploads/picture/image/58808/content_IMG_20190920_105938227.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58809/content_IMG_20190920_110309751.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58810/content_IMG_20190920_112910615.jpg"/>
      </figure>
      <p>Fotocamera principale</p>
      <hr/>
      <p>Possiamo subito dire che le foto scattate di giorno e all’aperto sono più che soddisfacenti, i colori risultano naturali, bene anche i dettagli e la profondità che appaiono calibrati correttamente come è possibile osservare dalle immagini realizzate.</p>
      <hr/>
      <figure>
        <img src="https://cdn.dday.it/system/uploads/picture/image/58811/content_IMG_20190920_105942301.jpg"/>
      </figure>
      <p>Fotocamera grandangolare</p>
      <hr/>
      <figure>
        <img src="https://cdn.dday.it/system/uploads/picture/image/58812/content_IMG_20190920_110410594.jpg"/>
      </figure>
      <p>Fotocamera grandangolare</p>
      <hr/>
      <figure>
        <img src="https://cdn.dday.it/system/uploads/picture/image/58813/content_IMG_20190920_112928133.jpg"/>
      </figure>
      <p>Fotocamera grandangolare</p>
      <hr/>
      <p>La<b> funzionalità panoramica</b> consente di regolare l’ampiezza dell’inquadratura: abbiamo deciso di sfruttare al massimo il sensore<b> ottenendo però un effetto bolla in più di qualche scatto</b>, elemento che ha reso il risultato meno naturale.</p>
      <hr/>
      <figure>
        <img src="https://cdn.dday.it/system/uploads/picture/image/58850/content_IMG_20190803_000442787_3.jpg"/>
      </figure>
      <p>Modalità notte</p>
      <hr/>
      <figure>
        <img src="https://cdn.dday.it/system/uploads/picture/image/58852/content_IMG_20190930_212101486_2.jpg"/>
      </figure>
      <p>Modalità notte</p>
      <hr/>
      <figure>
        <img src="https://cdn.dday.it/system/uploads/picture/image/58851/content_IMG_20190803_003237922_nuova.jpg"/>
      </figure>
      <p>Modalità notte</p>
      <hr/>
      <p>Abbastanza buone le foto effettuate di sera all'aperto e in presenza di illuminazione pubblica, qualche incertezza l’abbiamo però riscontrata nelle inquadrature con soggetti in lontananza e in ambienti particolarmente bui. Sufficienti i risultati raggiunti con le macro, qui l’intervento del flash ha aiutato ad ottenere una maggiore definizione. Le foto all’interno sono tutto sommato soddisfacenti anche se <b>ci saremmo aspettati qualcosa in più dalla modalità notte</b>.</p>
      <hr/>
      <figure>
        <img src="https://cdn.dday.it/system/uploads/picture/image/58822/content_IMG_20190922_224812650.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58819/content_IMG_20190930_213208419.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58823/content_IMG_20190923_225806039.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58815/content_IMG_20190923_230154229.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58869/content_IMG_20190923_225854622.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58849/content_IMG_20191017_080659928.jpg"/>
      </figure>
      <p>Fotocamera frontale</p>
      <hr/>
      <p>Wiko View 3 è inoltre in grado di girare <b>video con definizione Full HD e risoluzione 1080p/30fps</b> con messa a fuoco continua e stabilizzatore preciso. È possibile anche girare video in timelapse e slowmotion con risultati che abbiamo apprezzato, ideali soprattutto per i social.</p>
      <p>La fotocamera frontale racchiusa nello schermo a goccia è dotata di<b> sensore da 8 MP, indicato per selfie e funzioni multimediali</b>. Presente la funzionalità HDR e bokeh, quest’ultimo abbastanza accurato, oltre alla possibilità di girare video in Full HD con risoluzione 1080p/30fps.</p>
      <p>Nel complesso il giudizio per il comparto foto è positivo, certamente ci saremmo aspettati qualcosa in più vista la dotazione a disposizione soprattutto . Probabilmente un’applicazione più ricca di opzioni potrebbe risolvere a livello software alcuni dei difetti riscontrati.</p>
      <p> </p>
      <h4>Ottima autonomia. La dotazione hardware completa con alcune feature interessanti</h4>
      <p>Grazie a una <b>batteria da 4.000 mAh</b> Wiko View 3 consente di superare tranquillamente una giornata di utilizzo intenso arrivando a sera con ancora un buon 30% di ricarica. Tramite un utilizzo standard si riescono invece a sfiorare i 2 giorni prima di dover provvedere a ricaricare, rispecchiando quanto dichiarato dal produttore.</p>
      <p>Il comparto connessioni è ben assortito: oltre alla compatibilità con le linee 4G LTE, sono presenti Wi-Fi 802.11 b/g/n, Bluetooth 4.2, GPS assistito e GLONASS. Ricca anche la sezione dei sensori con giroscopio, accellerometro e bussola, assente invece un modulo NFC.</p>
      <p>Tra le altre funzioni interessanti, è particolarmente utile l’<b>abilitazione a Google Lens</b>, che consente di identificare attraverso la fotocamera oggetti, prodotti, animali, piante e molto altro semplicemente puntando l’obiettivo. Molto utile anche l’integrazione di una radio FM, una presenza ormai rara negli smartphone odierni.</p>
      <p>Ottima infine la possibilità di aggiungere una cover interattiva, che Wiko chiama Smart Folio, in grado di proteggere il telefono in modo totale e fornire informazioni essenziali una volta chiusa attraverso un piccolo riquadro dello schermo visibile nel pannello frontale. Di recente Wiko ha inoltre immesso sul mercato tre special edition del View 3 con cover e sfondi personalizzati da artisti e designer di fama internazionale.</p>
      <h4>Wiko View 3</h4>
      <figure>
        <img src="https://cdn.dday.it/system/uploads/product/main_image/3330/square_wikoview3recensione.jpg"/>
      </figure>
      <table bordered="">
        <tr>
          <td>prezzo di listino</td>
          <td>
            <b>159,99 €</b>
          </td>
        </tr>
        <tr>
          <td>
            <a href="https://www.amazon.it/Smartphone-26-processore-Fotocamera-principale/dp/B07QJ4GH8G?SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07QJ4GH8G">
              <pic src="https://www.dday.it/images/amazon-logo.png" width="25" height="25"/>
            </a>
          </td>
          <td>
            <a href="https://www.amazon.it/Smartphone-26-processore-Fotocamera-principale/dp/B07QJ4GH8G?SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07QJ4GH8G">139,99 €</a>
          </td>
        </tr>
      </table>
      <h4>BUON RAPPORTO QUALITÀ/PREZZO E GRANDE POTENZIALE. INTERFACCIA CON QUALCHE ESITAZIONE DI TROPPO</h4>
      <p>Wiko View 3 è un terminale che si colloca nella fascia bassa del mercato e che colpisce per il design elegante e l’ampio schermo da 6,26 pollici. Le 3 fotocamere costituiscono una delle caratteristiche di punta dello smartphone che regala nel complesso scatti buoni soprattutto di giorno. La presenza di un sensore grandangolare a 120° consente di realizzare foto panoramiche, utili soprattutto in presenza di paesaggi naturali, una feature indubbiamente inedita per il segmento a cui Wiko View 3 si rivolge. Ciò che ha creato qualche piccolo intoppo nell’utilizzo giornaliero è da attribuirsi ad una gestione poco fluida dell’interfaccia, un problema che il produttore potrà risolvere con le successive release. Ci saremmo inoltre aspettati la presenza di un caricabatterie veloce considerata l’ottima batteria presente a bordo. Il View 3 ha dalla sua parte soprattutto il prezzo, già sceso sotto i 140 euro, che lo rende ideale per chi utilizza soprattutto social e navigazione sul web.</p>
      <ul>
        <li>
          <mark>
            <b>8.0</b>
          </mark>
        </li>
        <li>Qualità: <b>8</b></li>
        <li>Longevità: <b>8</b></li>
        <li>Design: <b>8</b></li>
        <li>Semplicità: <b>9</b></li>
        <li>D-Factor: <b>7</b></li>
        <li>Prezzo: <b>8</b></li>
      </ul>
      <h3>Cosa ci piace</h3>
      <p>
        <i>Design</i>
      </p>
      <p>
        <i>Schermo da 6,26 pollici</i>
      </p>
      <p>
        <i>Autonomia</i>
      </p>
      <h3>Cosa non ci piace</h3>
      <p>
        <i>Interfaccia</i>
      </p>
      <p>
        <i>Assenza NFC</i>
      </p>
      <p>
        <i>MicroUSB 2.0</i>
      </p>
    </article>
  </body>
</html>