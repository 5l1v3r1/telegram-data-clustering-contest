<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/loslates-fra-varetekt/71844826"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T09:16:04+00:00"/>
    <meta property="og:title" content="Løslates fra varetekt"/>
    <meta property="og:description" content="Den bedragerisiktede realitydeltakeren har sittet i varetekt i åtte uker. Nå løslates han, men må følge et strengt regime."/>
  </head>
  <body>
    <article>
      <h1>Løslates fra varetekt</h1>
      <h2>Den bedragerisiktede realitydeltakeren har sittet i varetekt i åtte uker. Nå løslates han, men må følge et strengt regime.</h2>
      <address><time datetime="2019-11-21T09:16:04+00:00">21 Nov 2019, 09:16</time> by <a rel="author">Vilde Holta Røssland</a></address>
      <p>I september ble den tidligere «Paradise Hotel»-deltakeren Carl Aksel Jansen (24) <a href="https://www.dagbladet.no/kjendis/realitykjendis-pagrepet-for-grovt-bedrageri/71642861">pågrepet og siktet for flere forhold av grovt bedrageri</a>.</p>
      <p>Siden har 24-åringen sittet i varetekt, men torsdag løslates han fra Oslo fengsel, sier politiadvokat Andreas Kruszewski til <a href="https://www.tv2.no/nyheter/11007007/">TV 2</a>. Han opplyser videre om at etterforskningen snart er ferdig, og at saken trolig er klar for domstolsbehandling rundt nyttår.</p>
      <p>I forbindelse med løslatelsen må han ifølge kanalen følge et strengt regime, som blant annet innebærer regelmessig meldeplikt.</p>
      <p>
        <b>- Dersom han begår en ny straffbar handling eller bryter vilkårene som er satt, vil han bli pågrepet og vurdert varetektsfengslet på nytt, sier statsadvokaten til kanalen.</b>
      </p>
      <p>Han legger til at identifiseringen av Carl Aksel Jansen i mediene er en del av helhetsvurderingen for at han nå løslates, da faren for gjentakelse er mindre som følge av nettopp det.</p>
      <h3>Tok opp lån i andres navn</h3>
      <p>I første omgang ble Jansen fengslet i fire uker, to av dem med brev- og besøksforbud, og i slutten av oktober ble <a href="https://www.dagbladet.no/kjendis/realitykjendis-fengsles-i-fire-nye-uker/71744426">fengslet i ytterligere fire nye uker</a>.</p>
      <p>Politiet mener 24-åringen har <a href="https://www.dagbladet.no/nyheter/realitykjendis-svindlet-unge-kvinner-for-millioner/71645649">brukt kjendisstatusen sin til å få betalingsopplysninger fra ofrene</a> i saken, og disse skal han deretter ha brukt til å ta opp lån i deres navn.</p>
      <figure>
        <img src="https://dbstatic.no/71845050.jpg?imageId=71845050&amp;x=0&amp;y=0&amp;cropw=100&amp;croph=90.18691588785&amp;width=643&amp;height=387"/>
        <figcaption><b>BEDRAGERI:</b> Carl Aksel Jansen, kjent fra «Paradise Hotel», er siktet for flere forhold av grovt bedrageri, og erkjenner de fleste forholdene i siktelsen. Foto: Morten Eik Vis mer</figcaption>
      </figure>
      <p>Det skal dreie seg om et beløp på flere millioner kroner, han er nå siktet for grovt bedrageri mot fem personer, to menn og tre kvinner. Ved hjelp av BankID-opplysningene deres skal han ha tatt opp lån hos ulike finansinstitusjoner i ofrenes navn.</p>
      <p>I helga uttalte Jansens forsvarer, Petter Bonde, til Dagbladet at hans klient beklager til de fornærmede.</p>
      <p>
        <b>- Han har erkjent de fleste forholdene i siktelsen, og beklager overfor de fornærmede. Han vil nå ta sin straff for det han har gjort, og jobber for å bekjempe sin rusavhengighet, sa advokaten.</b>
      </p>
      <p>Jansen har tidligere snakket om at han sliter med alkohol- og rusmisbruk til ukebladet <a href="https://www.seher.no/kjendis/etter-a-ha-drukket-hver-dag-i-flere-maneder-sa-kroppen-stopp/68936321">Se og Hør</a>.</p>
      <h3>Dømt tidligere</h3>
      <p>Realityprofilen er tidligere straffedømt. I 2013 brukte han falsk ID og oppbevarte narkotika, og to år seinere ble han dømt for å kjøre bil i påvirka tilstand, i tillegg til at han var i besittelse av kokain og marihuana.</p>
      <p>Det siste lovbruddet skjedde like før han sjekket inn på «Paradise Hotel».</p>
    </article>
  </body>
</html>