<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/politica/15924-vincoli-su-rifiuti-speciali-consiglio-valle-approva-risoluzione.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-21T09:14:00+00:00"/>
    <meta property="og:title" content="&quot;Vincoli su rifiuti speciali&quot;, Consiglio Valle approva risoluzione"/>
    <meta property="og:description" content="AOSTA. A conclusione di un lungo e articolato dibattito, ieri sera il Consiglio regionale ha deciso di cambiare la normativa regionale sul conferimento di rifiuti speciali nel territorio valdostano. Lo ha fatto approvando a maggioranza (18 voti a favore, 15 astensioni da Lega, Mouv', M5s e misto e il voto contrario di Adu) una risoluzione che trae spunto dalla petizione firmata da 1.132 cittadini contro la discarica di Pompiod e tiene conto delle proteste per il sito di Chalamy (Issogne). La risoluzione in particolare prevede di attivare &quot;celermente le opportune modifiche legislative al fine di poter porre vincoli all'accettazione di rifiuti speciali provenienti da altre regioni, con lo scopo di disincentivare la realizzazione e l'utilizzo di discariche per il conferimento di rifiuti speciali&quot;. Il testo inoltre indica di aumentare il tributo speciale per lo smaltimento di rifiuti speciali non pericolosi provenienti da fuori Valle e di &quot;dare avvio al processo di revisione del documento di pianificazione riguardante…"/>
  </head>
  <body>
    <article>
      <h1>"Vincoli su rifiuti speciali", Consiglio Valle approva risoluzione</h1>
      <address>
        <time datetime="2019-11-21T09:14:00+00:00">21 Nov 2019, 09:14</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <figure>
        <img src="https://www.aostaoggi.it/images/C/consiglio-regionalepano.jpg"/>
      </figure>
      <p>AOSTA. A conclusione di un lungo e articolato dibattito, ieri sera il Consiglio regionale ha deciso di<b> cambiare la normativa regionale sul conferimento di rifiuti speciali</b> nel territorio valdostano. Lo ha fatto approvando a maggioranza (18 voti a favore, 15 astensioni da Lega, Mouv', M5s e misto e il voto contrario di Adu) una risoluzione che trae spunto dalla petizione firmata da <b>1.132 cittadini contro la discarica di Pompiod </b>e tiene conto delle proteste per il sito di Chalamy (Issogne).</p>
      <p>La risoluzione in particolare prevede di attivare "celermente le opportune modifiche legislative al fine di poter porre <b>vincoli all'accettazione di rifiuti speciali provenienti da altre regioni</b>, con lo scopo di disincentivare la realizzazione e l'utilizzo di discariche per il conferimento di rifiuti speciali". Il testo inoltre indica di <b>aumentare il tributo speciale per lo smaltimento di rifiuti speciali</b> non pericolosi provenienti da fuori Valle e di "dare avvio al processo di <b>revisione del documento di pianificazione riguardante la gestione dei rifiuti speciali</b> contenuto nel Piano regionale di gestione dei rifiuti approvato nel 2015 con legge n. 22, prevedendo la rielaborazione del procedimento della Valutazione ambientale strategica-VAS al fine di <b>consentire a tutti i cittadini di partecipare attivamente </b>alla revisione". Infine la risoluzione <b>rafforza</b> <b>il ruolo di Arpa nei controlli s</b>ulle discariche.</p>
      <p>Il dibattito in aula si è inevitabilmente concentrato sul sequestro del sito di smaltimento di Aymavilles avvenuto alla vigilia della riunione del Consiglio per un'indagine del Corpo forestale valdostano e della Guardia di finanza. Le ipotesi investigative si concentrano sul possibile smaltimento a Pompiod di scarti provenienti da siti inquinati fuori Valle e su possibili irregolarità nella concessione delle autorizzazioni da parte degli uffici regionali competenti. Gli indagati sono quattro: i gestori della discarica e una dirigente regionale.</p>
      <p>L'assemblea ha poi discusso e respinto due risoluzioni proposte dalla minoranza sempre sull'argomento rifiuti speciali.</p>
      <p> </p>
      <p> </p>
      <p> </p>
      <p>
        <i>Elena Giovinazzo</i>
      </p>
      <p> </p>
      <p> </p>
      <p> </p>
      <p> </p>
    </article>
  </body>
</html>