<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/21/a_citroen_varatlanul_kiszall_a_wrc-bol/"/>
    <meta property="og:site_name" content="totalcar"/>
    <meta property="article:published_time" content="2019-11-21T09:57:00+00:00"/>
    <meta property="og:title" content="A Citroën váratlanul kiszáll a WRC-ből"/>
    <meta property="og:description" content="Úgy látszik, Sebastian Ogier távozása miatt döntött a világbajnokságból való kilépés mellett a francia márka."/>
  </head>
  <body>
    <article>
      <h1>A Citroën váratlanul kiszáll a WRC-ből</h1>
      <address><time datetime="2019-11-21T09:57:00+00:00">21 Nov 2019, 09:57</time> by <a rel="author">Andróczi Balázs</a></address>
      <p>Korábban úgy tűnt, a Citroën 2020 végéig biztosan tovább versenyez a rali világbajnokságon, de tegnap váratlanul bejelentették, hogy 2020-ban már nem állhat rajthoz a gyári csapat.</p>
      <figure>
        <img src="https://kep.cdn.indexvas.hu/1/0/3045/30451/304512/30451275_411661a257896522799dbe0d27019d8b_wm.jpg"/>
      </figure>
      <p>Az okok közt elsőként azt említették, hogy Sebastian Ogier elhagyja a csapatot az év végén, így a jövő évre bajnokesélyes pilóta nélkül maradak volna, de ennél azért komplikáltabbnak látszik az ügy. Linda Jackson, a Citroën vezérigazgatója többek közt megemlítette, hogy így több forrás marad az új, elektromos modellek marketingjére. A Citroën Sport vezetője pedig azt mondta, hogy <a href="https://totalcar.hu/magazin/hirek/2019/11/14/a_peugeot_le_mans-ba_megy/">a Peugeot nemrég bejelentett Le Mans-i visszatérése</a>, illetve a DS Formula-E csapata mellett egy harmadik gyári sportprogram már nem fért volna bele a PSA költségvetésébe.</p>
      <p>A Citroënt a raliversenyeken így a következő években már csak a privát csapatoknak eladott C3 R5 versenyautók képviselik majd, igaz, azt ígérik, hogy ezeknek a támogatását fokozzák a jövő évben, ami hihető is: a Citroën Racing szakembereinek más fejleszteni valójuk nemigen lesz jövőre.</p>
      <p>Úgy néz ki, a Citroën túl sokat várt Ogier idei szerződtetésétől, és miután az idén Ott Tanak és a Toyota hozta el a világbajnoki címet, a francia sztárpilóta és a csapat közt elkezdődött az egymásra mutogatás. A pletykák szerint Ogier a Toyotánál folytathatja jövőre, ahonnan az új világbajnok, Tanak a Hyundai-hoz szerződik 2020-ra.</p>
    </article>
  </body>
</html>