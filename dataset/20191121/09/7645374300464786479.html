<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/21/news/franco_vernice_morto_inviato_repubblica-241553518/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T09:58:00+00:00"/>
    <meta property="og:title" content="Morto Franco Vernice, l'inviato di Repubblica degli anni dei grandi processi di terrorismo e malavita"/>
    <meta property="og:description" content="Aveva 67 anni. Inviato e vicecaporedattore, viveva a Milano dove aveva iniziato, da studente del Movimento, al Quotidiano dei lavoratori. E' morto nella"/>
  </head>
  <body>
    <article>
      <h1>Morto Franco Vernice, l'inviato di Repubblica degli anni dei grandi processi di terrorismo e malavita</h1>
      <h2>Aveva 67 anni. Inviato e vicecaporedattore, viveva a Milano dove aveva iniziato, da studente del Movimento, al Quotidiano dei lavoratori. E' morto nella notte</h2>
      <address><time datetime="2019-11-21T09:58:00+00:00">21 Nov 2019, 09:58</time> by <a rel="author">PIERO COLAPRICO</a></address>
      <p>Se n'è andato Franco Vernice, giornalista preciso, dalla penna facile, che aveva svolto dentro la redazione milanese di Repubblica un lungo percorso, da inviato e da vicecaporedattore. Aveva 67 anni. Se oggi si prendono gli archivi per leggere di terrorismo, di inchieste giudiziarie, di traffici, di processi alla malavita, da Angelo Epaminonda detto il Tebano a Francis Turatello, la sua firma non manca mai. Giovane studente universitario del movimento, alto e magro, aveva cominciato a scrivere sul Quotidiano dei lavoratori, passando poi a Repubblica, dove aveva trovato un gruppo di colleghi, tra i quali Guido Passalacqua, che poi venne gambizzato da Prima Linea, per coordinarsi sui temi della cronaca. Non aveva la patente, se c'era da partire di corsa nella notte la sua classica frase era: "Io metto la benzina", era ossessionato dal controllo della notizia, dal lavoro sulle fonti, dalla scelta dell'attacco del pezzo.<br/><br/>Chiunque abbia lavorato con lui, s'è visto migliorare gli articoli dal suo lavoro di lima su aggettivi e punteggiatura. Chiusa la carriera lavorativa, aveva lasciato prevalere la lettura e il cinema; ritroso nel "raccontarsi", ogni tanto faceva o riceveva qualche telefonata, per non spezzare il filo con la redazione e con gli ultimi colleghi che avevano lavorato con lui negli anni '80 e '90. Ammalato gravemente, aveva deciso di non curarsi e, tranne che per qualche giorno di ristoro grazie a Vidas, era tornato a casa, dove ieri, intorno alla mezzanotte, nella piena consapevolezza delle sue scelte, è spirato.<br/> </p>
    </article>
  </body>
</html>