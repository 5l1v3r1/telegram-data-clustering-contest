<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019542/%D8%B3%DB%8C%D8%B2%D8%AF%D9%87%D9%85%DB%8C%D9%86-%D9%86%D9%85%D8%A7%DB%8C%D8%B4%DA%AF%D8%A7%D9%87-%DA%A9%D8%AA%D8%A7%D8%A8-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:29:30+00:00"/>
    <meta property="og:title" content="سیزدهمین نمایشگاه کتاب خراسان جنوبی برگزار می‌شود"/>
    <meta property="og:description" content="ایسنا/خراسان جنوبی مدیرکل فرهنگ و ارشاد اسلامی خراسان جنوبی از برگزاری سیزدهمین نمایشگاه کتاب استان از سوم تا هشتم آذرماه خبر داد و گفت: ۴۶۴ ناشر و نمایندگی نشر در این نمایشگاه حضور دارند."/>
  </head>
  <body>
    <article>
      <h6 class="kicker">با حضور 464 ناشر؛</h6>
      <h1>سیزدهمین نمایشگاه کتاب خراسان جنوبی برگزار می‌شود</h1>
      <address><time datetime="2019-11-21T09:29:30+00:00">21 Nov 2019, 09:29</time> by <a rel="author">سپیده قلندری اسفدن</a></address>
      <p>ایسنا/خراسان جنوبی مدیرکل فرهنگ و ارشاد اسلامی خراسان جنوبی از برگزاری سیزدهمین نمایشگاه کتاب استان از سوم تا هشتم آذرماه خبر داد و گفت: ۴۶۴ ناشر و نمایندگی نشر در این نمایشگاه حضور دارند.</p>
      <p> ناصر نبی‌زاده امروز پنج شنبه 30 آبان در جمع خبرنگاران با بیان اینکه سیزدهمین نمایشگاه کتاب خراسان جنوبی و چهارصدمین نمایشگاه کتاب کشور  برگزار می‌شود، گفت: ۲۶۲ غرفه در این نمایشگاه برپا خواهد شد که از این تعداد ۲۳۰ غرفه برای حضور ناشران و نمایندگان نشر و ۳۲ غرفه نیز برای برنامه‌های جنبی پیش بینی شده است.</p>
      <p>وی با اشاره به اینکه ۴۶۴ ناشر و نمایندگی نشر در این نمایشگاه حضور دارند، افزود: از این تعداد ۲۶۴ مورد ناشر و ۲۰۰ مورد نیز نمایندگان نشر از سراسر کشور خواهند بود.</p>
      <p>مدیرکل فرهنگ و ارشاد اسلامی خراسان جنوبی با اشاره اینکه کتب ارائه شده در این نمایشگاه با حداقل تخفیف ۳۰ درصدی به فروش خواهد رسید، ادامه داد: ۲۰ درصد این تخفیف‌ها به صورت بن و ۱۰ درصد نیز توسط ناشران تخفیف داده خواهد شد.</p>
      <p>به گزارش ایسنا، نبی‌زاده تصریح کرد: امسال نسبت به سال‌های گذشته از افزایش ۲ برابری غرفه‌ها در نمایشگاه کتاب برخوردار هستیم و کتاب‌های ارائه شده در سیزدهمین نمایشگاه کتاب استان در موضوعات مختلف عمومی، پزشکی، هنر، حقوق، کودک و نوجوان، زبان انگلیسی و توان‌یابی خواهد بود.</p>
      <p>وی از برگزاری شب‌های فرهنگی قاین، فردوس و خوسف در این نمایشگاه خبر داد و به رونمایی از ویرایش دوم کتابی در خصوص مفاخر استان و تقدیر از نویسندگان و فعالان در حوزه شهرشناسی در این نمایشگاه اشاره کرد.</p>
      <p>مدیرکل فرهنگ و ارشاد اسلامی خراسان جنوبی افزود: این نمایشگاه همه روزه از ساعت۱۵:۳۰ تا ۲۱:۳۰ به روی علاقمندان باز خواهد بود و مراسم افتتاحیه نمایشگاه با حضور مدیرعامل مؤسسات فرهنگی کشور و مدیرعامل خانه کتاب جمهوری اسلامی ایران برگزار می‌شود.</p>
      <p>وی با اشاره به برپایی این نمایشگاه در محل جدید نمایشگاه بین المللی بیرجند، خاطرنشان کرد: به منظور دسترسی بهتر مردم به محل نمایشگاه سرویس ایاب و ذهاب همه روزه از میدان ابوذر بیرجند هر یک ساعت یک بار آماده حرکت خواهد بود.</p>
      <p>انتهای پیام</p>
    </article>
  </body>
</html>