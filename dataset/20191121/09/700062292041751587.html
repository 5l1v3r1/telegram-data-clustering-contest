<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714544-petsas-etoima-eos-to-kalokairi-ta-kleista-proanachorhsiaka-kentra-sta-nhsia.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T09:08:00+00:00"/>
    <meta property="og:title" content="Πέτσας: Έτοιμα έως το καλοκαίρι τα κλειστά προαναχωρησιακά κέντρα στα νησιά"/>
    <meta property="og:description" content="Το νέο σχέδιο της κυβέρνησης για την αντιμετώπιση του προσφυγικού – μεταναστευτικού ανέλυσε, μέσω της εκπομπής του ΑΝΤ1 «Καλημέρα Ελλάδα» ο κυβερνητικός εκπρόσωπος, Στέλιος Πέτσας. Ο"/>
  </head>
  <body>
    <article>
      <h1>Πέτσας: Έτοιμα έως το καλοκαίρι τα κλειστά προαναχωρησιακά κέντρα στα νησιά</h1>
      <address>
        <time datetime="2019-11-21T09:08:00+00:00">21 Nov 2019, 09:08</time>
      </address>
      <p>Το νέο σχέδιο της κυβέρνησης για την αντιμετώπιση του προσφυγικού – μεταναστευτικού ανέλυσε, μέσω της εκπομπής του ΑΝΤ1 «Καλημέρα Ελλάδα» ο κυβερνητικός εκπρόσωπος, Στέλιος Πέτσας.</p>
      <p>Ο ίδιος τόνισε ότι έως το καλοκαίρι θα είναι έτοιμα όλα τα κλειστά προαναχωρησιακά κέντρα στα νησιά, ενώ προτεραιότητα έχει η Σάμος, η οποία φιλοξενεί πάνω από 7.000 πρόσφυγες και μετανάστες.</p>
      <p>«Θα υπάρξει μια κλειστή δομή δυνατότητας φιλοξενία 5000 ατόμων για να αντικαταστήσει αυτό το χάος» είπε συγκεκριμένα για τη Σάμο, το κλειστό κέντρο της οποίας αναμένεται να είναι έτοιμο μέχρι το τέλος του χειμώνα.</p>
      <p>«Θα είναι η πρώτη δομή που θα τεθεί σε λειτουργία» είπε χαρακτηριστικά, σχολιάζοντας την «τραγική κατάσταση» στο νησί.</p>
      <p>Σημείωσε ότι οι τοπικοί άρχοντες είναι ενήμεροι για τις κινήσεις της κυβέρνησης και έτσι «το μόνο που μπορώ να ακούσω είναι οι επιφυλάξεις για τα επόμενα βήματα» τόνισε.</p>
      <p>Ο κ. Πέτσας προανήγγειλε αυστηρότερο πλαίσιο λειτουργίας των ΜΚΟ. «Έχουμε ξεκινήσει τις διαδικασίες ελέγχου ώστε να δοθούν τα εύσημα σε όσες λειτουργούν σωστά και να απομακρυνθούν όσες λειτουργούν παρασιτικά» είπε.</p>
      <p>Παράλληλα, στα μέτρα της κυβέρνησης για την αντιμετώπιση του μεταναστευτικού – προσφυγικού, ο κ. Πέτσας τόνισε περιλαμβάνονται η φύλαξη των συνόρων, η επιτάχυνση των διαδικασιών χορήγησης ασύλου και οι αυξημένες επιστροφές μεταναστών.</p>
      <p>«Στόχος μας είναι η μεταφορά 20.000 προσφύγων από τα νησιά του Αιγαίου στην ενδοχώρα» είπε ο κυβερνητικός εκπρόσωπος, σημειώνοντας ότι προτεραιότητα αποτελεί η επιστροφή 10.000 ατόμων μέχρι τις αρχές του 2020.</p>
      <figure>
        <iframe src="https://www.youtube.com/embed/cBuHis8DYj8" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/YbIZAveIZMo" width="560" height="315" data-service="Youtube" scrolling="no"/>
      </figure>
    </article>
  </body>
</html>