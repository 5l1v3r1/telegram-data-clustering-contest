<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/tehnologia/diethni/125716/apple-senaria-exairesis-apo-ton-emporiko-polemo-metaxy-ipa-kai-kinas"/>
    <meta property="og:site_name" content="Insider"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="«Γλυτώνει» από τον εμπορικό πόλεμο ΗΠΑ - Κίνας η Apple (vid)"/>
    <meta property="og:description" content="Υπό «εξέταση» τελεί η εξαίρεση της Apple από τους τιμωρητικούς δασμούς που επιβάλλονται στην Κίνα, σύμφωνα με τον Αμερικανό πρόεδρο Ντόναλντ Τραμπ."/>
  </head>
  <body>
    <article>
      <h1>«Γλυτώνει» από τον εμπορικό πόλεμο ΗΠΑ - Κίνας η Apple (vid)</h1>
      <h2>Υπό «εξέταση» τελεί η εξαίρεση της Apple από τους τιμωρητικούς δασμούς που επιβάλλονται στην Κίνα, σύμφωνα με τον Αμερικανό πρόεδρο Ντόναλντ Τραμπ.</h2>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <p>Το ενδεχόμενο να εξαιρέσει την <b>Apple</b> από τους τιμωρητικούς δασμούς των ΗΠΑ, σε αγαθά τα οποία εισάγονται από την Κίνα, εξετάζει η αμερικανική κυβέρνηση.</p>
      <p>Συγκεκριμένα, ο Αμερικανός πρόεδρος Ντόναλντ Τραμπ δήλωσε, χθες Τετάρτη, έπειτα από περιήγησή του σε εργοστάσιο που συναρμολογεί υπολογιστές της Apple, ότι είναι υπό εξέταση<a href="https://www.cnbc.com/2019/11/20/apple-ceo-tim-cook-and-preident-trump-tour-texas-computer-factory.html">, σύμφωνα με το CNBC.</a></p>
      <p>Όπως αναφέρεται, ο διευθύνων σύμβουλος της Apple, <b>Τιμ Κουκ</b>, που καλλιεργεί στενή σχέση με τον Τραμπ, θέλει η Apple να εξαιρεθεί από τους δασμούς, το βασικό όπλο της Ουάσινγκτον στον εμπορικό πόλεμο που μαίνεται από πέρυσι ανάμεσα στις δύο μεγαλύτερες οικονομίες του πλανήτη.</p>
      <p>«Το πρόβλημα είναι ότι έχεις τη Samsung. Είναι σπουδαία εταιρεία, αλλά είναι ανταγωνιστής της Apple, και δεν είναι δίκαιο αν, επειδή έχουμε μια εμπορική συμφωνία με την Κορέα — κλείσαμε μια σπουδαία εμπορική συμφωνία με τη Νότια Κορέα — αλλά πρέπει να μεταχειριζόμαστε την Apple με παρόμοιο τρόπο όπως και τη Samsung», είπε ο ένοικος του Λευκού Οίκου, χωρίς να διευκρινίσει τι ακριβώς εννοούσε.</p>
      <figure>
        <iframe src="https://www.youtube.com/embed/b4LWsP4mBJI" width="1195" height="672" data-service="Youtube" scrolling="no"/>
      </figure>
      <p>Η Apple ανακοίνωσε τον Σεπτέμβριο ότι οι νέοι υπολογιστές της Mac Pro θα συναρμολογούνται στο Όστιν, μερικές ημέρες μετά την απόφαση των αρχών των ΗΠΑ να εγκρίνουν τις δέκα από τις δεκαπέντε αιτήσεις της για την εξαίρεσή της από τους δασμούς που επιβάλλονται σε αγαθά εισαγόμενα από την Κίνα.</p>
      <p>Η εταιρεία ζήτησε αυτόν τον μήνα να εξαιρεθεί επίσης από τους δασμούς στα ρολόγια της που κατασκευάζονται στην Κίνα, ενδιάμεσα αγαθά που αξιοποιούνται για την κατασκευή των iPhone και άλλων καταναλωτικών ηλεκτρονικών.</p>
      <p>Ο Τραμπ δεν παύει να επαναλαμβάνει ότι η τόνωση του μεταποιητικού τομέα των ΗΠΑ είναι ανάμεσα στους βασικούς στόχους της προεδρίας του κι ασκεί συχνά μέσω Twitter πίεση σε αμερικανικές βιομηχανίες να κρατούν θέσεις εργασίας εντός της χώρας.</p>
      <p>Η Apple ανακοίνωσε νωρίτερα χθες ότι άρχισε να ανεγείρει νέες εγκαταστάσεις στο Όστιν στις οποίες πρόκειται να απασχολούνται σε πρώτη φάση 5.000 εργαζόμενοι, με τον αριθμό τους να φθάνει αργότερα έως και τους 15.000. Η λειτουργία των εγκαταστάσεων αναμένεται να αρχίσει το 2022.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/tehnologia/125573/nees-ekplixeis-me-efarmoges-kai-paihnidia-apo-tin-apple"/>
        <a href="https://www.insider.gr/epiheiriseis/tehnologia/125284/pio-hontra-kai-pio-apotelesmatika-ta-nea-gadgets-tis-apple"/>
        <a href="https://www.insider.gr/epiheiriseis/tehnologia/125205/ayta-ta-iphone-prokaloyn-anisyhia-gia-ta-prosopika-dedomena"/>
      </related>
    </article>
  </body>
</html>