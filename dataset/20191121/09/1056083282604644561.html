<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019549/%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1-%D8%A8%D9%87%D8%AA%D8%B1%DB%8C%D9%86-%D8%B1%D8%A7%D9%87-%D8%A8%D8%B1%D8%A7%DB%8C-%D8%A7%D9%86%D8%AA%D9%82%D8%A7%D9%84-%D9%81%D8%B1%D9%87%D9%86%DA%AF-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:42:02+00:00"/>
    <meta property="og:title" content="راهیان نور، بهترین راه برای انتقال فرهنگ دفاع مقدس است"/>
    <meta property="og:description" content="ایسنا/آذربایجان شرقی نماینده ولی فقیه در آذربایجان شرقی گفت: از اولین روزهایی که کاروان راهیان نور به راه افتاد، ایام عید را در مناطق عملیاتی دفاع مقدس حضور داشتم و به حق که راهیان نور، محل آموزش و کلاس درس بوده و بهترین راه برای انتقال فرهنگ دفاع مقدس است."/>
  </head>
  <body>
    <article>
      <h6 class="kicker">نماینده ولی فقیه در آذربایجان شرقی:</h6>
      <h1>راهیان نور، بهترین راه برای انتقال فرهنگ دفاع مقدس است</h1>
      <address><time datetime="2019-11-21T09:42:02+00:00">21 Nov 2019, 09:42</time> by <a rel="author">مهری هاشم زاده</a></address>
      <p>ایسنا/آذربایجان شرقی نماینده ولی فقیه در آذربایجان شرقی گفت: از اولین روزهایی که کاروان راهیان نور به راه افتاد، ایام عید را در مناطق عملیاتی دفاع مقدس حضور داشتم و به حق که راهیان نور، محل آموزش و کلاس درس بوده و بهترین راه برای انتقال فرهنگ دفاع مقدس است.</p>
      <p>حجت‌الاسلام سید محمدعلی آل هاشم در آیین اختتامیه اولین جشنواره استانی ره‌آورد سرزمین نور، با اشاره به سالروز گرامیداشت آزادسازی سوسنگرد و سخنان امام راحل در این رابطه، اظهارکرد: شهید تجلایی، لشکر عاشورا، شهید آیت الله مدنی و همچنین مقام معظم رهبری در آزادسازی سوسنگرد نقش بسیار بی بدیلی داشتند.<br/><br/>وی بیان کرد: سپاه، جهاد، عشایر منطقه و تمامی نیروهای مسلح در این عملیات نقش بی بدیلی را ایفا کردند.<br/><br/>وی در بخش دیگری از سخنانش با تاکید بر اهمیت گسترش فرهنگ دفاع مقدس در جامعه، افزود: این فرهنگ به ویژه در شرایط فعلی بسیار موثر بوده و هرقدر جوانان با این فرهنگ غنی آشنا شوند، همانقدر در مقابل هجمه دشمنان بیمه می شوند.<br/><br/>به گزارش ایسنا، حجت الاسلام آل هاشم در ادامه به آغاز هفته بسیج اشاره کرد و گفت: بسیج، تفکر الهام بخش مقاومت در عصر حاضر بوده و تفکری فراسازمانی و فرامرزی است که امروز به برکت این تفکر، شجره طیبه مقاومت اسلامی در منطقه و جهان اسلام سایه گستر شده است.<br/><br/>وی با تاکید بر اینکه علل ماندگاری و گسترده شدن بسیج را باید در منویات امام راحل و مقام معظم رهبری جست‌وجو کنیم، گفت: طبق منویات مقام معظم رهبری، بسیجی سیاسی است اما سیاست زده نیست؛ آن هایی که می‌گویند بسیج نباید سیاسی باشد بدانند که بسیجی باید سیاسی بوده و از آگاه ترین قشر به مسایل سیاسی باشند اما هرگز نباید سیاست زده شوند.<br/><br/>وی با استناد به منویات مقام معظم رهبری تصریح کرد: طبق گفته های مقام معظم رهبری، بسیجی مجاهد است اما افراطی و بی انضباط نیست؛ بسیجی عمیقا متدین و متعبد است اما متحجر و خرافی نیست و بسیحی اهل جذب است اما تساهل در اصول نیست.<br/><br/>امام جمعه تبریز با تاکید بر این که بسیجی، غیور و پاسدار خطوط بین حق و باطل است، افزود: تفکر بسیجی در جهان معاصر مرهون امام خمینی(ره) بوده و ایشان، معلم این تفکر و تشکل در عصر جدید هستند.<br/><br/>وی در ادامه تشریح کرد: تفکر بسیجی ویژگی های اصلی دارد که آن را از دیگر تشکل های مبارز و مردمی جهان متمایز می کند و همین مختصات به بسیج جنبه الهام بخشی و الگویی در جهان داده است.<br/><br/>نماینده ولی فقیه در استان در خاتمه تاکید کرد: جامعه انقلابی از بسیجیان انتظار دارد که بیش از هرکسی به تذکرات مقام معظم رهبری عنایت داشته و اخلاص عمل را در کار خود فراموش نکنند.<br/><br/>بر اساس این گزارش، آیین اختتامیه اولین جشنواره استانی ره‌آورد سرزمین نور با حضور مسئولان، راویان و جوانان در سالن همایش باغ موزه دفاع مقدس آذربایجان شرقی برگزار شد.</p>
      <p>انتهای پیام</p>
    </article>
  </body>
</html>