<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836977-gpu-za-unikalnoyu-protseduroyu-ekstraduvala-gromadyanina-litvi-do-ssha-za-kiberzlochini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T09:39:00+00:00"/>
    <meta property="og:title" content="ГПУ за унікальною процедурою екстрадувала іноземного хакера до США"/>
    <meta property="og:description" content="КИЇВ. 21 листопада. УНН. Генеральна прокуратура України в результаті успішної співпраці з Федеральним бюро розслідувань Сполучених Штатів Америки завершила …"/>
  </head>
  <body>
    <article>
      <h1>ГПУ за унікальною процедурою екстрадувала іноземного хакера до США</h1>
      <address><time datetime="2019-11-21T09:39:00+00:00">21 Nov 2019, 09:39</time> by <a rel="author">Марк Омелянюк</a></address>
      <p><b>КИЇВ. 21 листопада. УНН. </b>Генеральна прокуратура України в результаті успішної співпраці з Федеральним бюро розслідувань Сполучених Штатів Америки завершила процедуру екстрадиції громадянина Литовської Республіки до США за причетність цієї особи до кіберзлочинної діяльності. Про це повідомляє пресслужба ГПУ, інформує <b>УНН</b>.</p>
      <p>"Вказана особа розшукувалася тривалий час американськими правоохоронними органами за підозрою у вчиненні десяти серйозних транснаціональних кіберзлочинів та затримана в результаті спецоперації органами Національної поліції України у жовтні цього року на території України", - йдеться у повідомленні.</p>
      <p>Зрештою, Генеральна прокуратура України прийняла рішення про екстрадицію особи до Сполучених Штатів Америки у спрощеному порядку та сьогодні його фактично передано компетентним органам цієї країни.</p>
      <p>Також у ГПУ зазначають, що така екстрадиція стала першою подібною операцією в такому роді.</p>
      <p>"Даний приклад співпраці є унікальним, оскільки це перша екстрадиція з України до Сполучених Штатів Америки у спрощеному порядку. Генеральна прокуратура продовжує удосконалювати механізми співробітництва з іноземними партнерами", - підкреслили у ГПУ.</p>
      <p>Як повідомлялося раніше, стало відомо, скільки разів Україна <a href="https://www.unn.com.ua/uk/exclusive/1802158-stalo-vidomo-skilki-raziv-ukrayina-zvertalas-do-inozemnikh-derzhav-schodo-ekstraditsiyi">зверталась до іноземних держав </a>щодо екстрадиції.</p>
    </article>
  </body>
</html>