<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/aade-ravasakia-gia-xechasmena-enfia-se-epichirisis"/>
    <meta property="og:site_name" content="Voria.gr"/>
    <meta property="article:published_time" content="2019-11-21T09:06:00+00:00"/>
    <meta property="og:title" content="ΑΑΔΕ: ΡΑΒΑΣΑΚΙΑ ΓΙΑ ΞΕΧΑΣΜΕΝΑ ΕΝΦΙΑ ΣΕ ΕΠΙΧΕΙΡΗΣΕΙΣ"/>
    <meta property="og:description" content="Τα ειδοποιητήρια πληρωμής εκτιμώμενου ΕΝΦΙΑ θα σταλούν για πρώτη φορά ομαδικά σε φορολογούμενους οι οποίοι θα έχουν δύο εναλλακτικές επιλογές"/>
  </head>
  <body>
    <article>
      <h1>ΑΑΔΕ: ΡΑΒΑΣΑΚΙΑ ΓΙΑ ΞΕΧΑΣΜΕΝΑ ΕΝΦΙΑ ΣΕ ΕΠΙΧΕΙΡΗΣΕΙΣ</h1>
      <h2>Τα ειδοποιητήρια πληρωμής εκτιμώμενου ΕΝΦΙΑ θα σταλούν για πρώτη φορά ομαδικά σε φορολογούμενους οι οποίοι θα έχουν δύο εναλλακτικές επιλογές</h2>
      <address><time datetime="2019-11-21T09:06:00+00:00">21 Nov 2019, 09:06</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Ειδοποιητήρια για την πληρωμή του<b> ΕΝΦΙΑ έτους 2014</b> θα αρχίσει να στέλνει τις επόμενες ημέρες η<b> Ανεξάρτητη Αρχή Δημοσίων Εσόδων</b> σε επιχειρήσεις που δεν υπέβαλαν δηλώσεις Ε9 τα έτη 2013 και 2014 και δεν είχαν λάβει τότε εκκαθαριστικά για την πληρωμή του ΕΝΦΙΑ. Στα ειδοποιητήρια αυτά, τα οποία ονομάζονται <b>«πράξεις εκτιμώμενου προσδιορισμού φόρου»</b>, ο ΕΝΦΙΑ θα έχει υπολογιστεί κατ' εκτίμηση από τις αρμόδιες φορολογικές υπηρεσίες.</p>
      <p>Τα ειδοποιητήρια πληρωμής εκτιμώμενου ΕΝΦΙΑ θα σταλούν για πρώτη φορά <b>ομαδικά</b> σε φορολογούμενους. Η Φορολογική Διοίκηση θα εφαρμόσει το άρθρο 33 του Κώδικα Φορολογικών Διαδικασιών, το οποίο προβλέπει ότι: «Σε περιπτώσεις που ο φορολογούμενος, παρά την υποχρέωσή του να υποβάλει φορολογική δήλωση σύμφωνα με τις διατάξεις της φορολογικής νομοθεσίας, δεν υποβάλει φορολογική δήλωση, η Φορολογική Διοίκηση δύναται να εκδώσει πράξη εκτιμώμενου προσδιορισμού φόρου ορίζοντας τη φορολογητέα ύλη, με βάση κάθε στοιχείο και πληροφορία που έχει στη διάθεσή της και αφορούν ιδίως το επίπεδο διαβίωσης του φορολογουμένου, την άσκηση της επαγγελματικής ή επιχειρηματικής δραστηριότητάς του ή ομοειδείς επιχειρηματικές ή επαγγελματικές δραστηριότητες».</p>
      <p>Οι εταιρίες και τα λοιπά νομικά πρόσωπα θα έχουν <b>δύο εναλλακτικές επιλογές:</b></p>
      <p>α) να <b>πληρώσουν εφάπαξ</b>, εντός 30 ημερών από την κοινοποίηση των «πράξεων εκτιμώμενου προσδιορισμού» ΕΝΦΙΑ, τα αναγραφόμενα σ' αυτές ποσά,</p>
      <p>β) να υποβάλουν εντός 30 ημερών από την κοινοποίηση των πράξεων<b> εκπρόθεσμες δηλώσεις Ε9 για το έτος 2014,</b> προκειμένου με βάση τις δηλώσεις αυτές να εκδοθούν κανονικά εκκαθαριστικά πληρωμής ΕΝΦΙΑ έτους 2014, στα οποία τα ποσά του ΕΝΦΙΑ που θα βεβαιωθούν σε βάρος τους θα είναι προσαυξημένα με τα προβλεπόμενα ποσά προστίμων και τόκων εκπρόθεσμης καταβολής.</p>
      <p>
        <b>Σύμφωνα με τα όσα αναφέρονται στην απόφαση:</b>
      </p>
      <p>1. Η «πράξη εκτιμώμενου προσδιορισμού ΕΝΦΙΑ» έτους 2014 θα εκδοθεί για τα νομικά πρόσωπα και τις νομικές οντότητες που κατά την 1η Ιανουαρίου έτους 2014 δεν είχαν προβεί σε διακοπή εργασιών και δεν υπέβαλαν δήλωση στοιχείων ακινήτων τα έτη 2013 και 2014. Η πράξη θα εκδοθεί και θα αποσταλεί σε κάθε μία από τις παραπάνω περιπτώσεις, εφόσον δεν έχει εκδοθεί πράξη διοικητικού προσδιορισμού ΕΝΦΙΑ έτους 2014.</p>
      <p>2. Τα στοιχεία των ακινήτων για την πράξη εκτιμώμενου προσδιορισμού φόρου λαμβάνονται από τις δηλώσεις στοιχείων ακινήτων όπως αυτές έχουν αποτυπωθεί στο ΟΠΣ Περιουσιολόγιο Ακινήτων.</p>
      <p>3. Σε πολλές περιπτώσεις, ο εκτιμώμενος ΕΝΦΙΑ θα έχει προκύψει σύμφωνα με τους κανόνες μηχανογραφικής επεξεργασίας.</p>
      <p>4. Στις περιπτώσεις στις οποίες υπάρχουν ουσιώδεις ελλείψεις στα περιγραφικά στοιχεία ακινήτων, με αποτέλεσμα αυτά να θεωρούνται ως μη δηλωθέντα, επί της πράξης εκτιμώμενου προσδιορισμού φόρου θα υπάρχει ειδική επισήμανση γι' αυτά.</p>
      <p>5. Δεν θα εκδίδεται πράξη εκτιμώμενου προσδιορισμού φόρου όταν το προκύπτον ποσό φόρου είναι μέχρι πέντε (5) ευρώ.</p>
      <p>6. Η εκδοθείσα πράξη εκτιμώμενου προσδιορισμού φόρου αναρτάται στο ΟΠΣ Περιουσιολόγιο Ακινήτων.</p>
      <p>7. Στις περιπτώσεις κατά τις οποίες ο φορολογούμενος θα υποβάλει μέσω διαδικτύου δήλωση στοιχείων ακινήτων μετά την έκδοση της πράξης εκτιμώμενου προσδιορισμού φόρου, θα εκδίδεται άμεσα δήλωση ΕΝΦΙΑ - πράξη διοικητικού προσδιορισμού φόρου και ο επιπλέον βεβαιωθείς φόρος θα διαγράφεται.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/mechri-pote-prepi-na-plirothi-i-triti-dosi-tou-enfia"/>
        <a href="https://www.voria.gr/article/staikouras-theloume-miosi-pleonasmaton-sto-2-apo-to-2021"/>
        <a href="https://www.voria.gr/article/dosi-enfia-pou-ke-pos-na-plirosete-efkola-ke-grigora"/>
        <a href="https://www.voria.gr/article/anixe-i-efarmofi-gia-tis-tropopiitikes-dilosis-enfia-2019"/>
        <a href="https://www.voria.gr/article/opap-pos-na-glitosete-tis-oures-gia-pliromi-enfia-ke-eforias"/>
        <a href="https://www.voria.gr/article/miomenos-kata-5752-ekatommiria-evro-o-enfia-tou-2019"/>
      </related>
    </article>
  </body>
</html>