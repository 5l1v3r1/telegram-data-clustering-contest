<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152690-vpershe-v-ukraini-na-rajonnomu-rivni-kovelski-likari-peresadyly-nyrku"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T09:50:00+00:00"/>
    <meta property="og:title" content="Вперше в Україні на районному рівні ковельські лікарі пересадили нирку"/>
    <meta property="og:description" content="У Ковельському МТМО вперше в Україні на районному рівні успішно провели трансплантацію нирки."/>
  </head>
  <body>
    <article>
      <h1>Вперше в Україні на районному рівні ковельські лікарі пересадили нирку</h1>
      <address>
        <time datetime="2019-11-21T09:50:00+00:00">21 Nov 2019, 09:50</time>
      </address>
      <p>У Ковельському МТМО вперше в Україні на районному рівні успішно провели трансплантацію нирки.<br/><br/>Про це повідомляє <a href="https://www.facebook.com/moz.ukr/photos/a.261895253973587/1374477469382021/?type=3&amp;theater">Міністерство освіти та науки України</a>.<br/><br/>Новий орган отримала 34-річна пацієнтка з хронічною хворобою нирок V ст., яка 6 років отримувала сеанси гемодіалізу та 3 роки перебувала в черзі на трансплантацію нирки у Запоріжжі. Донором став її чоловік, який віддав свою нирку задля порятунку дружини. Трансплантація від живого донора — це подвійна відповідальність, адже забирається орган в абсолютно здорової людини та не можна допустити, щоб її здоров'я постраждало. Наразі подружжя почувається добре та вже будує плани на майбутнє.<br/><br/>19 вересня Ковельське МТМО (міське територіальне медичне об’єднання) отримало ліцензію для здійснення трансплантації органів. До сьогодні в Україні було лише п'ять центрів трансплантації, в яких у 2018 та 2019 роках провели лише невелику кількість трансплантацій нирок при потребі близько 3 тисяч подібних операцій на рік.<br/><br/>Історія Ковельської лікарні доводить, що трансплантацію можна робити і у регіональних центрах, потужність яких потрібно розвивати спільно з місцевими органами влади. Створення широких можливостей для трансплантації в Україні - один із пріоритетів міністерства на найближчий період.<br/><br/>"Міністерство охорони здоров’я вітає перші успіхи колег-медиків, які 6 місяців готували подружжя до операції. Ця трансплантація - результат великої і злагодженої роботи мультидисциплінарної команди: лікарів урологів, анестезіологів, хірургів, трансплант-координатора та юристів.<br/><br/>Сподіваємося, що найближчим часом вся країна дізнається про нові успіхи наших медиків у сфері трансплантації", - йдеться у повідомленні.<br/><br/><i>Головне фото - ілюстративне.</i></p>
    </article>
  </body>
</html>