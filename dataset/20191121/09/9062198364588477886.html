<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382453/annesi-saban-vatani-sikayet-etti"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T09:31:00+00:00"/>
    <meta property="og:title" content="Annesi, Şaban Vatan'ı şikâyet etti"/>
    <meta property="og:description" content="Rabia Naz Vatan'ın babaannesi Fikriye Vatan'ın şikâyeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığı'nca tedbir kararı alındığı belirtiliyor."/>
  </head>
  <body>
    <article>
      <h1>Annesi, Şaban Vatan'ı şikâyet etti</h1>
      <h2>Rabia Naz Vatan'ın babaannesi Fikriye Vatan, oğlu Şaban Vatan'dan şikâyetçi oldu. Şaban Vatan'ın annesinin evine bir ay süreyle yaklaşmaması yönünde karar alındı.</h2>
      <address>
        <time datetime="2019-11-21T09:31:00+00:00">21 Nov 2019, 09:31</time>
      </address>
      <p>Rabia Naz Vatan'ın babaannesi Fikriye Vatan'ın şikâyeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığı'nca tedbir kararı alındığı belirtiliyor.</p>
      <p>AA'nın haberine göre, Giresun’un Eynesil ilçesinde şüpheli biçimde hayatını kaybeden 11 yaşındaki Rabia Naz Vatan’ın babaannesi Fikriye Vatan, jandarmaya oğlu Şaban Vatan tarafından tehdit edildiğine dair şikâyette bulundu.</p>
      <p>Fikriye Vatan'ın ifadesinde, oğlu Şaban Vatan’ın halen ikamet ettikleri Eynesil ilçesine bağlı Ören beldesindeki evine ara ara geldiğini, kendisi ile büyük oğlu Muhammet Vatan’ı kastederek, “Kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun Muhammet’i öldüreceğim” şeklinde hakaret ve tehditlerde bulunduğunu, yine yaklaşık bir ay önce de evde bulunan ruhsatsız av tüfeğini gizlice aldığını iddia ettiği belirtiliyor.</p>
      <p>Şaban Vatan’ın, bu davranışları ile tehditlerinden rahatsız olduğunu, kendisine zarar vermesinden korktuğu gerekçesiyle oğlunun evine gelmesini istemediğini aktaran Fikriye Vatan’ın şikayeti üzerine olayla ilgili soruşturma başlatılırken, Şaban Vatan’ın annesinin evine bir ay süreyle yaklaşmaması konusunda tedbir kararı alındığı kaydediliyor.</p>
      <p>Son olarak Şaban Vatan, soruşturmada tanık olarak yer alan Mürsel Küçükal'le yaptığı görüşmelere dair "şantaj, tehdit, kasten yaralama, hakaret, kişiyi hürriyetinden yoksun kılma" suçlamaları yöneltilerek gözaltına alınıp serbest bırakılmıştı.</p>
      <p>Giresun’da yaşayan 11 yaşındaki Rabia Naz Vatan, 12 Nisan 2018’de evlerinin önünde ağır yaralı halde bulundu. Hastaneye kaldırılan küçük kız, kurtarılamadı. Rabia Naz’ın ölümü kayıtlara intihar olarak geçti. Baba Şaban Vatan ise kızının intihar sonucu değil, bir aracın çarpması nedeniyle öldüğünü belirterek, adalet mücadelesi başlattı. Şaban Vatan, kızının ölümüne neden olan aracı, Giresun’un Eynesil ilçesinin AK Partili belediye başkanı Coşkun Somuncuoğlu’nun yeğeninin kullandığını iddia ediyor.</p>
    </article>
  </body>
</html>