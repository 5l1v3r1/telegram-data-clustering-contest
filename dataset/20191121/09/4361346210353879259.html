<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kettos-rendorhalal-csak-szinjatek-a-bocsanatkeres/187045"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T09:30:00+00:00"/>
    <meta property="og:title" content="Kettős rendőrhalál: Csak színjáték a bocsánatkérés?"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kettős rendőrhalál: Csak színjáték a bocsánatkérés?</mark>
      </h1>
      <address><time datetime="2019-11-21T09:30:00+00:00">21 Nov 2019, 09:30</time> by <a rel="author">Bors</a></address>
      <p>Majdnem öt évvel a budapesti, Üllői úti, két fiatal rendőr halálával járó közúti baleset után tegnap első fokon ítéletet hirdetett a bíróság. Az áldozatok családtagjai sosem lesznek képesek feldolgozni a tragédiát, a három év nyolc hónapos börtönbüntetést pedig nevetségesen kevésnek tartják.</p>
      <p>A kispesti bíróságon egy drámai pillanatban könnyes szemmel fordult hátra a vádlott a mögötte ülő hozzátartozókhoz.</p>
      <p>– Szeretnék bocsánatot kérni – mondta K. Gergely az utolsó szó jogán.</p>
      <figure>
        <img src="http://media.borsonline.hu/cikk/20/192652/big-lead/650x360/2029951_screen-shot-2019-11-20-at-170420.jpg"/>
        <figcaption>A vádlott mögött Demecs Gergely szülei ültek. Nem hisznek a férfi őszinte megbánásában © Végh István</figcaption>
      </figure>
      <p>– Nem kellett volna ezzel majdnem öt évet várni, jólesett volna a baleset után, az eljárás elején – vágott vissza a könnyeivel küszködve a 36 esztendős korában elhunyt rendőr édesapja, Demecs László. A bírónő kérdésére a hozzátartozók leszögezték: nem fogadják el a bocsánatkérést. Véleményük szerint a vádlott csak az ítélet előtt próbált jó színben feltűnni, hogy kevesebbet kapjon.</p>
      <p>Ismeretes: 2015. februárjában egy figyelmetlenül balra kanyarodó Opel Corsa nekiütközött egy rendőrautónak, ami ettől megpördült, és egy taxinak csapódott. A balesetben a 22 éves Windt Bálint és Demecs Gergely vesztett életét. A vádlott részegen vezetett, és segítségnyújtás nélkül távozott.</p>
    </article>
  </body>
</html>