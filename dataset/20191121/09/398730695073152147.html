<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/konsertrecensioner/sudan-archives-taktila-musik-traskar-som-en-spindel-over-ens-hud/"/>
    <meta property="og:site_name" content="DN.SE"/>
    <meta property="article:published_time" content="2019-11-21T09:39:28+00:00"/>
    <meta property="og:title" content="Sudan Archives taktila musik traskar som en spindel över ens hud"/>
    <meta property="og:description" content="DN:s Noa Söderberg tycker det är lyxigt att se Sudan Archives avskalade skelettpop i litet format, för snart lär hon synas på de stora arenorna."/>
  </head>
  <body>
    <article>
      <h1>Sudan Archives taktila musik traskar som en spindel över ens hud</h1>
      <address><time datetime="2019-11-21T09:39:28+00:00">21 Nov 2019, 09:39</time> by <a rel="author" href="https://www.dn.se/av/noa-soderberg/" target="_blank">Noa Söderberg</a></address>
      <p>
        <b>Ena dagen uppträder Sudan Archives i ett skjul, nästa på en teater. DN:s Noa Söderberg tycker det är lyxigt att se henne i litet format, för snart syns hon på stora arenor.</b>
      </p>
      <details>
        <summary>Konsert</summary>
        <p>
          <b>Sudan Archives</b>
        </p>
        <p>Scen: Slakthuset, Stockholm</p>
      </details>
      <p>Brittney ”Sudan Archives” Parks gör taktil musik. Hennes kombination av glittrande R&amp;B, sudanesisk folkmusik, minimalistisk pop och hiphop känns i hela kroppen. Som om en spindel traskade över ens hud och gjorde varje inre organ till en liten, liten trumma. Låtarna andas, kryper och multiplicerar sig själva genom lyssnaren.</p>
      <p><b>Med virtuost fiolspelande</b> i centrum låter hon gamla nordafrikanska toner förvandlas till denna extremt samtida och avskalade skelettpop à la Ibeyi, Bon Iver och The xx. Det säregna konceptet känns självklart, trots att hon lanserade sig själv för bara ett par år sedan.</p>
      <p>Nu gör hon sin första sammanhållna Europaturné. I Stockholm spelar hon i ett skjul. Hus 7, en liten flygel i Slakthuset, är i praktiken ett betonggolv med plåttak och pimpad belysning. Lokalen är nästan tom och konserten skjuts upp en halvtimme i väntan på bättre tider.</p>
      <p><b>De musikaliska kontrasterna</b>, mötet mellan gammalt och nytt, tar fysisk form på scen. Parks kliver på i nättajts och ”The Matrix”-läder, men på huvudet sitter höftlånga graciösa flätor och en prydlig rosett. </p>
      <p>Med elfiol, looppedal och mikrofon fyller hon rummet helt på egen hand. Fiolen agerar både gitarr, bas och trumma, genom ett intensivt och rivande spel som för tankarna till Silver Mt Zion, innan allt abrupt går över i förinspelade syntbasar och bitska beats. ”Come meh way” och ”Did you know” är de tydligaste exemplen.</p>
      <p><b>Hennes dialektiska</b> sätt att bygga musik återspeglas i scennärvaron. Ena sekunden slår hon på ett charmigt och ödmjukt leende, nästa spänner hon blicken i publiken och utövar total makt. Som en härskare på sin tron. En modern popprinsessa utan de omyndigförklarande undertoner som ibland läses in i det begreppet.</p>
      <p>Som pricken över i avslutar Parks konserten med en svada av intensivt rappande. ”I feel special”, ropar hon, ”am i special?”. Ja, och det känns lyxigt att vara här. I dag står hon i ett skjul, i morgon på teatrar, förr eller senare på arenor.</p>
      <p>Läs fler texter av <a href="https://www.dn.se/av/noa-soderberg/">Noa Söderberg</a> och fler av <a href="https://www.dn.se/om/konsertrecensioner/">DN:s konsertrecensioner</a> </p>
    </article>
  </body>
</html>