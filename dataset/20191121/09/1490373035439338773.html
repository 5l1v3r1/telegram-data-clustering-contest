<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/ceske-drahy-slevy-na-jizdnem-cestujici-vlaky_1911210903_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T09:03:00+00:00"/>
    <meta property="og:title" content="Českým drahám roste počet zákazníků. Díky státním slevám na jízdné i novým soupravám"/>
    <meta property="og:description" content="K nárůstu počtu zákazníků podle mluvčího Českých drah Radka Joklíka přispěly slevy pro studenty a seniory ve výši 75 procent jízdného i investice do nových vozidel a rozšiřování služeb."/>
  </head>
  <body>
    <article>
      <h1>Českým drahám roste počet zákazníků. Díky státním slevám na jízdné i novým soupravám</h1>
      <address><time datetime="2019-11-21T09:03:00+00:00">21 Nov 2019, 09:03</time> by <a rel="author">ČTK</a></address>
      <p>
        <b>České dráhy přepravily za tři čtvrtletí letošního roku 137,5 milionu cestujících, téměř o čtyři miliony meziročně víc. V tiskové zprávě to uvedl mluvčí státní společnosti Radek Joklík. K nárůstu počtu zákazníků podle něj přispěly slevy pro studenty a seniory ve výši 75 procent jízdného i investice do nových vozidel a rozšiřování služeb. O téměř deset procent více pasažérů přepravil i soukromý RegioJet, a to 4,6 milionu.</b>
      </p>
      <p>Některou ze státních slev využívá 40 procent cestujících Českých drah, ze čtvrtiny jsou to lidé nad 65 let, zbytek tvoří studenti, žáci a děti.</p>
      <p>„Meziroční růst počtu přepravených cestujících je tříprocentní a státní slevy se na tom podílejí zhruba z poloviny. Největší zájem je tradičně o vnitrostátní i mezinárodní dálkové spoje a také o příměstské vlaky u velkých aglomerací,“ uvedl generální ředitel Českých drah Václav Nebeský, který stojí v čele firmy od konce září.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/sleva-slevy-na-jizdnem-pro-zaky-studenty-a-duchodce-zmeny-2019-2020_1910311708_ako"/>
      </related>
      <p>Lidé podle něj jezdí častěji a na delší vzdálenosti, vzrostl proto i přepravní výkon, a to o sedm procent.</p>
      <h3>Wi-fi připojení i platby kartou</h3>
      <p>České dráhy chystají od 15. prosince, kdy začne platit nový jízdní řád, několik novinek. Vypraví skoro tisícovku vlaků se zásuvkami, stejný počet spojů denně bude mít wi-fi připojení k internetu. Zavede také plošné placení kartou ve všech vlacích. Přibližně dvě třetiny spojů budou bezbariérové.</p>
      <p>Čím dál tím víc lidí podle Joklíka využívá online odbavení přes e-shop Českých drah a aplikaci Můj vlak, které představuje zhruba třetina tržeb z osobní přepravy.</p>
      <p>„Tento trend budeme dál podporovat, stejně jako rozvoj služeb, které motivují zákazníky k cestování s námi. Počínaje parkovacími plochami u nádraží, přes nabíjecí stojany pro elektromobily, až po největší síť cyklopůjčoven v republice,“ dodal náměstek generálního ředitele Českých drah pro obchod Radek Dvořák.</p>
      <p>České dráhy hodlají dál modernizovat svůj vozový park. Investiční plán počítá s tím, že firma v příštích pěti letech koupí vlaky za zhruba 40 miliard korun.</p>
      <related>
        <h4>Číst článek</h4>
        <a href="https://www.irozhlas.cz/ekonomika/slevy-v-doprave-ministerstvo-zari_1911201104_pj"/>
      </related>
      <p>V současnosti se vyrábí 50 vozů pro dálkovou dopravu, pět netrakčních jednotek pro Moravskoslezský kraj či 31 elektrických jednotek pro linku spěšných vlaků Plzeň – Cheb – Karlovy Vary, linku Klatovy – Plzeň – Beroun, pro kraj Vysočina a Jihočeský kraj. Chystá se také dodávka až 60 nových motorových souprav.</p>
      <p>České dráhy jsou největší český dopravce. V pololetí společnost vykázala zisk 441 milionů korun, což je meziroční nárůst o 179 milionů korun.</p>
      <h3>Daří se i RegioJetu</h3>
      <p>Nárůst cestujících v prvních devíti měsících ohlásil i konkurenční RegioJet. Ten ve svých dálkových vlacích přepravil 4,6 milionu lidí, což je meziročně téměř o deset procent více.</p>
      <p>Podle mluvčího Aleše Ondrůje roste především obsazenost na mezinárodní lince Praha – Brno – Vídeň / Bratislava, která v letních měsících činila až 93 procent. RegioJet i letos očekává rekordní počet cestujících.</p>
      <related>
        <h4>Související články</h4>
        <a href="https://www.irozhlas.cz/ekonomika/slevy-na-jizdne-andrej-babis-rozpocet-dopravci_1908311442_jak"/>
        <a href="https://www.irozhlas.cz/ekonomika/aplikace-babisovy-slevy-jizdne-doprava-studenti-duchodci_1907110832_pek"/>
        <a href="https://www.irozhlas.cz/zivotni-styl/spolecnost/hospic-sleva-na-jizdnem-prachatice_1907010741_pj"/>
      </related>
    </article>
  </body>
</html>