<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/rasa-dicpetriene-be-zmoniu-paramos-vaiku-dienos-centrams-gresia-ir-uzdarymas-vaikams-gatve.1375cf61-0c41-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T09:29:00+00:00"/>
    <meta property="og:title" content="Rasa Dičpetrienė: „Be žmonių paramos vaikų dienos centrams gresia ir uždarymas, vaikams – gatvė”"/>
    <meta property="og:description" content="„Yra užburtas skurdo ratas: jei tėvai prastai gyvena, neturi išsilavinimo, tai ir vaikas, nematydamas tinkamo pavyzdžio, gyvenime gali nieko nesiekti. Tokius vaikus mes siekiame sustiprinti ir parodyti, kad jie gali gyventi geriau“, – sako Paparčių Šv. Juozapo šeimos namų vadovė Rūta Kanclerytė."/>
  </head>
  <body>
    <article>
      <h1>Rasa Dičpetrienė: „Be žmonių paramos vaikų dienos centrams gresia ir uždarymas, vaikams – gatvė”</h1>
      <address><time datetime="2019-11-21T09:29:00+00:00">21 Nov 2019, 09:29</time> by <a rel="author">Žmonės.lt</a></address>
      <p>
        <b>„Yra užburtas skurdo ratas: jei tėvai prastai gyvena, neturi išsilavinimo, tai ir vaikas, nematydamas tinkamo pavyzdžio, gyvenime gali nieko nesiekti. Tokius vaikus mes siekiame sustiprinti ir parodyti, kad jie gali gyventi geriau“, – sako Paparčių Šv. Juozapo šeimos namų vadovė Rūta Kanclerytė.</b>
      </p>
      <p>Ji sklaido mitus, kad dienos centras vaikams iš sunkumų patiriančių šeimų yra tik vieta šiltai pavalgyti ir pamokas paruošti. Priešingai, dienos centrui svarbiau ne duoti vaikui pavalgyti, bet išmokyti jį pasigaminti valgį, užauginti vaikų svajones ir pastatyti tvirtą pagrindą geresniam gyvenimui. Tačiau kiekvieną žiemą vaikų dienos centrai pasitinka su nerimu – daugelis jų balansuoja ant išlikimo ribos.</p>
      <p>Organizacijos „Gelbėkit vaikus“ globojamus 47 vaikų dienos centrus kasdien lanko per 1000 vaikų iš sunkiai besiverčiančių, socialinę atskirtį patiriančių šeimų. Po mokyklos į vaikų dienos centrą susirinkę vaikai gauna šilto maisto, kurio ne visada yra jų namuose, taip pat paruošia pamokas. Tačiau tai tik mažas dienos centro indėlis į šių vaikų gyvenimą.</p>
      <p>„Viena pagrindinių dienos centro funkcijų yra suteikti emocinę, psichologinę pagalbą vaikui ir jo šeimai. Ne mažiau svarbus socialinių įgūdžių ugdymas, kad vaikai stiprėtų, labiau pasitikėtų savimi. Daug dėmesio skiriame savivertės didinimui, suteikiame galimybę vaikui svajoti, patirti naujų dalykų, ugdyti savo talentus. Vis dar yra vaikų, kurie nėra matę nei sostinės, nei Baltijos jūros, tad nuvežame juos ten. Tokiu būdu mes ir socialinę atskirtį mažiname, kad vaikai pamatytų, jog gyvenimas nesibaigia ties jų kaimeliu arba televizoriumi“, – sako organizacijos „Gelbėkit vaikus“ generalinė direktorė Rasa Dičpetrienė.</p>
      <p>Kad galėtų vaikams suteikti daugiau galimybių gyvenime, dienos centrams svarbus papildomas finansavimas – rėmėjų ir žmonių parama. Todėl organizacija „Gelbėkit vaikus“ kartu su BENU vaistine ir šiais metais prieš Kalėdas kviečia prisidėti prie geresnės ateities šiems vaikams kūrimo.</p>
      <p>
        <b>Mergaitė užsiaugino svajonę, kuria niekas netikėjo</b>
      </p>
      <p>Kaip vaikų dienos centrai keičia vaikų gyvenimą, geriausiai iliustruoja pavyzdžiai – vaikai, kuriuos šeima, mokykla, aplinka jau buvo nurašiusi, tačiau dienos centre jie sugebėjo atsistoti ant kojų ir pasiekti savo svajones.</p>
      <p>Daugelį vaikų Paparčių vaikų dienos centre globojusi Rūta sako, labiausiai vaikams, atėjusiems iš socialinių sunkumų patiriančių šeimų, stinga palaikymo ir tikėjimo jais.</p>
      <p>„Mes siekiame, kad šie vaikai pasijustų svarbūs. Šeimoje jų niekas nepalaiko, mokykloje taip pat nepagiria, nes jie nesimoko geriausiai, nesirengia madingiausiai, nepasiekia aukščiausių rezultatų sporte. Taip jie lieka nepastebimi. Vaikų dienos centre stengiamės, kad vaikai būtų pastebėti, patirtų sėkmę, pvz., išmoktų kepti blynus, kurie mums būtų patys nuostabiausi pasaulyje ir kiti vaikai niekur kitur tokių blynų neparagautų. Tada vaikų savivertė pradeda augti, jie pasijaučia reikšmingi. O su augančia saviverte auga ir jų pasiekimai kitur – jie pradeda laimėti piešinių konkursus, dalyvauti ir pergales skinti sporto varžybose, vaidinti spektakliuose. Vaikams palaikymas ir parodymas, kad jie yra svarbūs, yra neįkainojami“, – kaip keičiasi paskatinimo sulaukę vaikai pasakoja Paparčių Šv. Juozapo šeimos namų vadovė.</p>
      <p>Ji dalinasi istorija apie mergaitę, kuri svajojo groti, tačiau nesulaukė nei palaikymo iš šeimos, nei paskatinimo iš šeimą lankančios socialinės darbuotojos. Ši esą sakydavo: „Ai, užsimanė į Gruodžio konservatoriją – nesąmonė!”. Ši mergaitė po pamokų skubėdavo į vaikų dienos centrą, kuriame sulaukdavo palaikymo, taip pat turėjo galimybę mokytis groti.</p>
      <p>„Įsivaizduojate, dabar mūsų kaime yra mergaitė, kuri baigė 10 klasių ir įstojo į Kauno Juozo Gruodžio konservatoriją. Niekas netikėjo, kad čia, kur nėra nei muzikos būrelio, nei normalių muzikos pamokų mokykloje, mergaitė užsiaugins tokią svajonę ir ją pasieks. Džiaugiuosi, kad dienos centras jai padėjo ir palaikė. Dabar jai veriasi visai kitoks gyvenimas prieš akis“, – pasakoja buvusi Paparčių vaikų dienos centro vadovė.</p>
      <p>
        <b>Padeda atsitiesti ir šeimai</b>
      </p>
      <p>Organizacija „Gelbėkit vaikus“ stengiasi išsaugoti vaiko ir šeimos ryšį, todėl pagalbą teikia ne tik vaikų dienos centrą lankantiems vaikams, bet ir jų tėvams. „Kuo mes labiau sustiprinsime mamą ir tėtį, tuo mažiau mums paskui reikės padėti vaikui“, – sako „Gelbėkit vaikus“ organizacijos vadovė.</p>
      <p>Parama šeimai neapsiriboja tik emocine ir psichologine pagalba. Buvę pavyzdžių, kai šeima pakylėjama visai į kitą gyvenimo lygį.</p>
      <p>„Turėjome vienišą mamą, kuri labai atokiame namelyje – vienkiemyje – viena augino 6 vaikus, vienas jų turėjo negalią. Neturėjo nei jokio savo transporto į miestelį nuvažiuoti, todėl ypač sunku būdavo žiemą, nei normalių sąlygų namuose – karšto vandens, šildymo. Kartu su vietos bendruomene ir rėmėjų pagalba šią mamą su vaikais perkėlėme į miestelį. Neįsivaizduojate, koks milžiniškas pokytis įvyko tiek mamai, tiek vaikams. Šeima gavo būstą su karštu vandeniu, normalia virtuve, nebereikėjo mamai žiemą durų nuo ledo atkapoti, kad vaikai į mokyklą išeitų. Nuėmus didžiulę buitinę naštą mamai nuo pečių, ji galėjo daugiau laiko skirti vaikams. Jie pradėjo lankyti ir vaikų dienos centrą. Jame vaikai ir dainuoja, ir spektaklius stato, kuriuose ne tik vaikai, bet ir jų mama vaidina. Net į Vokietiją su spektakliu važiavo“, – įkvepiančia istorija dalinasi R. Dičpetrienė.</p>
      <p>
        <b>Vaikų dienos centrų poreikis auga</b>
      </p>
      <p>Šiuo metu Lietuvoje įsikūrę per 300 vaikų dienos centrų, „Gelbėkit vaikus“ globoja 49 iš jų. Skaičius gali atrodyti didelis, tačiau jis dar nepatenkina viso poreikio. Kaip teigia organizacijos vadovė R. Dičpetrienė, siekiamybė yra, kad vaikų dienos centrų būtų kiekvienoje savivaldybėje.</p>
      <p>„Na, svajonių svajonė būtų po dienos centrą turėti kiekvienoje seniūnijoje. Matome, kad jų dar tikrai trūksta. Tačiau džiugina, kad žmonės vis geriau supranta vaikų dienos centrų prasmę, kokią pagalbą vaikams jie teikia. Mažame miestelyje atsidarius vaikų dienos centrui įvyksta didelis pokytis, o mažuose kaimeliuose jis tampa ir visos bendruomenės šviesuliu, nes ten nei mokyklos, nei darželio nėra. Turime pavyzdžių, kai, pvz., darbo netekusios mokytojos kaimelyje ateina savanoriauti, jeigu pavyksta – ir dirbti, į dienos centrą. Tai joms suteikia naują gyvenimo prasmę“, – pasakoja R. Dičpetrienė.</p>
      <p>
        <b>Išsilaikyti padeda ir žmonių parama</b>
      </p>
      <p>Vaikų dienos centrai gauna bazinį valstybės finansavimą, tačiau jo nepakanka vaikų užimtumui, psichologinei pagalbai užtikrinti. Ypač didelis iššūkis dienos centrams – žiemos mėnesiai. Užsibaigus metams, valstybės finansavimo tenka laukti iki kovo ar net balandžio mėnesio: „Kol apsisuka administracinis ratas“, – sako R. Dičpetrienė. Papildomomis lėšomis vaikų dienos centrai turi pasirūpinti patys, ypač jų reikia tais mėnesiais, kai nelieka valstybės paramos.</p>
      <p>„Suprantame bendrą finansavimo formulę, tačiau ne visi dienos centrai pajėgūs patys susirasti finansinę paramą. O sausio, vasario, kartais ir kovo mėnesį vis tiek reikia vaikus priimti, pamaitinti. Be papildomo finansavimo centrai to negalėtų padaryti. O ką tai reiškia vaikams? Kad po pamokų jie grįš į namus, kuriuose ne visada jais pasirūpinama, leis laiką prie televizoriaus ar gatvėje. Mes, kaip didelė organizacija, stengiamės padėti dienos centrams surasti finansinę pagalbą, todėl džiaugiamės kiekviena verslo iniciatyva padėti, taip pat žmonių gerumu“, – apie papildomo finansavimo poreikį kalba „Gelbėkit vaikus“ vadovė.</p>
      <p>Trečius metus su organizacija „Gelbėkit vaikus“ draugaujanti BENU vaistinė šiais metais kviečia prisidėti prie paramos vaikų dienos centrams.</p>
      <p>„Matome, kokią reikšmę vaikų dienos centrai ir juose dirbantys socialiniai darbuotojai bei savanoriai turi vaikų savivertės, motyvacijos gyvenime siekti daugiau ir pasitikėjimo savimi augimui. Todėl šiais metais kviečiame padovanoti vaikams daugiau galimybių ugdyti talentą, kurti ir susikurti geresnę ateitį. Su sunkumais susiduriančiose šeimose augantiems vaikams tas galimybes suteikia dienos centras. Pamatas, kuris pastatomas vaikams dienos centre, užaugina sėkmingus, gabius ir savo tikslų gyvenime siekiančius visuomenės narius“, – sako BENU vaistinė Lietuva direktorė Rasa Marcinkevičienė.</p>
      <p>Prisidėti prie vaikų dienos centrų išlaikymo galima aukojant internetu <a href="http://www.benuvaikai.lt/">www.benuvaikai.lt</a>, skiriant sukauptą sumą iš BENU lojalumo kortelės arba gruodžio mėnesį vaistinėje įsigyjant pažymėtus produktus, nuo kurių sumos dalis bus skiriama vaikų dienos centrams.</p>
    </article>
  </body>
</html>