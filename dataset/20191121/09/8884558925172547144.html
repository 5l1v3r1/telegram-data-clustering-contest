<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/princ-andrew-se-odpoveduje-javnim-dolznostim"/>
    <meta property="og:site_name" content="Primorske novice"/>
    <meta property="article:published_time" content="2019-11-21T09:59:44+00:00"/>
    <meta property="og:title" content="Princ Andrew se odpoveduje javnim dolžnostim"/>
    <meta property="og:description" content="Britanski princ Andrew je v sredo sporočil, da ne bo več opravljal javnih dolžnosti. Na Otoku namreč še naprej odmeva škandal, v katerega se je princ zapletel zaradi prijateljevanja z ameriškim milijonarjem Jeffreyjem Epsteinom. Princ je sporočil, da to vpliva na delo kraljeve družine, zato je kraljico zaprosil za umik od vseh dolžnosti."/>
  </head>
  <body>
    <article>
      <h1>Princ Andrew se odpoveduje javnim dolžnostim</h1>
      <address><time datetime="2019-11-21T09:59:44+00:00">21 Nov 2019, 09:59</time> by <a rel="author">STA</a></address>
      <p>
        <b>Britanski princ Andrew je v sredo sporočil, da ne bo več opravljal javnih dolžnosti. Na Otoku namreč še naprej odmeva škandal, v katerega se je princ zapletel zaradi prijateljevanja z ameriškim milijonarjem Jeffreyjem Epsteinom. Princ je sporočil, da to vpliva na delo kraljeve družine, zato je kraljico zaprosil za umik od vseh dolžnosti.</b>
      </p>
      <figure>
        <img src="https://static.primorske.si/foto/highres/gnweb/720627_princ.jpg"/>
        <figcaption>Princ Andrew Foto: Profimedia</figcaption>
      </figure>
      <p><b>LONDON</b> &gt; Nekaj ur po sporočilu princa <b>Andrewa</b> se je oglasila odvetnica več Epsteinovih žrtev <b>Gloria Allred</b>, ki je princa pozvala, naj brezpogojno in nemudoma stopi v stik z ameriškimi oblastmi.</p>
      <p>Drugi sin britanske kraljice <b>Elizabete II.</b> se je znašel pod plazom kritik zaradi povezav z Epsteinom. Tega so avgusta letos našli mrtvega v newyorškem zaporu, kjer je čakal na sojenje zaradi obtožb o trgovini z mladoletnicami za spolno izkoriščanje.</p>
      <h3>Po intervjuju se je pritisk še povečal</h3>
      <p>Pritisk na 59-letnega Andrewa se je še povečal, odkar je v intervjuju za britansko televizijo BBC, objavljenem v nedeljo, odločno zanikal spolne odnose z domnevno Epsteinovo najstniško žrtvijo. Vztrajal je, da se ne spomni prav nobenega stika z <b>Virginio Giuffre</b>, ki ga obtožuje spolnega izkoriščanja.</p>
      <p>Pogovor je močno odmeval v britanskih medijih, ki so izpostavljali predvsem očitno odsotnost kakršnega koli prinčevega obžalovanja. Več organizacij in podjetij je po objavi intervjuja sporočilo, da ne bodo več sodelovali s princem ali da bodo še razmislili o nadaljnjem sodelovanju.</p>
      <h3>Princ izrazil obžalovanje zaradi druženja z Epsteinom</h3>
      <p>Osmi v vrsti za britanski prestol je v sporočilu za javnost, ki ga je v sredo objavila Buckinghamska palača, zapisal, da je spoznal, da njegova povezava z Epsteinom močno ovira delo kraljeve družine ter z njo povezanih organizacij in dobrodelnih ustanov. “Zato sem njeno veličanstvo zaprosil, če lahko do nadaljnjega odstopim od javnih dolžnosti,” je sporočil in dodal, da je kraljica v to privolila.</p>
      <p>V izjavi, ki jo povzemajo tuje tiskovne agencije, je princ tudi izrazil obžalovanje zaradi druženja z Epsteinom. “Njegov samomor je za sabo pustil številna neodgovorjena vprašanja, predvsem njegovih žrtev, in globoko sočustvujem z vsemi prizadetimi in tistimi, ki želijo, da se to nekako zaključi,” je še zapisal Andrew. Izrazil je tudi pripravljenost sodelovati v preiskavah v zvezi z Epsteinom, če bo to potrebno.</p>
      <p>Po poročanju britanskega BBC je odstop princa Andrewa od javnih dolžnosti korak, kakršnega v sodobni zgodovini kraljeve družine še ni bilo. “Javno življenje princa Andrewa je za zdaj končano,” ocenjuje dopisnik BBC za kraljevo družino <b>Jonny Dymond</b> in dodaja, da je monarhija pretresena.</p>
    </article>
  </body>
</html>