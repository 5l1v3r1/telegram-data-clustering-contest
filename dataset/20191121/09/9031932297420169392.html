<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/kim-dzong-un-nie-przyjedzie-na-szczyt-do-korei-pld/"/>
    <meta property="og:site_name" content="Polsat News"/>
    <meta property="article:published_time" content="2019-11-21T09:18:00+00:00"/>
    <meta property="og:title" content="Kim Dzong Un nie przyjedzie na szczyt do Korei Płd."/>
    <meta property="og:description" content="Przywódca Korei Płn. Kim Dzong Un nie weźmie udziału w szczycie przywódców państw Stowarzyszenia Narodów Azji Południowo-Wschodniej (ASEAN), który odbędzie się w przyszłym tygodniu w Korei Południowej - przekazała w czwartek północnokoreańska agencja KCNA."/>
  </head>
  <body>
    <article>
      <h1>Kim Dzong Un nie przyjedzie na szczyt do Korei Płd.</h1>
      <address>
        <time datetime="2019-11-21T09:18:00+00:00">21 Nov 2019, 09:18</time>
      </address>
      <p>
        <b>Przywódca Korei Płn. Kim Dzong Un nie weźmie udziału w szczycie przywódców państw Stowarzyszenia Narodów Azji Południowo-Wschodniej (ASEAN), który odbędzie się w przyszłym tygodniu w Korei Południowej - przekazała w czwartek północnokoreańska agencja KCNA.</b>
      </p>
      <related>
        <a href="https://www.polsatnews.pl/wiadomosc/2019-11-01/korea-pln-chwali-sie-udanym-testem-bardzo-duzych-wyrzutni-rakietowych/"/>
      </related>
      <p>Dwudniowy specjalny szczyt współpracy Korei Płd. i ASEAN rozpocznie się w poniedziałek w południowokoreańskim mieście Pusan. Kim odrzucił zaproszenie na ten szczyt, przekazane mu na początku listopada w prywatnym liście przez prezydenta Korei Płd. Mun Dze Ina – pisze południowokoreańska agencja Yonhap.</p>
      <p>"Jesteśmy wdzięczni za zaufanie i szczerość strony południowej, ale mamy nadzieję, że zrozumie ona, dlaczego nie znaleźliśmy odpowiedniego powodu, dla którego przewodniczący Komisji Spraw Państwowych miałby odwiedzić Pusan" - napisała KCNA, odnosząc się do Kim Dzong Una.</p>
      <p>"Wątpliwe jest, czy spotkanie pomiędzy Koreą Płn. a Koreą Płd. mogłoby być obecnie znaczące" - dodała północnokoreańska agencja.</p>
      <p>
        <a href="https://www.polsatnews.pl/wiadomosc/2019-11-18/symulowana-wojna-w-korei-polnocnej-cwiczenia-nadzoruje-kim-dzong-un/?ref=wyszukiwarka">
          <b>PRZECZYTAJ: Symulowana wojna w Korei Północnej. Ćwiczenia nadzoruje Kim Dzong Un</b>
        </a>
      </p>
      <p>
        <b>Szukanie porozumienia </b>
      </p>
      <p>Władze w Seulu miały nadzieję, że Kim odwiedzi Pusan przy okazji szczytu współpracy z ASEAN, co mogłoby dać impuls do wznowienia rozmów i poprawy dwustronnych relacji pomiędzy dwiema Koreami.</p>
      <p>KCNA skrytykowała tymczasem Seul za poleganie na zagranicznej pomocy w rozwiązywaniu problemów w jego relacjach z Pjongjangiem. Według Yonhapu chodzi o wspólne projekty, które nie są realizowane z powodu międzynarodowych sankcji nałożonych na Pjongjang za jego zbrojenia. USA nie godzą się na złagodzenie tych sankcji, dopóki nie nastąpi istotny postęp w negocjacjach na temat denuklearyzacji Korei Płn.</p>
      <p>Pjongjang zażądał niedawno od Seulu usunięcia całej zbudowanej przez Koreę Płd. infrastruktury w rejonie turystycznym Gór Kumgang (Gór Diamentowych) w Korei Płn. Według komentatorów wynika to z frustracji z powodu wieloletniego zawieszenia południowokoreańskich wycieczek do tej strefy. Komercyjne wycieczki nie mogą być wznowione z powodu sankcji gospodarczych.</p>
      <p>Korea Płn. oskarża USA o niepowodzenie dotychczasowych rozmów na temat denuklearyzacji Półwyspu Koreańskiego. Pjongjang wyznaczył Waszyngtonowi termin do końca roku, by zmienił swoje stanowisko w tych negocjacjach i wystąpił z nowymi propozycjami. Południowokoreański wywiad oceniał, że kolejna runda roboczych rozmów pomiędzy USA a Koreą Płn. może się odbyć najpóźniej w grudniu</p>
      <p>
        <a href="https://www.polsatnews.pl/wideo/pozary-szaleja-w-australii-stan-wyjatkowy-w-nowej-poludniowej-walii_6759500/">WIDEO - Pożary szaleją w Australii. Stan wyjątkowy w Nowej Południowej Walii</a>
      </p>
      <figure>
        <img src="https://r.dcs.redcdn.pl/http/o2/redefine/cp/iv/iv9z4gvtx5o7nh2wxcuvgr9vo5p4f42s.jpg"/>
      </figure>
    </article>
  </body>
</html>