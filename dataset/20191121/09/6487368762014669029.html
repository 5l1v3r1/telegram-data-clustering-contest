<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/elsobbsegadas/"/>
    <meta property="og:site_name" content="FEMINA"/>
    <meta property="article:published_time" content="2019-11-21T09:05:00+00:00"/>
    <meta property="og:title" content="Mikor kinek van elsőbbsége? A rendőrség tisztázta a félreértéseket"/>
    <meta property="og:description" content="A rengeteg baleset miatt a rendőrség közleményt adott ki, melyben felhívták a figyelmet az elsőbbségadás szabályainak fontosságára."/>
  </head>
  <body>
    <article>
      <h1>Mikor kinek van elsőbbsége? A rendőrség tisztázta a félreértéseket</h1>
      <h2>A rengeteg baleset miatt a rendőrség közleményt adott ki, melyben felhívták a figyelmet az elsőbbségadás szabályainak fontosságára.</h2>
      <address><time datetime="2019-11-21T09:05:00+00:00">21 Nov 2019, 09:05</time> by <a rel="author">Femina</a></address>
      <p>Csak Baranya megye közútjain 44 baleset történt az elmúlt héten: 36 anyagi kárral, nyolc pedig személyi sérüléssel járt. A négy könnyű és a négy súlyos sérüléssel járó balesetben összesen 11-en sérültek meg, heten könnyebben, míg négyen súlyosan.</p>
      <p>A balesetet okozók többsége személyautóval közlekedett, de tehergépkocsival, autóbusszal és gyalogosan közlekedő is szerepel az okozók között. A legjellemzőbb baleseti ok az elsőbbség meg nem adása, a gyorshajtás és a szabálytalan kanyarodás volt.</p>
      <figure>
        <img src="https://kep.cdn.indexvas.hu/1/0/3045/30450/304504/30450439_f929894b3e78245f8d4daa1401c785e3_wm.jpg"/>
      </figure>
      <p>A rendőrség az esetek kapcsán közleményben kéri, hogy a közlekedők a kereszteződéshez érve a kihelyezett jelzőtáblák utasításait mindig tartsák be, azt a járművet, amely elsőbbséget élvez, ne kényszerítsék hirtelen irányváltoztatásra vagy fékezésre. Inkább várják meg a biztonságos áthaladás lehetőségét, pár másodperc miatt nem érdemes kockáztatni.</p>
      <p>Egyenrangú utak találkozásánál a jobbkéz-szabály alapján dől el az áthaladás sorrendje, tehát elsőbbséget kell adni a jobbról érkező járművek részére. Sokan figyelmen kívül hagyják azt is, hogy bekanyarodáskor elsőbbséget kell adni az azon az úttesten áthaladó gyalogosnak, amelyre a jármű bekanyarodik, továbbá a kerékpársávon, kerékpárúton vagy gyalog- és kerékpárúton érkező jármű és gyalogos részére is.</p>
      <p>A kereszteződéseket mindig fokozott figyelemmel és mérsékelt sebességgel kell megközelíteni, hogy az ember eleget tudjon tenni elsőbbségadási kötelezettségének. Akinek pedig elsőbbsége van, minden esetben győződjön meg arról, hogy azt megkapja-e!</p>
      <p>
        <i>A kép illusztráció. Forrás: Getty Images.</i>
      </p>
      <p>
        <b>Teszteld magad! Átmennél most a KRESZ-vizsgán?</b>
      </p>
      <p>A jogosítvány megszerzését követően az ember elméletileg biztos lehet abban, hogy a forgalomban való részvételhez megfelelő tudás birtokában van, képes gyorsan helyes döntést hozni éles helyzetben. De vajon minden utakon közlekedő tökéletesen válaszolná meg a KRESZ-kérdéseket?</p>
      <figure>
        <img src="https://kep.index.hu/1/0/2725/27251/272511/27251105_2090041_e9c6262752e1d04337322dec4c4bf88b_wm.jpg"/>
        <figcaption>
          <a href="https://femina.hu/utazas/kresz-teszt-kviz/">Kvíz! 0 kép<br/><b>Átmennél most is a KRESZ-vizsgán? 10 gyors kérdés, és kiderül</b></a>
        </figcaption>
      </figure>
    </article>
  </body>
</html>