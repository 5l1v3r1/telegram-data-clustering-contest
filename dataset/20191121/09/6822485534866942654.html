<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T09:27:00+00:00"/>
    <meta property="og:title" content="وام مسکن ملی چقدر است؟"/>
    <meta property="og:description" content="معاون وزیر راه و شهرسازی با بیان این‌که تسهیلات پروژه اقدام ملی ۱۰۰ میلیون تومان است گفت: ۷۰ هزار واحد در قالب این طرح در شهرهای جدید معرفی شده که به زودی ثبت نام در بعضی استان‌ها از جمله تهران که شهرهای جدید در آن وجود دارد آغاز خواهد شد."/>
  </head>
  <body>
    <article>
      <h1>وام مسکن ملی چقدر است؟</h1>
      <address>
        <time datetime="2019-11-21T09:27:00+00:00">21 Nov 2019, 09:27</time>
      </address>
      <p>معاون وزیر راه و شهرسازی با بیان این‌که تسهیلات پروژه اقدام ملی ۱۰۰ میلیون تومان است گفت: ۷۰ هزار واحد در قالب این طرح در شهرهای جدید معرفی شده که به زودی ثبت نام در بعضی استان‌ها از جمله تهران که شهرهای جدید در آن وجود دارد آغاز خواهد شد.</p>
      <p>حبیب‌اله طاهرخانی در گفت‌وگو با ایسنا اظهار کرد: سقف تسهیلات طرح اقدام ملی ۱۰۰ میلیون تومان است  که وارد ساخت می‌شود و در نهایت به شکل فروش اقساطی به خریدار منتقل خواهد شد. نرخ سود این تسهیلات نیز ۱۸ درصد با مدت بازپرداخت ۱۲ ساله است که با طول دوره ساخت محاسبه می‌شود.</p>
      <p>وی افزود: در هر استانی که شهر جدید وجود داشته باشد ثبت نام مسکن ملی همزمان با ثبت نام استان مورد نظر انجام می‌شود. تا کنون در هفت استانی که نام‌نویسی انجام شده شهر جدید نداشته‌ایم اما استان‌هایی که در آینده زمان نام‌نویسی آنها فرا می‌رسد اگر شهر جدید در آن وجود داشته باشد متقاضیان ثبت نام خواهند کرد.</p>
      <p>به گفته طاهرخانی، در شهرهای جدید حدود ۷۰ هزار واحد در قالب طرح اقدام ملی مسکن معرفی شده که برنامه‌ریزی آن با حوزه معاونت مسکن و ساختمان وزارت راه و شهرسازی است.</p>
      <p>مدیرعامل شرکت عمران شهرهای جدید با بیان این‌که شهرهای جدید غالبا در استان‌هایی که کلانشهرها در آن هستند قرار دارد گفت: استان‌های تهران، البرز، خراسان رضوی، اصفهان، آذربایجان شرقی، مرکزی، بوشهر، خوزستان، سیستان و بلوچستان و فارس از جمله استان‌هایی هستند که شهرهای جدید در آنها وجود دارد.</p>
      <p>
        <b>بهای زمین، اقساطی دریافت می‌شود</b>
      </p>
      <p>طاهرخانی درباره مزایای طرح اقدام ملی تولید و عرضه مسکن گفت: حسن این طرح برای مردم این است که هزینه زمین، هنگام ساخت از آنها اخذ نمی‌شود. البته کاملا رایگان نیست اما کارشناسان قیمت زمین را تعیین می‌کنند، مدتی به متقاضیان تنفس داده می‌شود و بعد قیمت به صورت اقساطی دریافت خواهد شد. با توجه به این‌که قیمت زمین در ابتدا کارشناسی می‌شود مشمول تورم و افزایش قیمت در جریان پروژه نمی‌شود.</p>
      <p>وی ادامه داد: هزینه ساخت نیز بر اساس قیمت تمام شده است. دولت، سودی مدنظر ندارد. در مناطق مختلف با توجه به شرایط شهرها، نوع زمین و مشخصات پروژه که تابع ضوابط شهرسازی است، قیمت‌ها تنوع دارد. ممکن است یک پروژه مشاعات بالایی داشته باشد و یک پروژه نداشته باشد که قاعدتا قیمت آنها با هم فرق می‌کند. یعنی تفاوت جغرافیایی و تفاوت مشخصات فنی پروژه‌ها باعث می‌شود که قیمت‌ها متفاوت باشد.</p>
      <p>
        <b>هیچ واحد مسکن ملی بدون تقاضا نخواهد بود</b>
      </p>
      <p>معاون وزیر راه و شهرسازی در پاسخ به این سوال که تفاوت مسکن ملی با مسکن مهر چیست، اظهار کرد: مهم‌ترین تفاوت پروژه اقدام ملی با طرح مسکن مهر این است که اولا در پروژه اقدام ملی، هیچ واحد بدون متقاضی در قالب این طرح شروع نمی‌شود. ما در حال اعلام ظرفیت‌ها هستیم. ‌نیاز بازار، نیاز شهر و توان متقاضیان تعیین می‌کند که در پروژه مشارکت کنند. تفاوت موضوع مهم دیگر، تنوع در مشخصات فنی پروژه‌ها است. سابقه نشان داده فیکس کردن قیمت، زمینه‌ساز گرفتاری است. به همین دلیل قراردادها در چارچوب نظام فنی و اجرایی کشور است که خروجی بهتری خواهد داشت.</p>
      <p>طاهرخانی تصریح کرد: در شهرهای جدید معمولا عرضه و تقاضا قابل توجه است؛ بخصوص از این جهت که مجموعه‌هایی که به شکل تعاونی مراجعه می‌کنند. ولی اولویت ما این  است که پروژه‌های خود را در قالب مسکن ملی پیش ببریم؛ زیرا تجهیز منابع خرد منجر به ساخت می‌شود.</p>
    </article>
  </body>
</html>