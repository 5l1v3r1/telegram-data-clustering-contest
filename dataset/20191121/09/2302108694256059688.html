<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ue-trebuie-sa-ajute-regiunile-dependente-masiv-de-industria-carbunelui-pentru-ca-ele-vor-fi-cel-mai-greu-lovite-de-costul-inverzirii-avertizeaza-seful-bei-romania-polonia-si-unga.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T09:52:12+00:00"/>
    <meta property="og:title" content="UE trebuie să ajute regiunile dependente masiv de industria cărbunelui pentru că ele vor fi cel mai greu lovite de costul „înverzirii”, avertizează șeful BEI / România, Polonia și Ungaria vor fi cel mai puternic afectate"/>
    <meta property="og:description" content="Europa trebuie să-și mărească sprijinul pentru regiunile lovite puternic de costurile „înverzirii” , a avertizat șeful băncii de investiții a UE, în"/>
  </head>
  <body>
    <article>
      <h1> UE trebuie să ajute regiunile dependente masiv de industria cărbunelui pentru că ele vor fi cel mai greu lovite de costul „înverzirii”, avertizează șeful BEI / România, Polonia și Ungaria vor fi cel mai puternic afectate </h1>
      <address><time datetime="2019-11-21T09:52:12+00:00">21 Nov 2019, 09:52</time> by <a rel="author">Redacția</a></address>
      <p>Europa trebuie să-și mărească sprijinul pentru regiunile lovite puternic de costurile „înverzirii” [tranziția la tehnologii nepoluante – n.trad.], a avertizat șeful băncii de investiții a UE, în contextul în care blocul se pregătește pentru o bătălie pe fondurile destinate obiectivelor sale pentru combaterea schimbării climei, se arată într-o analiză publicată de <a href="https://www.ft.com/content/6c0f9e70-0ab1-11ea-bb52-34c8d9dc6d84">The Financial Times</a> și preluată de Rador.</p>
      <p>Werner Hoyer, președintele Băncii Europene de Investiții (BEI), a declarat pentru FT că este „de înțeles” că Polonia, Ungaria și România au votat săptămâna trecută contra unei decizii istorice de eliminare graduală până în 2021 a creditării combustibililor fosili de către BEI, afirmând că ele vor fi lovite cel mai puternic de măsură.</p>
      <p>BEI – cea mai mare bancă multilaterală din lume – și UE vor trebui să asigure sprijin țărilor și regiunilor care sunt dependente masiv de industria cărbunelui, a declarat el într-un interviu.</p>
      <p>„Ce le putem noi oferi statelor membre pentru a susține creșterea și locurile de muncă în aceste regiuni, cele mai afectate regiuni – aceasta este problema cu care ne confruntăm”, a afirmat dl Hoyer.</p>
      <p>UE urmărește să devină până în 2050 prima mare economie a lumii neutră [din perspectiva impactului] climatic. Comisia Europeană a estimat la 300 de miliarde de euro necesarul de finanțare pentru tranziția economică în vederea atingerii țintei, cel mai mult urmând a fi cheltuit pe țările din Europa Centrală și de Est, care poluează mai mult.</p>
      <p>Pe lângă faptul că au respins sistarea investițiilor BEI în combustibili fosili, Polonia, Ungaria și Cehia nici nu au semnat încă adeziunea la obiectivul pentru 2050, invocând temeri privind costul tranziției.</p>
      <p>Ele și-au amânat decizia până luna viitoare, când noua președintă a Comisiei, Ursula von der Leyen, își va prezenta promisul „Green New Deal” [„Nou Acord Verde”], care va include și un „Just Transition Fund” [„Fond Echitabil de Tranziție”] care va ajuta regiunile ce vor suporta cele mai mari costuri economice.</p>
      <p>Cărbunele reprezintă aproape un sfert din producția de energie a UE, conform Comisiei. Rămâne o industrie importantă în peste 40 de regiuni și asigură 240.000 de locuri de muncă în mine și termocentrale.</p>
      <p>Țările afectate, între care Polonia, au cerut fonduri substanțiale de la UE pentru finanțarea tranziției, fapt ce prevestește o confruntare cu statele membre care vor să limiteze următorul buget pe termen lung al UE. Așa-numitul grup „cei cinci frugali” (Germania, Olanda, Danemarca, Suedia și Finlanda) vrea să limiteze următorul buget la 1% din PIB-ul UE, ceea ce ar contracta ajutorul pentru tranziția verde.</p>
      <p>Dl Hoyer a declarat că BEI va oferi ajutor economic țărilor poluante chiar și după oprirea finanțării combustibililor fosili: „Cu siguranță nu ne vom reduce creditarea pentru aceste țări doar pentru că după 2021 nu vom mai finanța proiecte cu combustibili fosili. Probabil va fi valabil contrariul.”</p>
      <p>În vreme ce BEI promite să-și mărească împrumuturile către statele membre mai sărace, ea se află totodată sub presiune pentru a adopta controale mai exigente, astfel încât să împiedice finanțarea unor proiecte având legături cu corupția.</p>
      <p>Într-un raport publicat săptămâna aceasta, Counter Balance, o coaliție de ONG-uri care monitorizează băncile de investiții publice, a conchis că BEI „nu [se ridică] la înălțimea sarcinii de a combate frauda și corupția”.</p>
      <p>Conform raportului, BEI a continuat să acorde fonduri unor proiecte de construcție de autostrăzi în regiunea Veneției care au fost implicate în anchete de corupție. Raportul a evidențiat viaductul Passante di Mestre și schema Mose din 2003 – ambele fiind proiecte în legătură cu care politicieni locali și funcționari publici au fost găsiți vinovați de corupție, fiind implicați în rețele mai ample de infracționalitate din regiunea Veneto.</p>
      <p>Dl Hoyer a declarat că BEI are o abordare de tip „toleranță zero” pentru riscurile de infracționalitate și că banca a operat numai în state membre care au „un cadru solid pentru statul de drept”.</p>
      <p>El a precizat însă: „Problema este că în prea multe cazuri avem acuzații și procese în curs, dar probe insuficiente pentru a lua o decizie, care poate afecta un contract sau un partener contractant”.</p>
      <p>
        <i>Articol de Sam Fleming și Mehreen Khan (Bruxelles) / Traducere: Andrei Suba</i>
      </p>
      <p>
        <i>Imagine de <a href="https://pixabay.com/ro/users/ArtTower-5337/?utm_source=link-attribution&amp;utm_medium=referral&amp;utm_campaign=image&amp;utm_content=54838">ArtTower</a> de la <a href="https://pixabay.com/ro/?utm_source=link-attribution&amp;utm_medium=referral&amp;utm_campaign=image&amp;utm_content=54838">Pixabay</a></i>
      </p>
    </article>
  </body>
</html>