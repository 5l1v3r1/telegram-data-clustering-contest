<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/cum-economisesti-adevarat-rezervand-zboruri-hoteluri-2020-1_5dd65b3f5163ec4271401ff8/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T09:45:55+00:00"/>
    <meta property="og:title" content="Cum să economiseşti cu adevărat rezervând zboruri şi hoteluri în 2020"/>
    <meta property="og:description" content="Iarna se apropie cu paşi repezi, iar în timp ce temperaturile scad şi oraşele se împodobesc, mulţi români îşi fac planuri de călătorii pentru anul care va începe în curând. Fie că aleg destinaţii mai călduroase pentru a lua o pauză de la temperaturile dificile de acasă sau doar profită de preţuri reduse şi rezervă city-break-ul mult aşteptat, călătorii îşi fac planuri de vacanţă pentru 2020."/>
  </head>
  <body>
    <article>
      <h1>Cum să economiseşti cu adevărat rezervând zboruri şi hoteluri în 2020</h1>
      <address><time datetime="2019-11-21T09:45:55+00:00">21 Nov 2019, 09:45</time> by <a rel="author">Afrodita Cicovschi</a></address>
      <h4>Iarna se apropie cu paşi repezi, iar în timp ce temperaturile scad şi oraşele se împodobesc, mulţi români îşi fac planuri de călătorii pentru anul care va începe în curând. Fie că aleg destinaţii mai călduroase pentru a lua o pauză de la temperaturile dificile de acasă sau doar profită de preţuri reduse şi rezervă city-break-ul mult aşteptat, călătorii îşi fac planuri de vacanţă pentru 2020.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/societate/romania-5-milioane-fumatori-ofera-tratament-500-1_5dd63f775163ec42713f37af/index.html"/>
        <a href="https://adevarul.ro/news/politica/iohannis-reusi-turul-doi-alegerilor-vom-presedintele-premierul-pnl-influenta-romaniei-considerabil-mai-buna-1_5dd5c4fe5163ec42713cf9e6/index.html"/>
        <a href="https://adevarul.ro/news/politica/dancila-fost-europarlamentar-nu-avut-translator-mine-1_5dd5a7c25163ec42713c588c/index.html"/>
      </related>
      <p>Echipa motorului gratuit de căutare pentru călătorii momondo.ro a analizat rezervările de zboruri şi hoteluri şi preţurile aferente pentru a identifica cele mai bune perioade de achiziţie pentru vacanţele din 2020.</p>
      <h3>Vacanţe ieftine în Europa</h3>
      <p>Românii pot beneficia de cele mai mici preţuri (potenţial de economisire de până la 56%) atunci când achiziţionează bilete de avion în medie cu 63 de zile înaintea zborului, pentru călătorii care au loc marţea în orele de seară. Costurile vor fi mai mari dacă zborurile au loc duminica (cu aprox. 23%), iar decolările de dimineaţa aduc preţuri mai mari decât cele din finalul zilei (cu aprox. 19%). Există şi destinaţii către care perioada optimă pentru achiziţionare este diferită de tiparul observat: Roma (91 zile înainte), Londra (82 zile înainte), Milano (104 zile înainte), Istanbul (44 zile înainte).</p>
      <p>În ceea ce priveşte cazarea, românii pot obţine preţuri cu până la 49% mai mici dacă rezervă o cameră de hotel în medie cu 118 zile înainte. Din nou, multe destinaţii sunt mai permisive decât media, printre care Viena (45 zile înainte), Barcelona (55 zile înainte), Atena (58 de zile înainte), sau Istanbul (54 zile înainte).</p>
      <h3>Călătorii către alte continente</h3>
      <p>Zborurile cele mai ieftine către locaţii din alte continente sunt achiziţionate în medie cu 51 de zile înaintea decolării (potenţial de economisire de până la 42%). Printre excepţii se află Phuket (114 zile înainte), Colombo (111 zile înainte), New York (99 zile înainte) sau Dubai (74 zile înainte).</p>
      <p>Rezervările de hoteluri în afara Europei beneficiază de preţuri mai mici dacă sunt efectuate în medie cu 115 zile înainte de check-in, potenţialul de economisire fiind de până la 69%. Printre locaţiile care fac excepţie de la această regulă se numără şi Zanzibar (42 zile înainte), Phuket (78 zile înainte), Amman (34 zile înainte) sau Dubai (47 zile înainte).</p>
      <hr/>
    </article>
  </body>
</html>