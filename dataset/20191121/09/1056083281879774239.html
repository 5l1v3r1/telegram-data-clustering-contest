<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019530/%D9%85%D8%B4%DA%A9%D9%84-%D8%AE%D8%A7%D8%B5-%D8%A7%D9%85%D9%86%DB%8C%D8%AA%DB%8C-%D8%AF%D8%B1-%DA%AF%DB%8C%D9%84%D8%A7%D9%86-%D8%B1%D8%AE-%D9%86%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:06:22+00:00"/>
    <meta property="og:title" content="مشکل خاص امنیتی در گیلان رخ نداد"/>
    <meta property="og:description" content="ایسنا/گیلان فرمانده انتظامی گیلان ضمن تقدیر و تشکر از مردم فهیم استان در همکاری و همراهی با پلیس در شناسایی و دستگیری برهم‌زنندگان نظم عمومی، گفت: در حوادث اخیر مشکل خاص امنیتی در سطح استان رخ نداده است."/>
  </head>
  <body>
    <article>
      <h6 class="kicker">در پی حوادث اخیر؛</h6>
      <h1>مشکل خاص امنیتی در گیلان رخ نداد</h1>
      <address><time datetime="2019-11-21T09:06:22+00:00">21 Nov 2019, 09:06</time> by <a rel="author">محدثه مهدوی</a></address>
      <p>ایسنا/گیلان فرمانده انتظامی گیلان ضمن تقدیر و تشکر از مردم فهیم استان در همکاری و همراهی با پلیس در شناسایی و دستگیری برهم‌زنندگان نظم عمومی، گفت: در حوادث اخیر مشکل خاص امنیتی در سطح استان رخ نداده است.</p>
      <p>سردار عزیزاله ملکی در گفت وگو با ایسنا، مهمترین ماموریت پلیس را تامین امنیت مردم دانست و گفت: پلیس با کسانی که بخواهند به اموال عمومی و امنیت روانی شهروندان لطمه بزنند به شدت برخورد می‌کند.</p>
      <p>وی با بیان اینکه ‌علی رغم توطئه‌ها و تحرکات سوء دشمن در حوادث اخیر تاکنون مشکل خاص امنیتی در سطح استان رخ نداده است، افزود: دشمنان به دنبال ایجاد تفرقه، القاء ناامیدی و ناامن کردن جامعه هستند.</p>
      <p>این مقام ارشد انتظامی استان با اشاره به اینکه هدف پلیس، خدمت به مردم و تامین آن است، ادامه داد: ارتقاء امنیت، نیازمند مشارکت و همراهی تمامی اقشار مردم است.</p>
      <p>فرمانده انتظامی گیلان، پلیس را خدمتگزار مردم دانست و گفت: امنیت با حضور و مشارکت مردم در جامعه معنا پیدا می‌کند.</p>
      <p>وی، امنیت امروز را مرهون خون شهدا، جانفشانی ایثارگران و پایداری مردم دانست و تاکید کرد: باید از امنیتی که با نثار خون هزاران شهید به دست آمده پاسداری کنیم.</p>
      <p>سردار ملکی ضمن تقدیر و تشکر از مردم فهیم استان در همکاری و همراهی با پلیس در شناسایی و دستگیری برهم‌زنندگان نظم عمومی، تصریح کرد: هرگونه اعتراض به قانون و تجمع، باید از مسیر قانونی پیگیری شود.</p>
      <p>وی با اعلام اینکه با آمادگی کامل از امنیت مردم حراست می‌کنیم، بیان کرد: پلیس با هرگونه قانون‌شکنی در جامعه مقتدرانه برخورد می‌کند.</p>
      <p>فرمانده انتظامی استان گیلان در پایان، تجربه و تعامل پلیس با اقشار مختلف مردم را گره‌گشای کنترل حوادث اخیر اعلام کرد و گفت: پلیس از هیچ تلاشی برای تامین نظم و امنیت مردم فروگذار نخواهد کرد.</p>
      <p>انتهای پیام</p>
    </article>
  </body>
</html>