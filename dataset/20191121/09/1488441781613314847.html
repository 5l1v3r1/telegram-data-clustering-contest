<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/21/samsung-brevetto-display-cascata-683800/"/>
    <meta property="og:site_name" content="AndroidWorld"/>
    <meta property="article:published_time" content="2019-11-21T09:17:21+00:00"/>
    <meta property="og:title" content="Non amate i display con bordi curvi? Samsung sta progettando di fare ancora ‘peggio’ (foto)"/>
    <meta property="og:description" content="In occasione del lancio di ogni smartphone top di gamma Samsung, si riaccende la discussione sui bordi curvi dei display...."/>
  </head>
  <body>
    <article>
      <h1>Non amate i display con bordi curvi? Samsung sta progettando di fare ancora ‘peggio’ (foto)</h1>
      <h2>Il colosso coreano vuole fare sua l'idea dei cosiddetti display a cascata, già messa in atto da Vivo e Huawei.</h2>
      <address><time datetime="2019-11-21T09:17:21+00:00">21 Nov 2019, 09:17</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>In occasione del lancio di ogni smartphone top di gamma <a href="https://www.androidworld.it/tag/samsung/">Samsung</a>, si riaccende la discussione sui <b>bordi curvi</b> dei display. C’è chi ne ama l’impatto estetico e la conseguente sensazione di avere tra le mani un dispositivo davvero premium, ma sono altrettanti coloro che li detestano profondamente, per la scarsa praticità (tocchi fantasma, incubo pellicole) e per la presunta maggiore fragilità. Il gigante coreano però non sembra intenzionato a tornare sui suoi passi, ma anzi pare pronto a <b>compierne uno ancora più lungo</b>.</p>
      <p>In questa seconda metà del 2019, Vivo e <a href="https://www.androidworld.it/recensioni/huawei-mate-30-pro/">Huawei</a> hanno portato al debutto ufficiale una tipologia di display caratterizzata dalla presenza di una curvatura estrema sui bordi, praticamente di 90°. Conosciuti come <i><b>display a cascata</b></i>, godono indubbiamente di un <b>fascino</b> che i display piatti tradizionali possono solo sognare, ma anche in questo caso la praticità risulta un tasto dolente. Ebbene, noncurante delle critiche che potrebbe attirarsi, <b>anche Samsung sembra volersi cimentare</b> in questa nuova tipologia di schermi curvi.</p>
      <p>Per la verità, la richiesta di Samsung per la registrazione di <b>brevetti</b> relativi a questa tecnologia risale al 2017, ma soltanto <b>nel corso di questo mese è arrivata l’approvazione</b> da KIPO (<i>Korean Intellectual Property Office</i>), USPTO (<i>United States Patent and Trademark Office</i>) e WIPO (<i>World Intellectual Property Office</i>). Il produttore è dunque pronto a sfoderare questi display nel prossimo futuro: difficilmente li vedremo sull’ormai imminente gamma Galaxy S11, ma chissà che non ci possano essere novità per il futuro <b>Galaxy Note 11</b> oppure, perché no, un dispositivo <b>tutto nuovo e rivoluzionario</b>, che porti alle estreme conseguenze l’idea, in stile <a href="https://www.androidworld.it/2019/09/24/xiaomi-mi-mix-alpha-108-mp-665255/">Xiaomi Mi MIX Alpha</a>.</p>
      <p>Via: <a href="https://nl.letsgodigital.org/smartphones/samsung-galaxy-smartphone-waterfall-scherm/">Let's Go Digital</a></p>
    </article>
  </body>
</html>