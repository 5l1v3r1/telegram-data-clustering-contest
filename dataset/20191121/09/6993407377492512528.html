<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-serbija-rosija-shpygunstvo/30284224.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T09:17:24+00:00"/>
    <meta property="og:title" content="Сербія розпочала розслідування через відео з імовірним російським шпигуном"/>
    <meta property="og:description" content="Влада Сербії розпочала розслідування можливого вербування сербського високопосадовця співробітником російських спецслужб. Президент країни Александар Вучич доручив Агентству військової безпеки перевір"/>
  </head>
  <body>
    <article>
      <h1>Сербія розпочала розслідування через відео з імовірним російським шпигуном</h1>
      <address>
        <time datetime="2019-11-21T09:17:24+00:00">21 Nov 2019, 09:17</time>
      </address>
      <p>Влада Сербії розпочала розслідування можливого вербування сербського високопосадовця співробітником російських спецслужб. Президент країни Александар Вучич доручив Агентству військової безпеки перевірити відповідний відеозапис, опублікований у загальному доступі кілька днів тому. На цих кадрах імовірний російський розвідник передає гроші сербському агенту.</p>
      <figure>
        <iframe src="https://www.youtube.com/embed/yawNh1SwYts" width="640" height="360" data-service="Youtube" scrolling="no"/>
      </figure>
      <p>Спецслужби країни вже підтвердили справжність запису, передає Радіо і телебачення Сербії. За даними журналіста Христо Гроздєва, який співпрацює з групою розслідувачів Bellingcat, на відео зафіксований заступник військового аташе в Белграді, співробітник російської військової розвідки Георгій Клебан. Людина, якій він передає гроші в Белграді, імовірно є офіцером сербської розвідки. Його обличчя на відео розмите.</p>
      <p>Очікується, що 21 листопада президент Сербії обговорить ситуацію з керівництвом розвідки, контррозвідки, а також Генштабу Збройних сил країни. Після цього будуть оприлюднені деталі, заявив міністр оборони Александар Вулин. Він назвав ситуацію серйозною і зазначив, що бачить за цим спробу завадити тому, щоб Сербія залишалася нейтральною країною.</p>
      <p>Між Москвою і Белградом склалися міцні політичні та економічні зв’язки. Кремль підтримує Сербію у відмові визнати незалежність Косова, а на озброєнні сербської армії стоять російська техніка. У посольстві Росії в Белграді інформацію про можливе вербування високопоставленого сербського чиновника поки не коментували.</p>
    </article>
  </body>
</html>