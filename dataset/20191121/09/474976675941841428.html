<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121138/merkel-po-raz-pierwszy-odwiedzi-auschwitz-powod-jest-zaskakujacy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T09:13:00+00:00"/>
    <meta property="og:title" content="Merkel po raz pierwszy odwiedzi Auschwitz. Powód jest zaskakujący"/>
    <meta property="og:description" content="W grudniu kanclerz Angela Merkel po raz pierwszy odwiedzi niemiecki obóz koncentracyjny Auschwitz-Birkenau. Gazeta &quot;Sueddeutsche Zeitung&quot; podaje nieco zaskakujący powód tej wizyty."/>
  </head>
  <body>
    <article>
      <h1>Merkel po raz pierwszy odwiedzi Auschwitz. Powód jest zaskakujący</h1>
      <address>
        <time datetime="2019-11-21T09:13:00+00:00">21 Nov 2019, 09:13</time>
      </address>
      <h4>W grudniu kanclerz Angela Merkel po raz pierwszy odwiedzi niemiecki obóz koncentracyjny Auschwitz-Birkenau. Gazeta "Sueddeutsche Zeitung" podaje nieco zaskakujący powód tej wizyty.</h4>
      <p>Niemiecka prasa informuje, że Merkel przyjęła zaproszenie Fundacji Auschwitz-Birkenau na 6 grudnia, gdy fundacja będzie obchodzić 10. rocznicę powstania. Szefowa niemieckiego rządu ma być zarówno w KL Auschwitz, jak i w obozie zagłady Birkenau.</p>
      <p>"SZ" pisze, że jest Auschwitz jest "symbolem niemieckich zbrodni na Żydach, które stało się synonimem zagłady", a Merkel jeszcze nigdy nie odwiedziła obozu. Gazeta zwraca uwagę, że w Auschwitz byli tylko dwaj kanclerze RFN: Helmut Schmidt i Helmut Kohl.</p>
      <h3>Liczy się polityka</h3>
      <p>Dlaczego Merkel akurat teraz zdecydowała się odwiedzić obóz? "SZ" pisze, że kanclerz znajduje się "pod presją czasu", bo nie wiadomo, jak długo jeszcze będzie kierować niemieckim rządem.</p>
      <p>"Już w czasie obchodów 75. rocznicy wyzwolenia obozu, 27 stycznia 2020 roku, może dojść do zawirowań w polityce wewnętrznej, a w dodatku swój udział zapowiedział już prezydent Frank-Walter Steinmeier" – zauważa niemiecka gazeta.</p>
      <p>"Sueddeutsche Zeitung" pisze też, że Merkel chce poznać osobiste wspomnienia i relacje świadków, którzy przeżyli obóz. A z każdym rokiem jest ich coraz mniej.</p>
      <h3>Fabryka śmierci</h3>
      <p>W Auschwitz Niemcy wymordowali ponad milion ludzi, głównie Żydów, Polaków, Romów, jeńców sowieckich i osób innych narodowości. Obóz działał w latach 1940-1945. Powstał z rozkazu szefa SS Heinricha Himmlera. Pierwszymi więźniami Auschwitz byli Polacy. 27 stycznia 1945 r. obóz oswobodziła Armia Czerwona. Po wojnie infrastrukturę obozową wykorzystywało NKWD oraz Ministerstwo Bezpieczeństwa Publicznego.</p>
      <footer>/ Źródło: Deutsche Welle / Do Rzeczy <br/>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/historia/91503/po-drugiej-stronie-auschwitz-jak-polacy-pomagali-wiezniom.html"/>
      </related>
    </article>
  </body>
</html>