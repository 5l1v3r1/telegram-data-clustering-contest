<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019559/%D9%86%D8%AC%D8%A7%D8%AA-%DA%AF%D8%B1%D8%AF%D8%B4%DA%AF%D8%B1%D8%A7%D9%86-%D9%85%D9%81%D9%82%D9%88%D8%AF%DB%8C-%D8%AC%D9%86%DA%AF%D9%84-%D8%A7%D8%A8%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:56:07+00:00"/>
    <meta property="og:title" content="نجات گردشگران مفقودی جنگل ابر"/>
    <meta property="og:description" content="ایسنا/سمنان مرکز اطلاع‌رسانی فرماندهی انتظامی استان سمنان از نجات چهار گردشگری که چندی پیش در جنگل ابر شاهرود مفقود شده بودند،  خبر داد."/>
  </head>
  <body>
    <article>
      <h1>نجات گردشگران مفقودی جنگل ابر</h1>
      <address><time datetime="2019-11-21T09:56:07+00:00">21 Nov 2019, 09:56</time> by <a rel="author">هوشنگ حبيبی بسطامی</a></address>
      <p>ایسنا/سمنان مرکز اطلاع‌رسانی فرماندهی انتظامی استان سمنان از نجات چهار گردشگری که چندی پیش در جنگل ابر شاهرود مفقود شده بودند،  خبر داد.</p>
      <p>به گزارش ایسنا- به نقل از مرکز اطلاع‌رسانی فرماندهی انتظامی استان سمنان، این گردشگران با تلاش مأموران انتظامی استان از مرگ نجات یافتند.</p>
      <p>برپایه این گزارش چند روز قبل در تماس تلفنی یکی از شهروندان با مرکز فوریت‌های پلیسی ۱۱۰ شهرستان شاهرود، گزارش مفقودی چهار گردشگر در جنگل ابر دریافت شد و بلافاصله تیم‌های عملیاتی متشکل از مأموران انتظامی، یگان امداد و هلال‌احمر برای اعزام به منطقه آماده شدند.</p>
      <p>اظهارات یکی از بستگان افراد گمشده از این حکایت داشت که گردشگران مفقودی اعضای یک خانواده هستند که صبح همان روز برای تفریح به جنگل ابر شاهرود رفته‌اند و هیچ اطلاعی از آنان نیست.</p>
      <p>با توجه به شرایط جوی و حضور احتمالی این خانواده در اعماق جنگل، امکان استفاده از بالگرد نیز نبود و از همین رو، علی‌رغم کیفیت پایین جاده و موانع طبیعی آن، مأموران پلیس با سرعت خود را به جنگل رساندند.</p>
      <p>تلاش‌ها تا پاسی از شب ادامه یافت؛ ولی خبری از افراد گمشده نبود. عقربه‌ها ساعت ۲۳ را نشان و سرمای شدید منطقه احتمال بروز فاجعه را هشدار می‌داد.</p>
      <p>با حضور تیم‌های کمکی و مأموران پاسگاه قلعه‌نو بخش بسطام، تلاش‌ها شدت و سرعتی بیشتری یافت تا اینکه بالأخره خودروی این خانواده در اعماق جنگل مشاهده شد.</p>
      <p>در پی آن، گمشدگان با کمک مأموران انتظامی نجات یافته و به روستای ابر منتقل شدند.</p>
      <p>اگر سرعت عمل و احساس مسؤولیت مأموران ناجا در این صحنه نبود، شاهد فاجعه‌ای سنگین بودیم. فاجعه‌ای که یقیناً نتیجه سهل‌انگاری این‌گونه گردشگران در سفر به مناطق جنگلی، کوهستانی و کویری بدون راهنما و همچنین ضعف ساختاری و تجهیزاتی موجود در این مناطق تفریحی است.</p>
      <p>انتهای پیام</p>
    </article>
  </body>
</html>