<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-tymoshenko-predstavyla-ukrayinu-na-samiti-yenp/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T09:01:26+00:00"/>
    <meta property="og:title" content="Тимошенко представила Україну на саміті ЄНП"/>
    <meta property="og:description" content="Голова партії Батьківщина Юлія Тимошенко на саміті Європейської народної партії у Загребі закликала Європу підтримати Україну, яка вже понад п’ять років захищає свою країну від вторгнення Росії на Донбасі."/>
  </head>
  <body>
    <article>
      <h1>Тимошенко представила Україну на саміті ЄНП</h1>
      <address>
        <time datetime="2019-11-21T09:01:26+00:00">21 Nov 2019, 09:01</time>
      </address>
      <p>Голова партії Батьківщина Юлія Тимошенко на саміті Європейської народної партії у Загребі закликала Європу підтримати Україну, яка вже понад п’ять років захищає свою країну від вторгнення Росії на Донбасі.</p>
      <p>У середу, 20 листопада, голова партії Батьківщина Юлія Тимошенко виступила з промовою щодо ситуації в Україні на саміті Європейської народної партії у Загребі (Хорватія).</p>
      <blockquote>– Сьогодні, після важких, але успішних європейських виборів, ми знову зібралися разом, щоб спільно визначити наші цілі та пріоритети на майбутнє. Наша мета – почути голос кожної країни заради спільного успіху, – наголосила Юлія Тимошенко.</blockquote>
      <p>Лідер партії Батьківщина детально поінформувала присутніх про ситуацію в Україні та наголосила, що в державі вже понад п‘ять років триває війна, яка призвела до численних жертв серед населення, анексії та окупації частини території.</p>
      <blockquote>– Україна сьогодні – єдина країна в Європі, на території якої йде війна. Європейська спільнота не може закрити очі на окупацію Донбасу та анексію Криму. Я закликаю вас не припиняти санкції проти Росії до повного відновлення територіальної цілісності України. Тільки разом, нашою спільною європейською родиною, ми можемо зупинити цю війну, але в жодному разі не шляхом капітуляції, – зауважила Юлія Тимошенко.</blockquote>
      <figure>
        <iframe src="https://www.youtube.com/embed/9XEaLy7GW70" width="560" height="315" data-service="Youtube" scrolling="no"/>
      </figure>
      <p><b>Читайте:</b> <a href="https://fakty.com.ua/ua/ukraine/20190721-batkivshhyna-yuliyi-tymoshenko-5-faktiv-pro-partiyu/">Батьківщина Юлії Тимошенко – 5 фактів про партію</a></p>
      <p>Лідер Батьківщини звернулася з проханням до європейських лідерів та посадовців не допустити нав’язування Україні кроків, які можуть призвести до подальшої руйнації нашого суверенітету й територіальної цілісності під час саміту у нормандському форматі, який має відбутися 9 грудня.</p>
      <p>Юлія Тимошенко стала єдиним українським політиком, яка представляла нашу державу на саміті ЄНП, де зібралися лідери та топ-посадовці ЄС, керівництво ЄНП, європейські топ-політики.</p>
      <p>Крім того, під час саміту Юлія Тимошенко провела розмову з новообраним президентом Європейської комісії Урсулою фон дер Ляєн.</p>
      <p>Нагадаємо, що 20-21 листопада Тимошенко та заступник голови партії Батьківщина, перший заступник голови Комітету ВРУ з питань зовнішньої політики Григорій Немиря <a href="https://ba.org.ua/yuliya-timoshenko-vistupit-na-kongresi-ta-samiti-yenp/">перебувають з робочим візитом</a> у Загребі для  участі у конгресі та саміті ЄНП.</p>
      <p><b>Джерело:</b> <a href="https://ba.org.ua/yuliya-timoshenko-predstavila-ukra%D1%97nu-na-samiti-yenp/">Батьківщина</a></p>
    </article>
  </body>
</html>