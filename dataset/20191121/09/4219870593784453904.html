<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831457-NATO-je-na-kolenima-Novi-ruski-supertenk-je-nadmocniji-od-svih-tenkova-ikada-VIDEO"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T09:03:00+00:00"/>
    <meta property="og:title" content="NATO je na kolenima: Novi ruski supertenk je nadmoćniji od svih tenkova ikada (VIDEO)"/>
    <meta property="og:description" content="Krajem ove ili početkom iduće godine ruska vojska će dobiti tenk nove generacije T-14 „Armata“"/>
  </head>
  <body>
    <article>
      <h1>NATO je na kolenima: Novi ruski supertenk je nadmoćniji od svih tenkova ikada (VIDEO)</h1>
      <address><time datetime="2019-11-21T09:03:00+00:00">21 Nov 2019, 09:03</time> by <a rel="author">Novosti online</a></address>
      <p>
        <b>Krajem ove ili početkom iduće godine ruska vojska će dobiti tenk nove generacije T-14 „Armata“</b>
      </p>
      <p>Krajem ove ili početkom iduće godine ruska vojska će dobiti tenk nove generacije T-14 „Armata“, koga eksperti smatraju čudom vojne tehnologije i najpametnijim tenkom na svetu. Novi ruski supertenk je nadmoćniji od svih tenkova kojima raspolažu snage NATO saveza.<br/><br/>Ruski zvaničnici nisu naveli koliko će tenkova biti isporučeno, ali se ranije pominjalo da je ugovor potpisan na sto, a da će „Uralvagonzavod“ do 2025. godine proizvesti 2.300 takvih tenkova.<br/><br/>Zapadni mediji ocenjuju da je T-14, bez preterivanja, najrevolucionarniji tenk u poslednjih 50 godina. Napravljen je po univerzalnoj guseničnoj platformi „Armata“ i prvi je tenk sa izolovanom oklopnom kapsulom za posadu od tri osobe, sa kupolom na daljinsko upravljanje i sa automatskim mehanizmom za punjenje, što povećava nivo zaštićenosti vojnika i efikasnost otvaranja vatre.<br/>Prednosti najpametnijeg tenka<br/><br/>Glavne prednosti ruskog supertenka su njegova masa, kalibar osnovnog oruđa, snaga motora i oklop.<br/><br/>„’Armata‘ se poprilično razlikuje od većine savremenih tenkova. Prvi je tenk sa izolovanom blindiranom kapsulom, a borbeni odeljak gde se nalazi top je bez posade, pa oruđe radi automatski, zbog čega je taj deo kompaktniji. Unutrašnjost je podeljena pregradama i osigurava bezbednost posade, što je veoma važno, jer je posada nešto najvrednije u oklopnoj tehnici. Uzimajući u obzir sve njegove karakteristike, može se reći da je ovaj tenk po svojim mogućnostima zaista bolji od ogromne većine stranih tenkova, a možda i gotovo svih“, kaže za Sputnjik ruski vojni ekspert Dmitrij Kornjev.<br/><br/>Tenk je prvi put prikazan na Paradi pobede na Crvenom trgu u Moskvi 2015. godine, a ima veliku mobilnost i vatrenu moć.<br/><br/>Dosadašnja testiranja „Armate“ na poligonima Ministarstva odbrane pokazala su njene odlične rezultate. Zahvaljujući tome što je korišćena stelt tehnologija, tenk je teško vidljiv na radarima. Ima i svoj radar za otkrivanje neprijateljskih oklopnih vozila. Gađa navođenim raketama i ima top 2A82, kalibra 125 milimetara, koji može da ispali 10 do 12 granata u minuti, uz efektivni domet i do sedam kilometara. Međutim, proizvođač navodi da ovo borbeno vozilo može biti opremljeno i topom kalibra 152 milimetara.<br/><br/>Dužina „Armate“ je 10,8 metara, širina — 3,5 metra, visina — 3,3 metra, a težak je — 48 tona. Motor koji pokreće tenk ima takve karakteristike koje mu obezbeđuju da razvije brzinu i do 90 kilometara na čas. Kapacitet rezervoara je dovoljan da tenk sa jednim punjenjem pređe daljinu od 500 kilometara.</p>
      <figure>
        <iframe src="https://www.youtube.com/embed/sXgyNAaBhT0" width="560" height="315" data-service="Youtube" scrolling="no"/>
      </figure>
      <p><b>Među najskupljim tenkovima na svetu</b><br/><br/>Konstruktori navode da su poseban akcenat stavili na ergonomiju, tako da se čak i vrlo visoki vojnici u njemu osećaju udobno, a takođe kažu i da je tenk prijatan i lak za vožnju, kao savremen terenski automobil.<br/><br/>Nedavno je objavljeno i da će „Armata“ biti prvi ruski tenk sa toaletom, što je bitno za duge borbene misije. Tenk je obezbeđen vodom i hranom.<br/><br/>Iako stručnjaci veoma cene borbene sposobnosti „Aramte“, rusko Ministarstvo odbrane ne žuri da ih masovno kupuje, s obzirom da je T-14 jedan od najskupljih tenkova na svetu.<br/><br/>Zvanično cena nije objavljena, ali vojni eksperti predviđaju da bi nakon probne eksploatacije „Armata“ mogla da pojeftini i da se približi ceni ruskog tenka T-90, koji košta oko 3,5 miliona dolara, dok cena jednog američkog tenka „Abrams“ premašuje šest miliona. Stručnjaci napominju da nijedan ruski tenk nikada nije bio skuplji od „Abramsa“.<br/><br/>Od momenta prvog prikazivanja, „Armata“ je privukla ogromnu pažnju. Neke zemlje, poput Indije, zainteresovane su za nabavku novog supertenka.<br/><br/>(rs.sputniknews.com)</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:829110-Spreman-za-isporuku-Prvi-lovac-Su-57-do-kraja-godine-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:828592-Rusi-potvrdili-Kada-se-zavrsi-obuka-srpskih-vojnika-Pancir-stize-u-nasu-zemlju"/>
        <a href="http://www.novosti.rs/vesti/planeta.299.html:828649-Putin-porucio-Stavicemo-u-borbenu-upotrebu-oruzje-koje-drugi-nemaju-VIDEO"/>
        <a href="http://www.novosti.rs/vesti/planeta.299.html:827083-Srbija-je-videla-Putinov-mocni-S-400-ali-pogledajte-sta-sve-moze-njegov-jos-mocniji-naslednik-S-500-pogadja-mete-i-u-svemiru-VIDEO"/>
        <a href="http://www.novosti.rs/vesti/planeta.299.html:826910-VOZILO-ZA-SUDNjI-DAN-U-Rusiji-pronadjen-tenk-za-nuklearnu-apokalipsu"/>
      </related>
    </article>
  </body>
</html>