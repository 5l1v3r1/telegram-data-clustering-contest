<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/notio_aigaio/th-nikitaras-den-tha-epitrepsoyme-na-metatrapei-i-kos-se-amygdaleza/"/>
    <meta property="og:site_name" content="ert.gr"/>
    <meta property="article:published_time" content="2019-11-21T09:27:26+00:00"/>
    <meta property="og:title" content="Θ. Νικηταράς: Δεν θα επιτρέψουμε να μετατραπεί η Κως σε Αμυγδαλέζα"/>
    <meta property="og:description" content="Την αντίθεσή του, στην απόφαση της κυβέρνησης να μετατρέψει τα Κέντρα Υποδοχής και Ταυτοποίησης (ΚΥΤ) σε κέντρα κλειστού τύπου, εκφράζει ο δήμαρχος Κω, Θεοδόσης Νικηταράς. «Δεν μπορείς να μετατρέψεις ένα χώρο, στον οποίο διαβιούν 48 διαφορετικές εθνικότητες, σε φυλακή» δήλωσε στην ΕΡΤ Ρόδου, προσθέτοντας ότι το ΚΥΤ με μαθητική ακρίβεια θα μετατραπεί σε νέα Αμυγδαλέζα. «Δεν θέλω να γίνω μάντης κακών, αλλά θα κληθούμε ν’ αντιμετωπίσουμε σοβαρές καταστάσεις» είπε, τονίζοντας ότι θα προκληθούν εκρήξεις. Εν τω μεταξύ, σε ανακοίνωση που εξέδωσε ο Δήμος Κω για το σχέδιο της κυβέρνησης, αναφέρονται τα εξής: «Οι σημερινές ανακοινώσεις της κυβέρνησης προκαλούν σοβαρό προβληματισμό στην κοινωνία μας όσον αφορά στον τρόπο, στις συνθήκες και στο αποτέλεσμα της διαχείρισης που επιχειρείται. Από τις πρώτες ημέρες της τρέχουσας δημοτικής περιόδου ασχοληθήκαμε με αυτό το μείζον ζήτημα για το νησί μας και τους συμπατριώτες μας. Μέλημά μας η προστασία της φήμης της Κω, ως τόπου φιλοξενίας ενός από τους μεγαλύτερους τουριστικούς…"/>
  </head>
  <body>
    <article>
      <h1>Θ. Νικηταράς: Δεν θα επιτρέψουμε να μετατραπεί η Κως σε Αμυγδαλέζα</h1>
      <address><time datetime="2019-11-21T09:27:26+00:00">21 Nov 2019, 09:27</time> by <a rel="author">Χριστίνα Μέγα</a></address>
      <p>Την αντίθεσή του, στην απόφαση της κυβέρνησης να μετατρέψει τα Κέντρα Υποδοχής και Ταυτοποίησης (ΚΥΤ) σε κέντρα κλειστού τύπου, εκφράζει ο δήμαρχος Κω, Θεοδόσης Νικηταράς.<br/>«Δεν μπορείς να μετατρέψεις ένα χώρο, στον οποίο διαβιούν 48 διαφορετικές εθνικότητες, σε φυλακή» δήλωσε στην ΕΡΤ Ρόδου, προσθέτοντας ότι το ΚΥΤ με μαθητική ακρίβεια θα μετατραπεί σε νέα Αμυγδαλέζα.<br/>«Δεν θέλω να γίνω μάντης κακών, αλλά θα κληθούμε ν’ αντιμετωπίσουμε σοβαρές καταστάσεις» είπε, τονίζοντας ότι θα προκληθούν εκρήξεις.<br/>Εν τω μεταξύ, σε ανακοίνωση που εξέδωσε ο Δήμος Κω για το σχέδιο της κυβέρνησης, αναφέρονται τα εξής:<br/>«Οι σημερινές ανακοινώσεις της κυβέρνησης προκαλούν σοβαρό προβληματισμό στην κοινωνία μας όσον αφορά στον τρόπο, στις συνθήκες και στο αποτέλεσμα της διαχείρισης που επιχειρείται.<br/>Από τις πρώτες ημέρες της τρέχουσας δημοτικής περιόδου ασχοληθήκαμε με αυτό το μείζον ζήτημα για το νησί μας και τους συμπατριώτες μας.<br/>Μέλημά μας η προστασία της φήμης της Κω, ως τόπου φιλοξενίας ενός από τους μεγαλύτερους τουριστικούς προορισμούς της χώρας μας και προαγωγής των ανθρωπιστικών αρχών, ως πατρίδας του Πατέρα της Ιατρικής Ιπποκράτη.<br/>Zητήσαμε κατ΄επανάληψη την αποσυμφόρηση του νησιού μας, στο όριο των πραγματικών δυνατοτήτων που παρέχουν οι υπάρχουσες υποδομές.<br/>Θέσαμε ως κόκκινη γραμμή την μεταφορά στο νησί μας αφικνούμενων σε άλλα νησιά.<br/>Η ανακοίνωση για μετατροπή του Κ.Υ.Τ. Κω σε κλειστού τύπου μας βρίσκει αντίθετους. Δεν είναι δυνατόν να συνυπάρξουν σε κλειστό χώρο, τύπου φυλακής, αιτούντες άσυλο, ασυνόδευτα ανήλικα, οικογένειες με παιδιά, από 48 διαφορετικές χώρες, όπως είναι η σημερινή κατάσταση.<br/>Όταν το Κ.Υ.Τ. που δημιουργήθηκε για 840 θέσεις φιλοξενίας έχει φτάσει να στηρίζει σήμερα περίπου 4.500 άτομα, τι θα συμβεί σε ένα κλειστό χώρο κατ’ ελάχιστο 2000 ατόμων σύμφωνα με όσα ανακοινώθηκαν;<br/>Ποιος εγγυάται ομαλές εξελίξεις, όταν η μετεγκατάσταση δικαιούχων γίνεται με απελπιστικά βραδείς ρυθμούς με ευθύνη των εταίρων μας στην Ευρωπαϊκή Ένωση και οι επιστροφές προς Τουρκία και τρίτες χώρες είναι ελάχιστες;<br/>Ο Δήμος Κω δηλώνει την αντίθεσή του στη μετατροπή του Κ.Υ.Τ. σε κλειστού τύπου και ζητά:<br/>– Άμεση αποσυμφόρηση του νησιού στο ανεκτό όριο που προβλέπουν οι υποδομές του Κ.Υ.Τ<br/>– Καμία μεταφορά ανθρώπων από άλλα νησιά προς Κω<br/>– Ανθρώπινες συνθήκες διαβίωσης για όλους όσοι και για όσο παραμείνουν στο νησί μας.<br/>– Στελέχωση του Κ.Υ.Τ. και της Υπηρεσίας Ασύλου.<br/>– Ταχεία διεκπεραίωση των αιτήσεων ασύλου.<br/>– Πίεση στην Τουρκία για πλήρη εφαρμογή της συμφωνίας Ε.Ε. – Τουρκίας.<br/>– Δίκαιη κατανομή προσφύγων – μεταναστών και αλληλεγγύη των Ευρωπαϊκών χωρών προς τη χώρα μας».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/samos-apaitoyn-to-kleisimo-toy-yparchontos-kyt-stin-poli-thetikoi-sti-dimioyrgia-kleistoy-kentroy-oi-katoikoi-toy-nisioy-video/"/>
        <a href="https://www.ert.gr/eidiseis/ellada/kinonia/chios-diamartyria-katoikon-sto-kentro-ypodochis-vial-zitoyn-na-kleisei/"/>
        <a href="https://www.ert.gr/eidiseis/ellada/kinonia/sto-kentro-ypodochis-stin-ko-katelixan-40-prosfyges-apo-ti-symi/"/>
        <a href="https://www.ert.gr/frontpage/koloranto-gennise-avoithiti-se-ena-keli-sygklonistikes-eikones-video/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/chania-treis-traymaties-meta-apo-symploki-stis-fylakes/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/irakleio-profylakisteoi-gia-ta-52-kila-indikis-kannavis/"/>
      </related>
    </article>
  </body>
</html>