<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/mitsotakis-plenkovits-anagki-gia-nea-eniaia-politiki-asyloy-stin-e-e/"/>
    <meta property="og:site_name" content="ert.gr"/>
    <meta property="article:published_time" content="2019-11-21T09:47:53+00:00"/>
    <meta property="og:title" content="Μητσοτάκης-Πλένκοβιτς: Ανάγκη για νέα ενιαία πολιτική ασύλου στην Ε.Ε."/>
    <meta property="og:description" content="Αισιόδοξος για τις προοπτικές που ανοίγονται με τη νέα ατζέντα της Ευρωπαϊκής Επιτροπής, δήλωσε ο πρωθυπουργός Κυριάκος Μητσοτάκης κατά τη συνάντησή του με τον Κροάτη ομόλογό του, Αντρέι Πλένκοβιτς."/>
  </head>
  <body>
    <article>
      <h1>Μητσοτάκης-Πλένκοβιτς: Ανάγκη για νέα ενιαία πολιτική ασύλου στην Ε.Ε.</h1>
      <address><time datetime="2019-11-21T09:47:53+00:00">21 Nov 2019, 09:47</time> by <a rel="author">Βιβή Παπαστεφάνου</a></address>
      <p>Αισιόδοξος για τις προοπτικές που ανοίγονται με τη νέα ατζέντα της Ευρωπαϊκής Επιτροπής, δήλωσε ο πρωθυπουργός <b>Κυριάκος Μητσοτάκης</b> κατά τη συνάντησή του με τον Κροάτη ομόλογό του, <b>Αντρέι Πλένκοβιτς</b>.</p>
      <p>Ο κ. Πλένκοβιτς υποδέχθηκε τον κ. Μητσοτάκη στο πρωθυπουργικό γραφείο του στο Ζάγκρεμπ στις 8 το πρωί και είχαν 40λεπτη συνομιλία. Στο τραπέζι των συνομιλιών τέθηκαν μεταξύ άλλων η ευρωπαϊκή προοπτική των δυτικών Βαλκανίων, το πολυετές ευρωπαϊκό δημοσιονομικό πλαίσιο, οι επιπτώσεις του Brexit αλλά και η περαιτέρω ανάπτυξη των σχέσεων Ελλάδας – Κροατίας.</p>
      <figure>
        <img src="https://www.ert.gr/wp-content/uploads/2019/11/mitsotakis_kroatis_synomilies.jpg"/>
      </figure>
      <p>Είναι ευκαιρία να τεθεί μια <b>νέα φιλόδοξη ατζέντα</b> και για τις δύο χώρες, σημείωσε ο κ. Μητσοτάκης και εξέφρασε την πεποίθηση ότι ο λαϊκισμός σε όλη την Ευρώπη μπορεί να ηττηθεί, τονίζοντας την ανάγκη να συνεχίσει χωρίς τακτικισμούς, αλλά με ορθολογικές πολιτικές. Σε αυτό το σημείο επισήμανε πως «είμαστε συνεπείς με αυτά που είχαμε δηλώσει πριν εκλεγούμε». Διαβεβαίωσε πως η Ελλάδα θα συνεχίσει την πορεία για μια βιώσιμη ανάπτυξη, που -όπως υπογράμμισε- είναι προτεραιότητα για μας. Τόνισε, επίσης, πως η κατάσταση στη χώρα μας έχει βελτιωθεί σημαντικά τους τελευταίους μήνες με τις πολιτικές που υλοποιεί η κυβέρνηση. Τέλος, ο πρωθυπουργός συνεχάρη τον κ. Πλένκοβιτς για την «<b>εξαιρετική διοργάνωση</b>» του συνεδρίου του ΕΛΚ.</p>
      <figure>
        <iframe data-src="https://twitter.com/PrimeministerGR/status/1197440310730727424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Από την πλευρά του, ο <b>Κροάτης πρωθυπουργός</b> εξέφρασε τη βούλησή του για συνέχιση των διμερών σχέσεων των δύο χωρών.</p>
      <p>Στη συνέχεια ο κ. Μητσοτάκης θα συμμετάσχει σε πάνελ του συνεδρίου με θέμα τις πρωτοβουλίες του ΕΛΚ για την αντιμετώπιση της κλιματικής αλλαγής. Λίγα λεπτά πριν από το μεσημέρι, στις 11:50 ο πρωθυπουργός θα εκφωνήσει την κεντρική ομιλία του στην ολομέλεια του συνεδρίου του ΕΛΚ, κατά την οποία αναμένεται να αναφερθεί εκτενώς στο <b>προσφυγικό-μεταναστευτικό</b>.</p>
      <p>
        <b>Σχετική είδηση: <a href="https://www.ert.gr/eidiseis/ellada/politiki/stin-olomeleia-toy-synedrioy-toy-elk-tha-milisei-o-kyriakos-mitsotakis/">Στην ολομέλεια του συνεδρίου του ΕΛΚ θα μιλήσει ο Κυριάκος Μητσοτάκης</a></b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/sto-synedrio-toy-elk-o-kyriakos-mitsotakis-dieyrynsi-tis-ee-kai-klimatiki-allagi-sta-themata/"/>
        <a href="https://www.ert.gr/eidiseis/oikonomia/elladaoikonomia/sto-1-dis-ta-epomena-chronia-o-proypologismos-gia-to-elachisto-eggyimeno-eisodima/"/>
        <a href="https://www.ert.gr/perifereiakoi-stathmoi/kerkira/kerkyra-i-synantisi-toy-prothypoyrgoy-me-toys-perifereiarches/"/>
        <a href="https://www.ert.gr/eidiseis/ellada/politiki/a-charitsis-i-parataxi-toy-k-mitsotaki-odigise-ti-chora-sti-chreokopia/"/>
        <a href="https://www.ert.gr/eidiseis/ellada/politiki/metra-gia-tin-antimetopisi-toy-metanasteytikoy-prosfygikoy-anakoinonei-ayrio-i-kyvernisi/"/>
        <a href="https://www.ert.gr/perifereiakoi-stathmoi/tripoli/synantisi-p-nika-me-prothypoyrgo/"/>
      </related>
    </article>
  </body>
</html>