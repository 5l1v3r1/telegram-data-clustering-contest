<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2407443,Niemcy-zaczynaja-kusic-Ukraincow-Czy-Polska-wie-jak-ich-zatrzymac"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T09:31:00+00:00"/>
    <meta property="og:title" content="Niemcy zaczynają kusić Ukraińców. Czy Polska wie, jak ich zatrzymać?"/>
    <meta property="og:description" content="Ukraińcy coraz mniej chętnie wybierają Polskę na kraj imigracji zarobkowej. Ponowny przyjazd do naszego kraju do pracy planuje 53% Ukraińców, o 5 punktów procentowych mniej niż rok temu - wynika z raportu Personnel Service."/>
  </head>
  <body>
    <article>
      <h1>Niemcy zaczynają kusić Ukraińców. Czy Polska wie, jak ich zatrzymać?</h1>
      <address>
        <time datetime="2019-11-21T09:31:00+00:00">21 Nov 2019, 09:31</time>
      </address>
      <p>
        <b>Ukraińcy coraz mniej chętnie wybierają Polskę na kraj imigracji zarobkowej. Ponowny przyjazd do naszego kraju do pracy planuje 53% Ukraińców, o 5 punktów procentowych mniej niż rok temu - wynika z raportu Personnel Service.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/1e9e5e56-d6d1-486f-b2d1-5d6504b9bf7a.mp3"/>
          </figure>
          <p>Niemcy zaczynają kusić Ukraińców. Czy Polska wie, jak ich zatrzymać? (I.Kostyszyn/Jedynka)</p>
        </li>
      </ul>
      <p>W rankingu krajów, w których kadra ze wschodu chce pracować najbardziej, ustąpiliśmy miejsca Niemcom - mówi Monika Banyś z Personnel Service. Jak dodaje, nadal 53% Ukraińców deklaruje, że wróci do Polski, ale jeśli zapytamy ich o miejsce, w którym chcieliby pracować najbardziej, to tu wyprzedzają nas Niemcy. Monika Banyś mówi, że rolę odgrywa tu przede wszystkim aspekt finansowy, a więc to, że za Odrą można zarobić więcej niż w Polsce.</p>
      <p>
        <b>Ukraińcy w Niemczech nie będą mieli łatwo</b>
      </p>
      <p>Niemcy są dzisiaj w Europie jednym z głównych konkurentów dla Polski jeżeli chodzi o pracowników ze Wschodu i to zarówno gdy chodzi o polskich pracowników, jak i tych, którzy napływają na nasz rynek z innych regionów Europy. Ale nie powinniśmy obawiać się masowych wyjazdów Ukraińców z Polski, nawet mimo to, że Niemcy będą wdrażać od 2020 roku nową politykę migracyjną, która zliberalizuje ich przepisy pod kątem dostępności tego rynku pracy - uważa Andrzej Kubisiak z Polskiego Instytutu Ekonomicznego. Podkreśla przy tym, że "próg wejścia" na niemiecki rynek pracy dla Ukraińców pozostanie wysoki - pojawia się większa niż w przypadku Polski bariera językowa, poza tym Niemcy szukają przede wszystkim pracowników wykwalifikowanych, podczas gdy do Polski przyjeżdżają przede wszystkim ci o niższych kompetencjach.</p>
      <p>
        <b>Polska nadal ma Ukraińcom dużo do zaoferowania</b>
      </p>
      <p>Na szczęście w przypadku imigracji liczą się nie tylko pieniądze, ale także na przykład rozłąka z rodziną. Polska ma więc nadal pewne przewagi, które możemy i powinniśmy wykorzystać - zwraca uwagę Monika Banyś. Chodzi tu np. o bliskość geograficzną i językową.</p>
      <p>Eksperci twierdzą jednak zgodnie, że potencjał imigracji z Ukrainy trochę zaczyna się wyczerpywać i w przyszłym roku ta tendencja zacznie się pogłębiać. Dlatego powinniśmy zawalczyć o pracowników z Ukrainy - mówi Monika Banyś. Jej zdaniem powinniśmy stworzyć odpowiednią politykę migracyjną, uwzględniającą m.in. to, że nasz rynek pracy potrzebuje nie tylko pracowników tymczasowych, ale też osób, które zostaną u nas na stałe. Takie osoby - jej zdaniem - potrzebują ułatwień np. przy nostryfikacji dyplomów.</p>
      <p>Pracownicy z Ukrainy pracują w Polsce przede wszystkim na stanowiskach niższego szczebla, najczęściej na produkcji, w rolnictwie czy w budownictwie, ale też coraz częściej w usługach. To są branże, które jako pierwsze odczują skutki odpływu tych pracowników.</p>
      <p>PolskieRadio24.pl, Jedynka, I.Kostyszyn, md</p>
      <related>
        <a href="https://www.polskieradio.pl/42/259/Artykul/2310044,Zagraniczni-pracownicy-zasilaja-ZUS-Najbardziej-Ukraincy"/>
      </related>
      <related>
        <a href="https://www.polskieradio.pl/5/1222/Artykul/2331219,Polityka-migracyjna-Polski-bezpieczenstwo-panstwa-na-pierwszym-miejscu"/>
      </related>
    </article>
  </body>
</html>