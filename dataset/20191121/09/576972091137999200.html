<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lag-avtal.se/nyhetsarkiv/v-hotar-med-misstroende-mot-minister-6979286"/>
    <meta property="og:site_name" content="Lag &amp; Avtal"/>
    <meta property="article:published_time" content="2019-11-21T09:59:00+00:00"/>
    <meta property="og:title" content="V hotar med misstroende mot minister"/>
    <meta property="og:description" content="(Uppdaterad) Vänsterpartiet hotar med att väcka misstroende mot arbetsmarknadsminister Eva Nordmark (S). Partiet kräver att regeringen inom två veckor svarar på hur den ska uppfylla en rad krav gällande Arbetsförmedlingen."/>
  </head>
  <body>
    <article>
      <h1>V hotar med misstroende mot minister</h1>
      <address><time datetime="2019-11-21T09:59:00+00:00">21 Nov 2019, 09:59</time> by <a rel="author">TT</a></address>
      <slideshow>
        <figure>
          <img src="https://medier.talentum.com/ponIltIpIv-1574328565/media/Lagavtal/ga8ook-jonas-sjostedt-v-ali-esbati-625.jpg/alternates/FREE_640/jonas-sjostedt-v-ali-esbati-625.jpg"/>
          <figcaption>Vänsterpartiets ordförande Jonas Sjöstedt (V) och Ali Esbati (V) hotar med att väcka misstroende mot arbetsmarknadsminister Eva Nordmark (S). Foto: Jessica Gow/TT</figcaption>
        </figure>
        <figure>
          <img src="https://medier.talentum.com/ponIltIpIv-1574327369/media/Arbetarskydd/4o9cyi-eva-nordmark-jonas-sjostedt-625.jpg/alternates/FREE_640/eva-nordmark-jonas-sjostedt-625.jpg"/>
          <figcaption>Vänsterpartiets ledare Jonas Sjöstedt hotar med att väcka misstroende mot arbetsmarknadsminister Eva Nordmark (S). Foto: Jörgen Appelgren, TT-Bild</figcaption>
        </figure>
      </slideshow>
      <h4>(Uppdaterad) Vänsterpartiet hotar med att väcka misstroende mot arbetsmarknadsminister Eva Nordmark (S). Partiet kräver att regeringen inom två veckor svarar på hur den ska uppfylla en rad krav gällande Arbetsförmedlingen.</h4>
      <p>– Om regeringen låter det här kaoset fortsätta kommer vi kontakta Moderaterna för att gemensamt gå fram med ett misstroende, säger Jonas Sjöstedt på en presskonferens.</p>
      <p>Beskedet från Vänsterpartiet kommer efter de senaste veckornas kritik mot att Arbetsförmedlingen inom två år ska låta fristående aktörer ta över uppgiften att matcha arbetssökande mot lediga jobb. Vänsterpartiet meddelar att man är beredd att diskutera frågan med M.</p>
      <p>– Vi är självklart beredda att föra samtal med Moderaterna, säger Jonas Sjöstedt och menar att Moderaternas syn på situationen med Arbetsförmedlingen skiftat.</p>
      <p>– Elisabeth Svantesson (Moderaternas ekonomiskpolitiska talesperson) säger att hon är beredd att agera och då ger vi Moderaterna möjlighet att göra det. Det här gör vi inte för Moderaternas skull utom för de långtidsarbetslösas skull.</p>
      <p>Vänsterpartiet kommer med fem krav som partiet vill att regeringen ska svara på. Det handlar bland annat om att V vill att Arbetsförmedlingen ska finnas i hela landet, att stödet för funktionsnedsatta ska säkras och att regeringen återkommer med extra pengar som Arbetsförmedlingen kan använda under våren 2020.</p>
      <p>Regeringen har nu två veckor på sig att svara på kraven, meddelar Jonas Sjöstedt.</p>
      <p>– Vi har provat alla vägar som finns i riksdagen och nu återstår att använda den här möjligheten (att väcka misstroende), säger han.</p>
      <p>För att en misstroendeomröstning ska komma till stånd krävs att V får stöd av ytterligare ett parti. För att fälla arbetsmarknadsministern krävs att Vänsterpartiet får stöd av SD, M och KD.</p>
      <hr/>
      <h3>Misstroendeförklaring</h3>
      <p>Minst 35 ledamöter måste först gå ihop och föreslå att riksdagen ska rösta om att göra en misstroendeförklaring för att en omröstning ska bli av. Vänsterpartiet har 28 riksdagsledamöter.</p>
      <p>Minst 175 ledamöter måste sedan rösta ja till förslaget för att riksdagen ska förklara sitt misstroende för regeringen eller en minister. Det är en majoritet av riksdagens 349 ledamöter.</p>
      <p>Om riksdagen kommer fram till att den inte har förtroende för statsministern måste hela regeringen avgå eller utlysa ett extra val. Om riksdagen kommer fram till att den inte har förtroende för en minister måste ministern avgå.</p>
      <p>Källa: Riksdagen</p>
      <hr/>
      <related>
        <h4>Relaterade artiklar</h4>
        <a href="https://www.lag-avtal.se/nyhetsarkiv/lo-januariavtalet-forandrar-maktbalans-6979159"/>
        <a href="https://www.lag-avtal.se/nyhetsarkiv/ministern-fullkomligt-oacceptabla-loner-6973287"/>
        <a href="https://www.lag-avtal.se/nyhetsarkiv/eva-nordmark-ny-arbetsmarknadsminister-6971160"/>
        <a href="https://www.lag-avtal.se/nyhetsarkiv/lakarfacket-anmaler-regeringen-till-eu-6975373"/>
        <a href="https://www.lag-avtal.se/nyhetsarkiv/roger-mortvik-ny-statssekreterare-6973729"/>
      </related>
    </article>
  </body>
</html>