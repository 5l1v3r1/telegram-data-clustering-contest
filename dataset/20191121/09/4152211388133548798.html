<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592573/%E0%A6%95%E0%A7%8B%E0%A6%B9%E0%A6%B2%E0%A6%BF%E0%A6%B0-%E0%A6%AE%E0%A6%A4%E0%A7%87-%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87-%E0%A6%B8%E0%A6%AC%E0%A6%9A%E0%A7%87%E0%A7%9F%E0%A7%87-%E0%A6%AC%E0%A7%9C-%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C-%E0%A6%AB%E0%A6%BF%E0%A6%B2%E0%A7%8D%E0%A6%A1%E0%A6%BF%E0%A6%82"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T09:46:00+00:00"/>
    <meta property="og:title" content="কোহলির মতে গোলাপি বলে সবচেয়ে বড় চ্যালেঞ্জ ফিল্ডিং"/>
    <meta property="og:description" content="প্রথমবার গোলাপি বলে টেস্ট খেলার অভিজ্ঞতা হতে যাচ্ছে ভারতের। বাংলাদেশের বিপক্ষে কলকাতার ইডেন গার্ডেনসে হতে যাওয়া এই ম্যাচ রোমাঞ্চ ছড়াচ্ছে স্বাগতিক খেলোয়াড়দের মনে। ভিন্ন ঘরানার এই বল নিয়ে যতটুকু অনুশীলন করেছেন, তাতে করে ফিল্ডিংকে সবচেয়ে বড় চ্যালেঞ্জ মনে করছেন ভারত অধিনায়ক বিরাট কোহলি।..."/>
  </head>
  <body>
    <article>
      <h1>কোহলির মতে গোলাপি বলে সবচেয়ে বড় চ্যালেঞ্জ ফিল্ডিং</h1>
      <address><time datetime="2019-11-21T09:46:00+00:00">21 Nov 2019, 09:46</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/21/5729e65975e22a0a2644df47594a92d9-5dd660826a81a.jpg"/>
        <figcaption>ফিল্ডিংয়ে ঘাম ঝরেছে কোহলিদের</figcaption>
      </figure>
      <p>
        <b>প্রথমবার গোলাপি বলে টেস্ট খেলার অভিজ্ঞতা হতে যাচ্ছে ভারতের। বাংলাদেশের বিপক্ষে কলকাতার ইডেন গার্ডেনসে হতে যাওয়া এই ম্যাচ রোমাঞ্চ ছড়াচ্ছে স্বাগতিক খেলোয়াড়দের মনে। ভিন্ন ঘরানার এই বল নিয়ে যতটুকু অনুশীলন করেছেন, তাতে করে ফিল্ডিংকে সবচেয়ে বড় চ্যালেঞ্জ মনে করছেন ভারত অধিনায়ক বিরাট কোহলি।</b>
      </p>
      <p>বুধবার সন্ধ্যায় ফ্লাডলাইটের আলোয় পূর্ণ ট্রেনিং করেছে ভারত। লম্বা সময় নেটে ব্যাট করেছেন কোহলি। গোলাপি বলে ব্যাটিং পর্ব খুব সহজ মনে হয়নি তার কাছে। তবে ফিল্ডিংয়ে অনুশীলন আরও বেশি কঠিন লেগেছে। স্লিপে ক্যাচ ধরতে গিয়ে হাতে ছোট্ট আঘাত পান রোহিত শর্মা।</p>
      <p>ট্রেনিংয়ের সময় সবচেয়ে বেশি চ্যালেঞ্জিং কোনটা মনে হয়েছে প্রশ্নে কোহলি বলেছেন, ‘ব্যাটিংয়ে আমরা বেশি মনোযোগ দিয়েছিলাম। ভিন্ন রঙয়ের বলে খেলার সময় ব্যাটসম্যান হিসেবে ভুল না করার চিন্তাই করবেন আপনি। আমরা আমাদের টেকনিক ধরে রাখতে কাজ করেছি। কিন্তু যেটা আমাকে বিস্মিত করেছে, সেটা হলো ফিল্ডিং সেশন।’</p>
      <p>গোলাপি বলকে হকি বলের সঙ্গে তুলনা করছেন কোহলি, যাতে লাল বলের চেয়ে একটু বেশি বার্ণিশ করা হয়েছে। ভারত অধিনায়ক বলেছেন, ‘স্লিপে বল ধরার সময় এটা হাতে খুব জোরে আঘাত করেছে, মনে হয়েছে অনেক ভারী হকি বল কিংবা বাচ্চাদের খেলার সিনথেটিক বল। এমনটা হওয়ার কারণ বলে বাড়তি প্রলেপ দেওয়া আছে। ওজনে খুব বেশি পার্থক্য নেই, কিন্তু অনেক বেশি শক্ত। তাছাড়া কিপারের কাছে বল থ্রো করতে লাল বলের চেয়ে অনেক বেশি শক্তি প্রয়োগ করতে হয়।’</p>
      <p>বলের দৃষ্টিগোচরতার কারণে দিনের বেলায় উঁচু ক্যাচ নেওয়া অনেক কঠিন হবে মনে করেন ৩১ বছর বয়সী ব্যাটসম্যান, ‘দিনের বেলায় উঁচু ক্যাচ নেওয়া হবে খুব কঠিন। লাল কিংবা সাদা বলে আপনার ধারণা আছে যে কত দ্রুত বল নিচের দিকে নামছে। কিন্তু গোলাপি বল! আপনার হাতের মুঠোয় আসা পর্যন্ত বলের দিকে না তাকিয়ে থাকলে সেটা মিস হবে। ফিল্ডিং সেশন ছিল অনেক বেশি চ্যালেঞ্জিং। এই বলে ফিল্ডিং করা কত চ্যালেঞ্জিং সেটা জানলে সবাই আশ্চর্য হবে।’</p>
      <footer>/এফএইচএম/</footer>
    </article>
  </body>
</html>