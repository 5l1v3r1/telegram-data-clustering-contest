<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/kolonka/bohdan-mashai/finansy/bitkoyin-zakoni-perevahy-ta-ryzyky-lehalizacziyi-kryptovalyut"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T09:40:15+00:00"/>
    <meta property="og:title" content="Біткоїн у законі: переваги та ризики легалізації криптовалют"/>
    <meta property="og:description" content="У Раді зареєстрували законопроект про криптовалюту, який може створити передумови для початку роботи в Україні легального ринку електронних активів."/>
  </head>
  <body>
    <article>
      <h1>Біткоїн у законі: переваги та ризики легалізації криптовалют</h1>
      <address><time datetime="2019-11-21T09:40:15+00:00">21 Nov 2019, 09:40</time> by <a rel="author">Богдан Машай</a></address>
      <p>
        <b>Станом на січень 2018 року 57 українських чиновників задекларували 34 тисячі 239 біткоїнів (BTC) – електронних монет (токенів). Рекордсменом за кількістю токенів на віртуальних гаманцях був депутат VIIІ скликання Дмитро Голубов, який вказав у e-декларації 4 тисячі 376 BTC. Сукупна вартість електронного активу Голубова на початку минулого року оцінювалась у понад 2 мільярди (!) гривень. Щоправда, легально перепродавати, обмінювати чи інвестувати на території України свої біткоїни ексдепутат, як і будь-який інший громадянин, не може: юридичний статус криптовалюти ніяк не врегульований. Більше того, у 2014 році Національний банк України роз’яснив, що вважає віртуальні монети «грошовим сурогатом», обіг якого заборонений національним законодавством.</b>
      </p>
      <p>15 листопада 2019 року група депутатів <a href="https://www.slovoidilo.ua/2019/11/18/novyna/ekonomika/radu-vnesly-zakonoproekt-pro-kryptovalyutu">зареєструвала у парламенті законопроект</a>, яким пропонується внести до законодавчої бази визначення понять «віртуальний актив», «криптоактив», «операція з криптоактивами», «розподілений реєстр», «токен» та «токен-актив». Народні обранці також пропонують запровадити 5%-вий податок на прибуток від операцій з віртуальними валютами. За задумом ініціаторів, такий крок стимулює розвиток ринку віртуальних активів в Україні та допоможе отримати додаткові доходи до бюджету. Утім, криптовалюта – зручний інструмент не лише для електронних розрахунків та достатньо ризикованих інвестицій, але й для відмивання грошей та фінансування злочинності.</p>
      <h3>Криптовалюта – краще, ніж гроші</h3>
      <p>Легко пояснити значення терміну «криптовалюта» людині без спеціальних знань неможливо. Спробуємо максимально спростити це поняття. Віртуальний коїн (від англ. сoin – монета) – це код, який вираховують за допомогою складних обчислень на потужних та дорогих комп’ютерних системах. Дані про кількість випущених електронних монет та операції (обмін, продаж) з ними автоматично записуються в електронний реєстр, який називається блокчейн. У блокчейні також постійно оновлюється інформація про віртуальні рахунки, між якими переводяться монети. Особливість такого блокчейн-реєстру у тому, що перевірити його вміст будь-якої миті можуть усі учасники системи, при цьому змінити записані дані не може ніхто. Іншими словами, блокчейн – це свого роду зашифрований «журнал», з якого неможливо вирвати сторінку і в якому кожний наступний запис пов’язаний з попереднім.</p>
      <related>
        <a href="https://www.slovoidilo.ua/2019/11/19/pogljad/ekonomika/virtualni-hroshi-ukrayini-chy-potribno-lehalizuvaty-kryptovalyutu"/>
      </related>
      <p>Ключова відмінність віртуального біткоїна від реальної гривні: блокчейн-«журнал» зберігається у копіях безпосередньо на комп’ютерах «майнерів» – людей, які займаються обчисленням того самого коду. Система не має єдиного центру управління, керівника чи власника. Тоді як відповідальними за емісію та облік національної валюти України є конкретний регулятор – Національний банк. Курс електронних грошей, на відміну від «паперових», не забезпечений цінними металами чи будь-якими іншими активами. Поточна вартість токенів, по суті, залежить виключно від попиту. Саме це робить ціну на криптовалюти настільки мінливою.</p>
      <p>Децентралізація – ключова перевага віртуальних валют перед «класичними». Проводити розрахунки один з одним власники криптогрошей можуть за лічені секунди в усьому світі без посередників у вигляді банків чи платіжних систем. З іншого боку, неможливість регуляторів контролювати операції з криптогрошима разом з повною анонімністю власників гаманців перетворили коїни на зручний фінансовий інструмент у руках злочинців.</p>
      <h3>Від ненависті до любові</h3>
      <p>Перший зафіксований обмін криптовалют на товар відбувся у США у 2010 році: американець за 10 тисяч біткоїнів придбав дві піци. З тої миті ставлення до віртуальних грошей у світі змінюється від повного несприйняття до поступової легалізації. Найпоказовішим прикладом є Китай. У 2013 році влада Піднебесної повністю заборонила обіг криптовалют та роботу криптобірж, які тоді розцінювала як загрозу стабільності національної фінансовій системі. Сьогодні ж президент Китаю Сі Цзіньпін заявляє про наміри інвестувати в розвиток блокчейн-технологій, а Народний банк Китаю працює над випуском «криптоюаню». Схожою ситуація була і в Німеччині: у 2011 році Федеральне управління фінансового нагляду Німеччини не вважало Bitcoin електронними грошима, у 2018-му – надало токену статус законного платіжного засобу. На поступове визнання криптовалют впливає той фактор, що повністю їх заборонити чи знищити неможливо, а контролювати – надзвичайно складно. Блокчейн, по суті, є самодостатньою глобальною наднаціональною мережею.</p>
      <p>У багатьох європейських країнах ставлення влади до електронних грошей лише формується. Токени не забороняють, але й не прирівнюють на законодавчому рівні до паперових грошей. Зокрема, через те, що частина впливових інвесторів не вірить у майбутнє електронних активів. Наприклад, американець Джорд Сорос вважає криптовалюту «чистою спекуляцією, яка базується на непорозумінні».</p>
      <p>Та навіть там, де «майнінг» та розрахунки у біткоїнах поза законом, функціонують сірі криптобіржі, операції на яких не регулюються законодавством. Від цього втрачають і брокери, які жодним чином не захищені від шахрайства, і держава, яка недоотримує податки до бюджету. Саме такою ситуація є в Україні: Нацбанк не визнає електронні монети грошима, а чиновники водночас декларують майже три з половиною десятки тисяч токенів на мільярди гривень.</p>
      <p>Запропонований депутатами Верховній раді законопроект про криптовалюту може створити передумови для початку роботи в Україні легального ринку електронних активів. За умови поліпшення інвестиційного клімату у цілому, це сприятиме покращенню міжнародного економічного іміджу України та наповненню бюджету податками. Наступне завдання складніше – встановити реальних власників віртуальних монет. Без його виконання в українських корупціонерів з’явиться ще один інструмент для відмивання «справжніх» грошей.</p>
      <p>
        <i>Богдан Машай, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/novyna/finansy/lvivskij-zaliznyczi-majnyly-kryptovalyutu"/>
        <a href="https://www.slovoidilo.ua/2019/06/19/novyna/finansy/facebook-oholosyv-pro-zapusk-novoyi-kryptovalyuty"/>
        <a href="https://www.slovoidilo.ua/2018/11/15/novyna/svit/mvf-zaproponuvav-stvoryty-alternatyvu-kryptovalyutam"/>
        <a href="https://www.slovoidilo.ua/2018/04/17/infografika/suspilstvo/blokchejn-derzhstrukturax-yaki-krayiny-vzhe-vykorystovuyut-texnolohiyu"/>
      </related>
    </article>
  </body>
</html>