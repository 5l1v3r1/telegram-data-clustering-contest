<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/kisnovesu_scythe_huto_a_lathataron.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-21T09:05:00+00:00"/>
    <meta property="og:title" content="Kisnövésű Scythe hűtő a láthatáron"/>
    <meta property="og:description" content="A 100 wattos TDP-re felkészített Shuriken 2 hűtő elsősorban az erős Mini-ITX konfigok tulajdonosai számára lehet érdekes."/>
  </head>
  <body>
    <article>
      <h1>Kisnövésű Scythe hűtő a láthatáron</h1>
      <address><time datetime="2019-11-21T09:05:00+00:00">21 Nov 2019, 09:05</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>Hi﻿rd﻿e﻿tés</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Új processzorhűtővel bővült a Scythe palettája (még ha ez a gyártó weboldalán nem is látszik), mely a méretével nem, teljesítményével annál inkább kitűnik a kategóriatársak közül.</p>
      <figure>
        <img src="https://prohardver.hu/dl/cnt/2019-11/156522/pic1.jpg"/>
      </figure>
      <p>Az alacsony profilú, főleg Mini-ITX alapú számítógépekbe tervezett eszköz az alaplapra merőleges, alumíniumból készült hűtőbordát kapott, melynek szellőzéséről egy PWM vezérlésű, 92 mm átmérőjű Kaze Flex ventilátor gondoskodik. A lapátok percenként 2500 fordulatra is képesek, maximum 23,2 dB-es zajszintet produkálva, jobb pillanataikban pedig elérhetik a 41,3 CFM-es légszállítási értéket is.</p>
      <figure>
        <img src="https://prohardver.hu/dl/cnt/2019-11/156522/pic2.jpg"/>
      </figure>
      <p>Az 58 mm magas és 350 g tömegű hűtő nikkelezett réz talpon keresztül érintkezik a processzorral, melyek közül akár a 100 W TDP-s modelleket is képes megszabadítani terhüktől. A hőt négy darab, egyenként 6 mm átmérőjű hőcső továbbítja a lamellák felé.</p>
      <figure>
        <img src="https://prohardver.hu/dl/cnt/2019-11/156522/pic3.jpg"/>
      </figure>
      <p>Az AMD AM4 és Intel LGA 115x foglalattal megáldott CPU-kkal kompatibilis Scythe Shuriken 2 SCSK-2000 várhatóan december elejétől lesz megvásárolható, egyelőre ismeretlen áron.</p>
    </article>
  </body>
</html>