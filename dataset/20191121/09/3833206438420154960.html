<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Eksperti-za-poskupvaneto-na-Grazhdanskata-s-400-Celta-e-da-se-podobri-bezopasnostta-na-dvizhenieto-915630"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T09:19:00+00:00"/>
    <meta property="og:title" content="Експерти за поскъпването на &quot;Гражданската&quot; с 400%: Целта е да се подобри безопасността на движението"/>
    <meta property="og:description" content="До 4 пъти по-скъпа може да стане застраховката &quot;Гражданска отговорност&quot; с новата система &quot;Бонус- мал..."/>
  </head>
  <body>
    <article>
      <h1>Експерти за поскъпването на "Гражданската" с 400%: Целта е да се подобри безопасността на движението</h1>
      <address>
        <time datetime="2019-11-21T09:19:00+00:00">21 Nov 2019, 09:19</time>
      </address>
      <p>До 4 пъти по-скъпа може да стане застраховката "Гражданска отговорност" с новата система "Бонус- малус". Законопроектът беше представен за обществено обсъждане. Цената на застраховката ще се определя от нарушения в 7 категории, а шофьорите ще бъдат разделяни в няколко класа. В зависимост от класа, в който попадне водачът, отстъпката му може да е между 23-25%. Съответно оскъпяването да достигне 400%.</p>
      <p>"Този проект е същият като предишния, но с някои подобрения. Целта е да се подобри безопасността на движението по пътищата", заяви застрахователният експерт Цветанка Крумова пред Нова тв.</p>
      <p>"400%  е много, но не е задължително. Това е като с глобите. Били много големи. Ами кой те кара да нарушаваш правилата? Никой не те кара", заяви Красимир Георгиев от Асоциацията за квалификация на автомобилистите в България.  </p>
      <p>"В момента никой не може да каже какъв ще е ефектът от тази система, защото тя се базира на нарушенията на пътищата, а не на застрахователната статистика. Доброто нещо е, че ще се даде един рестарт на застраховката "Гражданска отговорност".</p>
      <p>"Всяко едно нарушение е потенциално ПТП", допълни Георгиев.</p>
      <p>Според експертите все още не може да се каже какъв ще е ефектът от промените. Крумова отбеляза още, че един от основните моменти, които се коментират в момента е задължението всеки един собственик да декларира всички водачи на автомобила.</p>
      <p>"Ако имате един собственик с определен брой точки "Бонус-малус" и друг водач се взима предвид най-лошият шофьор", обясни Крумова.</p>
      <p>Така шофьор с най-много нарушения в семейството ще оскъпи застраховката.</p>
      <p>"Автомобилът също има отношение в системата на безопасността", каза Красимир Георгиев.</p>
    </article>
  </body>
</html>