<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/forste-snofall-ga-skader-for-100-millioner-kroner/71844386"/>
    <meta property="og:site_name" content="Dinside"/>
    <meta property="article:published_time" content="2019-11-21T09:36:47+00:00"/>
    <meta property="og:title" content="Første snøfall ga skader for 100 millioner kroner"/>
    <meta property="og:description" content="Nå vil forsikringsselskapene ha forbud mot sommerdekk i vintermånedene."/>
  </head>
  <body>
    <article>
      <h6 class="kicker">Ønsker forbud mot sommerdekk:</h6>
      <h1>Første snøfall ga skader for 100 millioner kroner</h1>
      <h2>Nå vil forsikringsselskapene ha forbud mot sommerdekk i vintermånedene.</h2>
      <address><time datetime="2019-11-21T09:36:47+00:00">21 Nov 2019, 09:36</time> by <a rel="author">Pål Joakim Pollen</a></address>
      <p>Er det én ting som er en gjenganger hver høst, så er det at det første snøfallet kommer som julekvelden på kjerringa for norske bilister.</p>
      <p>I år var intet unntak, og Gjensidige kan rapportere om at nordmenn leverte skademeldinger for rundt 100 millioner kroner i forbindelse med det første snøfallet for en drøy uke siden.</p>
      <p>Nesten 4.000 skademeldinger fant veien til forsikringsselskapene - 15-20 prosent mer enn gjennomsnittet. Riktignok er det ikke slik at alle skademeldingene kan kobles til glatte veier, påpeker kommunikasjonssjef i Gjensidige, Bjarne Rystad.</p>
      <related>
        <a href="https://www.dinside.no/motor/mange-glemmer-a-etterskru-hjulmuttere-etter-dekkskift/71784782"/>
      </related>
      <h3>Ønsker forbud mot sommerdekk</h3>
      <p>Ifølge Gjensidiges statistikk krasjer 50 nordmenn daglig med sommerdekk på vinterføre.</p>
      <p>- Bilister på sommerdekk på skikkelig vinterføre er en fare for seg selv og andre. Våre naboland har for lengst innført et slikt påbud, nå er det på tide vi følger etter. Vi trenger å få ned antallet bilister som fremdeles gambler på sommerdekk om vinteren. En altfor stor andel biler involvert i ulykker på vinterveier er skodd med sommerdekk, sier Torbjørn Brandeggen, kommunikasjonsrådgiver i Tryg Forsikring.</p>
      <p>Nå ønsker Tryg forsikring et forbud mot å bruke sommerdekk på vinterføre og foreslår strengere reaksjoner mot dem som ikke er skodd skikkelig. Det er Gjensidige hjertens enig i.</p>
      <h3>Fra 3 mm til 4 mm</h3>
      <p>En undersøkelse fra Tryg viser at så mange som 364.000 norske bilister kjører på dekk som er mer enn fire år gamle på vinterstid, og at så mange som 250.000 svarer «vet ikke».</p>
      <related>
        <a href="https://www.dinside.no/motor/denne-koden-bor-du-sjekke-na/71732091"/>
      </related>
      <p>Selskapet ønsker at myndighetene endrer lovverket slik at minste mønsterdybde økes fra 3 mm til 4 mm i vintermånedene. Samtidig vil de ha påbud om bruk av vinterdekk, med eller uten pigger, i vintersesongen.</p>
      <h3>- Kamikaze-piloter</h3>
      <p>- Med et påbud bør også strafferammen for å kjøre på sommerdekk på vinterføre øke i form av høyere bøter, prikkbelastning samt lavere toleranse for å inndra førerkortet på stedet. Vi kan ikke ha kamikaze-piloter på norske vinterveier, avslutter Brandeggen i Tryg Forsikring.</p>
      <related>
        <h4>les også:</h4>
        <a href="https://www.dinside.no/motor/viser-dekket-uten-luft/71161295"/>
      </related>
    </article>
  </body>
</html>