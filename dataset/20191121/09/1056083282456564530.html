<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019536/%D8%B3%D8%A7%D8%AE%D8%AA%D9%85%D8%A7%D9%86-%D8%AC%D8%AF%DB%8C%D8%AF-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%DA%A9%D9%84%D9%86%DA%AF-%D8%B2%D9%86%DB%8C-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:20:10+00:00"/>
    <meta property="og:title" content="ساختمان جدید اتاق بازرگانی کرمانشاه کلنگ زنی شد"/>
    <meta property="og:description" content="ایسنا/کرمانشاه ساختمان جدید اتاق بازرگانی کرمانشاه طی مراسمی با حضور جمعی از فعالان اقتصادی، امروز(30 آبان) کلنگ زنی شد."/>
  </head>
  <body>
    <article>
      <h1>ساختمان جدید اتاق بازرگانی کرمانشاه کلنگ زنی شد</h1>
      <address><time datetime="2019-11-21T09:20:10+00:00">21 Nov 2019, 09:20</time> by <a rel="author">فاطمه کمانی</a></address>
      <p>ایسنا/کرمانشاه ساختمان جدید اتاق بازرگانی کرمانشاه طی مراسمی با حضور جمعی از فعالان اقتصادی، امروز(30 آبان) کلنگ زنی شد.</p>
      <p>کیوان کاشفی رییس اتاق بازرگانی کرمانشاه در این آیین با اشاره به ویژگی‌های ساختمان جدید اتاق کرمانشاه، گفت: در تمام اتاق‌های بازرگانی غرب کشور مشابه چنین ساختمانی نخواهیم داشت.</p>
      <p>وی ادامه داد: برای احداث ساختمان جدید اتاق بازرگانی کرمانشاه از اتاق‌های بازرگانی دنیا و برخی اتاق‌های برتر کشور الگو گرفتیم.</p>
      <p>به گفته عضو هیات رییسه اتاق بازرگانی ایران، برای طراحی این ساختمان مسابقه‌ای برگزار شد و اخذ پروانه ساخت آن نیز حدود دو سال طول کشید.</p>
      <p>کاشفی تاکیدکرد: محل جدید  اتاق بازرگانی کرمانشاه در فضای بالغ بر یازده هزار  مترمربع زمین و زیربنای ۶۸۰۰ مترمربع و در قالب چهار طبقه احداث می‌شود.</p>
      <p>وی با بیان اینکه بخش‌های مختلف و مجهزی برای این ساختمان در نظر گرفته شده، یادآوری کرد: فضای اداری مجزا، سالن اجتماعات بزرگ که در کرمانشاه ویژه خواهد بود، چند سالن جلسات برای برگزاری همزمان سمینارها و کمیته های جانبی، سالن پذیرش هیات‌های اقتصادی و تجاری، سالن جلسات B2B، محل موزه، محل نمایشگاه و... از جمله این بخش‌ها است.</p>
      <p>وی اضافه کرد: محل استقرار تشکل‌های اقتصادی زیرمجموعه اتاق  نیز در این ساختمان دیده شده است.</p>
      <p>رییس اتاق بازرگانی کرمانشاه معتقد است، این ساختمان می‌تواند نیاز ۳۰ سال آینده بخش خصوصی استان را پوشش دهد.</p>
      <p>کاشفی درباره برنامه زمانبندی تکمیل این پروژه نیز خاطرنشان کرد: بنا داریم ظرف یکسال کارهای سفت کاری و اسکلت ساختمان تکمیل شود و کل پروژه حداکثر در مدت دو و نیم سال به بهره‌برداری برسد.</p>
      <p>وی اعتبار برآورد شده برای احداث ساختمان جدید اتاق کرمانشاه را ۳۵۰ میلیارد ریال اعلام کرد و افزود: نیمی از این اعتبار اکنون تامین شده و مابقی نیز به تدریج تامین می‌شود.</p>
      <p>به گفته کاشفی، اعتبار این ساختمان از محل کمک‌های اتاق ایران و نقدینگی خود اتاق کرمانشاه با کمک اعضای هیات نمایندگان تامین شده است.</p>
      <p>انتهای پیام</p>
    </article>
  </body>
</html>