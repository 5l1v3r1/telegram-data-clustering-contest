<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/hakerzy-czyszcza-konta-polakow-policja-ostrzega-przed-oszustwami-na-1-euro/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T09:05:53+00:00"/>
    <meta property="og:title" content="Hakerzy czyszczą konta Polaków! Policja ostrzega przed oszustwami na „1 euro”"/>
    <meta property="og:description" content="Policjanci z Puław przestrzegają przed najnowszymi oszustwami internetowymi. Kliknięcie w ofertę za 1 euro i podanie numeru karty bankomatowej kończy się wyczyszczeniem konta bankowego. "/>
  </head>
  <body>
    <article>
      <h1>Hakerzy czyszczą konta Polaków! Policja ostrzega przed oszustwami na „1 euro”</h1>
      <address><time datetime="2019-11-21T09:05:53+00:00">21 Nov 2019, 09:05</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Policjanci z Puław przestrzegają przed najnowszymi oszustwami internetowymi. Kliknięcie w ofertę za 1 euro i podanie numeru karty bankomatowej kończy się wyczyszczeniem konta bankowego. </b>
      </p>
      <p>W ten sposób dwoje mieszkańców Puław straciło wszystkie środki zgromadzone na swoich kontach.</p>
      <p>Do obu zdarzeń doszło w listopadzie w Puławach. 47-latka podczas zakupów internetowych zauważyła ofertę wypróbowania telefonu komórkowego za wyjątkowo niską cenę – 1 euro. Kobieta przekonana, że pochodzi ona z popularnego sklepu internetowego, gdzie już robiła zakupy, kliknęła w link oferty.</p>
      <p>Po kliknięciu w okienko, nastąpiło przeniesienie na stronę, na której znajdował się formularz składający się z podstawowych danych osobowych oraz numeru karty bankowej. Kobieta wypełniła formularz podając swoje dane. Następnego dnia zorientowała się, że z jej konta zniknęła nie tylko równowartość 1 euro, ale również kilkaset złotych, które miała na rachunku.</p>
      <p>Z podobną sytuacją miał do czynienia 42-letni mieszkaniec Puław. Został oszukany podczas zakupu obuwia. Okazało się, że poza pieniędzmi za buty i równowartością 1 euro, z jego konta zniknęło blisko 2 tys. zł. On również, realizując transakcję, musiał podać swoje dane oraz numer karty bankowej. W jego przypadku oszuści dokonali łącznie cztery 4 transakcje, w ciągu dwóch dni. Po sprawdzeniu danych na koncie wyszło na jaw, że firmy podane w adresach przelewów nie istnieją, a konta bankowe, na które przekierowano przelewy, zostały natychmiast opróżnione z pieniędzy.</p>
      <p>
        <b>Policja ostrzega!</b>
      </p>
      <ul>
        <li>Oszustwa na 1 euro polegają głównie na tym, że obok oferty prawdziwej, wyświetlana jest oferta fałszywa, zazwyczaj umieszczona na podrobionej stronie internetowej, łudząco przypominającej tą, z której aktualnie korzystamy. Podrabiane są strony internetowe sklepów, popularnych portali, ale także gazet i portali informacyjnych.</li>
        <li>Zdarza się także, że oszuści, chcąc uwiarygodnić swoją „ofertę” opisują zmyślone historie osób, które już zakupiły ich produkty. Historie są tak wiarygodne, że czytająca je osoba jest w stanie uwierzyć w prawdziwość oferty i podejmuje decyzję o kliknięciu w promocyjny link. Bywa także, że oszuści udają dziennikarzy popularnych czasopism i informują czytelników, że oni już zweryfikowali promocję zamawiając oferowany produkt – na dowód tego wklejają do oferty zmodyfikowane zdjęcie.</li>
        <li>Fałszywe oferty często zawierają aktualizację, która ma wywołać u czytelników poczucie uciekającej im sprzed nosa okazji, np. „Promocja kończy się dziś o północy, nie czekaj, zamów już dziś, zostało tylko 100 egzemplarzy”.</li>
        <li>Pod fałszywymi ofertami wyświetlane są liczne komentarze, zamieszczone rzekomo przez osoby, które skorzystały z promocji za 1 euro i są z niej zadowolone.</li>
        <li>Oszuści znaleźli też sposób na wątpliwości kupującego i próbę wycofania się z transakcji: próba anulowania subskrypcji w tej usłudze wymaga podania swoich danych, łącznie z danymi karty płatniczej.</li>
        <li>Z tego powodu przed dokonaniem transakcji finansowej zawsze powinniśmy sprawdzić certyfikat bezpieczeństwa strony www, na której się znajdujemy, aby upewnić się, że nie jest podrobiona. Przede wszystkim jednak, nie należy wierzyć w wyjątkowe okazje i nierealnie niskie ceny.</li>
      </ul>
      <p>Źródło: lubelska.policja.gov.pl</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/chca-zlikwidowac-pgz-w-jej-miejsce-powstanie-nowa-panstwowa-agencja-powodem-przepychanki-wewnatrz-partii/"/>
        <a href="https://nczas.com/2019/11/21/autor-slepnac-od-swiatel-ostro-atakuje-stanislaw-michalkiewicz-przenikliwie-odpowiada/"/>
        <a href="https://nczas.com/2019/11/21/skandal-smieszne-wysokosci-kaucji-za-bosow-mafii-slowik-wyjdzie-za-400-tys-zl/"/>
        <a href="https://nczas.com/2019/11/21/tylko-u-nas-nowy-rzecznik-partii-korwin-kto-zastapil-grabarczyka/"/>
        <a href="https://nczas.com/2019/11/21/ks-gniadek-svd-ostrzega-przed-planami-ministra-finansow-kosciol-powinien-byc-przeciwko/"/>
        <a href="https://nczas.com/2019/11/21/polska-liderem-wg-zydowskiego-portalu-co-drugi-z-polakow-ma-byc-antysemita/"/>
        <a href="https://nczas.com/2019/11/21/mocne-slowa-putina-ws-wegla-i-klimatu-gospodarka-bez-spalania-dwutlenku-wegla-cofnie-nas-do-jaskin/"/>
        <a href="https://nczas.com/2019/11/21/zniesienie-30-krotnosci-zus-nie-przeszlo-rzad-pis-nie-ma-wyjscia-musi-podnosic-podatki/"/>
        <a href="https://nczas.com/2019/11/21/nawet-na-odchodnym-nie-odpuszcza-przyboczny-karczewskiego-zgarnal-spora-odprawe/"/>
      </related>
    </article>
  </body>
</html>