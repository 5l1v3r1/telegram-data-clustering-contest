<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019543/%D8%B3%D8%B1%D9%85%D8%B1%D8%A8%DB%8C-%D8%B4%D8%A7%D9%87%DB%8C%D9%86-%D8%B1%D9%88%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86%D9%85%D8%A7%D9%86-%DA%A9%D8%A7%D8%B1-%D9%85%DB%8C-%DA%A9%D9%86%DB%8C%D9%85-%D8%AA%D8%A7-%D8%A7%D8%B3%DB%8C%D8%B1-%D8%AD%D9%88%D8%A7%D8%B4%DB%8C-%D9%86%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T09:30:09+00:00"/>
    <meta property="og:title" content="سرمربی شاهین: روی بازیکنانمان کار می‌کنیم تا اسیر حواشی نشوند"/>
    <meta property="og:description" content="ایسنا/کرمانشاه پس از آنکه دیدار بین دو تیم شاهین کرمانشاه و مقاومت البرز در هفته هفدهم لیگ برتر فوتسال لغو و به زمان دیگری موکول شد، تیم شاهین در هفته هجدهم رقابت های لیگ به مصاف ارژن شیراز می‌رود."/>
  </head>
  <body>
    <article>
      <h6 class="kicker">رویارویی شاهین کرمانشاه و ارژن شیراز در لیگ برتر فوتسال</h6>
      <h1>سرمربی شاهین: روی بازیکنانمان کار می‌کنیم تا اسیر حواشی نشوند</h1>
      <address><time datetime="2019-11-21T09:30:09+00:00">21 Nov 2019, 09:30</time> by <a rel="author">فاطمه احمدیان</a></address>
      <p>ایسنا/کرمانشاه پس از آنکه دیدار بین دو تیم شاهین کرمانشاه و مقاومت البرز در هفته هفدهم لیگ برتر فوتسال لغو و به زمان دیگری موکول شد، تیم شاهین در هفته هجدهم رقابت های لیگ به مصاف ارژن شیراز می‌رود.</p>
      <p>محسن خبیری سرمربی تیم شاهین کرمانشاه در گفت و گو با ایسنا، درخصوص دیدار پیش روی تیمش با ارژن شیراز اظهار کرد: قرار بود یکشنبه این هفته در کرمانشاه میزبان تیم مقاومت البرز باشیم، اما بنا به دستور مسئولان سازمان لیگ این دیدار نیز مانند اکثر دیدارهای هفته هفدهم لغو شد تا در زمان دیگری برگزار شود.</p>
      <p>وی افزود: از هفته پیش و پس از باختی که برابر تیم سوهان محمدسیما قم داشتیم، خود را برای دیدار با حریف البرزی آماده کرده بودیم و حتی به آنالیز بازیهای این تیم هم پرداختیم.</p>
      <p>سرمربی تیم شاهین عنوان کرد: پس از لغو این دیدار، تمریناتمان را باانگیزه و بصورت منظم برای دیدار با تیم ارژن شیراز ادامه دادیم.</p>
      <p>وی تصریح کرد: تیمی که جمعه این هفته (اول آذر) برابر آن قرار می‌گیریم، درحال حاضر در رده سیزدهم  جدول لیگ و یک پله بالاتر از ما قرار دارد، اما در تعطیلات نیم فصل خود را تقویت کرده و در سه بازی اخیرش هیچ باختی نداشته است.</p>
      <p>خبیری عنوان کرد: با این وجود بازیهای حریف شیرازی را آنالیز می کنیم و سعی خواهیم کرد تا با شناسایی نقاط ضعف بازیکنان این تیم، بتوانیم بر آنها غلبه کنیم.</p>
      <p>وی یادآورشد: خوشبختانه چند تن از بازیکنانمان که مصدوم بودند اکنون در شرایط بهتری قرار دارند و می‌توانند برای بازی روز جمعه تیم را همراهی کنند.</p>
      <p>سرمربی تیم شاهین اضافه کرد: از سوی دیگر باتوجه به اینکه جو سالن تیم های حریف، حواشی آنها و ضعف داوری باعث می شود تا بازیکنانمان از نظر روحی و روانی تحت تاثیر قرار بگیرند، برای همین تلاش کرده ایم تا در این بخش روی تیم‌مان کار کنیم.</p>
      <p>وی یادآورشد: اگر نکات فنی را که به بازیکنان گوشزد می‌کنم، به دقت اجرا کنند، قطعا روزهای خوبی پیش رو خواهیم داشت.</p>
      <p>انتهای پیام</p>
    </article>
  </body>
</html>