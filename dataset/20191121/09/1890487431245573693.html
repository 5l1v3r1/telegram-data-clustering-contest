<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520789-faze-jedna-mozna-nebude-nejen-korunu-to-nezajima/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T09:14:02+00:00"/>
    <meta property="og:title" content="Fáze jedna (možná) nebude. Nejen korunu to nezajímá"/>
    <meta property="og:description" content="V posledních dnech bylo patrné, že se trhy z poměrně nedávné nervozity částečně uklidnily. Stačil však jeden komentář a jedna spekulace, abychom byli svědky opětovného návratu risk-off módu. O něco více než na devizových se ale zažehnutá nervozita proj..."/>
  </head>
  <body>
    <article>
      <h1>Fáze jedna (možná) nebude. Nejen korunu to nezajímá</h1>
      <address><time datetime="2019-11-21T09:14:02+00:00">21 Nov 2019, 09:14</time> by <a rel="author">Jan Berka</a></address>
      <p>
        <b>V posledních dnech bylo patrné, že se trhy z poměrně nedávné nervozity částečně uklidnily. Stačil však jeden komentář a jedna spekulace, abychom byli svědky opětovného návratu risk-off módu. O něco více než na devizových se ale zažehnutá nervozita projevuje na akciích a dluhopisech.</b>
      </p>
      <p>Zmiňovaný komentář se netýkal nikoho jiného než amerického prezidenta Donalda Trumpa. Ten na začátku týdne uvedl, že pokud nebude dosaženo dohody s Čínou ve fázi jedna, dojde na zvýšení cel. Včera k tomu následně přidal, že se dosavadní postoj čínského tábora neshoduje s jeho představou o průběhu vyjednávání. Vše nakonec podtrhla informace agentury Reuters o tom, že obchodní dohoda mezi USA a Čínou ve fázi jedna nebude letos dost možná vůbec uzavřena.</p>
      <p>Byť jde jen o spekulaci, indicie podporující nedosažení dohody tu jsou. Jednou z nich může být evidentní neochota americké strany přistoupit na požadavek Číny ohledně stažení uvalených cel, vedle toho i přijetí zákona o podpoře ochrany lidských práv v Hongkongu. Zatímco v prvním případě zůstává čínská strany potichu, ve druhém se již vymezila vůči americkému vměšování se do hongkongských událostí.</p>
      <p>Najdou se sice i pozitivní zprávy jako včerejší začátek udělování licencí americkým firmám k obchodování s čínskou Huawei či Trumpem zmíněná snaha o celní výjimku společnosti Apple, blížící se deadline 15. prosince, kdy má dojít na další vlnu nových cel na čínské zboží v hodnotě 156 miliard dolarů, ve spojení se zřejmě minimálním posunem ve vyjednávání je hravě přebije. Výsledkem toho je propad amerických, evropských i asijských akcií a pokles výnosů dluhopisů.</p>
      <p>Na devizových trzích jsme v posledních dnech pozorovali relativní uklidnění. Bezpečné přístavy jako japonský jen a švýcarský frank neměly výraznější tendenci posilovat, zatímco u rizikovějších a procyklických měn byla patrná lepší nálada. Poslední data CFTC, byť zveřejněná se zpožděním, v tomto směru potvrdila, že si obchodníci vybírají. Zatímco otevřené pozice na euru a libře zůstávají v podstatě flat, u jenu a franku došlo na nárůst shortů. Změn se dočkal i novozélandský a kanadský dolar, kde roli sehrály nejen regionální fundamenty, např. výhled sazeb a data, ale zejména i předchozí otevřené pozice dosahující v rámci skupiny G10 „extrémů“ na obou stranách.</p>
      <p>Zajímavé bude sledovat, zda tento posun bude pokračovat. Vsadili bychom si na to, že k úterý 19. listopadu ano, jelikož během týdne předtím trhy nepracovaly s výše zmíněnými zprávami. Následných sedm dní by však mohlo být už o něco zajímavějších.</p>
      <p>Zaměříme-li se na události včerejšího dne, klíčový byl zápis z posledního zasedání Fedu, na kterém byly sazby sníženy potřetí v řadě. Fed Minutes ukázaly, že měnový výbor zastává pozitivní výhled americké ekonomiky, proto neexistuje potřeba dále snižovat sazby. Na druhou stranu platí, že rizika výhledu jsou zvýšená a nakloněná směrem k poklesu. Poslední zasedání Fedu se uskuteční 11. prosince. I přesto, že nálada na trzích bude do té doby volatilní zejména v souvislosti s obchodními spory, přikláníme se k úrokové stabilitě. Případné změny, a to směrem k nižším sazbám, bychom při eskalaci situace očekávali nejdříve na začátku roku 2020.</p>
      <p>Opětovný nástup risk-off módu pomohl americkému dolaru, byť to na proražení hranice 1,1000 EURUSD v nejbližších dnech nevypadá. U bezpečných přístavů, tj. japonský jen a švýcarský frank, pak dnes ráno nepozorujeme posun, který by odpovídal averzi k riziku patrné například u dluhopisů a akcií.</p>
      <blockquote>
        <b>Koruna směřuje k hranici 25,50 za euro</b>
      </blockquote>
      <p>Koruna jakožto rizikovější měna rovněž nereaguje na horší náladu. Naopak si za včerejší den připsala další posun směrem k hranici 25,50 za euro. Každopádně platí, že vzhledem k absenci dat je likvidita korunového trhu nízká.</p>
      <p>Za včerejším posunem bychom mohli hledat komentář člena bankovní rady ČNB Vojtěcha Bendy. Ten se podobně jako na posledním zasedání přiklonil ke zpřísnění měnové politiky. Jeho hlavním argumentem byly inflační tlaky a možnost jejich zesílení.</p>
      <p>Bendova slova se evidentně podepsala na sazbách peněžního trhu, konkrétně u kontraktů FRA. Jejich posun nahoru bychom tak označili za důvod posilujícího kurzu koruny, a to i v prostředí globální nejistoty.</p>
      <blockquote>
        <b>Výhled pro dnešní den</b>
      </blockquote>
      <p>Dolar se vůči euru v online směnárně RoklenFx obchoduje za středový kurz 1,1072 EURUSD, dolarový index se pak nachází na hodnotě 97,92 bodu. Během dne by se kurz EURUSD měl pohybovat v rozmezí od 1,1032 do 1,1084 EURUSD.*</p>
      <p>Koruna se aktuálně vůči euru v online směnárně RoklenFx obchoduje za středový kurz 25,51 EURCZK. Dle naší predikce by se kurz vůči euru měl držet v rozmezí 25,48 až 25,89 EURCZK, ve dvojici s dolarem zase od 23,01 až 23,16 USDCZK.*</p>
      <p>
        <i>Průměrný nominální kurz, zveřejňovaný ECB, bude dle použitých modelů s vysokou pravděpodobností ve zmíněném intervalu. Predikce měnových kurzů jsou založeny na modelu časových řad, který zohledňuje předchozí hodnotu kurzu i jeho minulou volatilitu. K přesnějšímu určení budoucí volatility je do modelu navíc zakomponován faktor zveřejňování makroekonomických dat. Model je tak schopen určit, kdy lze očekávat zvýšenou či sníženou volatilitu směnného kurzu.</i>
      </p>
      <p>
        <i>Disclaimer: Tento článek má pouze informativní charakter a neslouží jako investiční doporučení dle zákona č. 256/2004 Sb. o podnikání na kapitálovém trhu. Při zpracování tohoto článku autor vycházel z veřejně dostupných zdrojů. Za případné chyby v textu nebo v datech nenesou společnosti Roklen Holding a.s. ani Roklen360 a.s. zodpovědnost.</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/tema/5647828.html"/>
        <a href="https://video.kurzy.cz/y/0DSX2TbD3Zw/"/>
        <a href="https://www.kurzy.cz/tema/5598562.html"/>
        <a href="https://www.kurzy.cz/zpravy/505273-evonomics-mozna-se-budeme-muset-smirit-s-jednim-neprijemnym-rysem-kapitalismu/"/>
        <a href="https://www.kurzy.cz/zpravy/186893-uprostred-krize-je-mozne-v-usa-koupit-dum-za-jeden-dolar/"/>
        <a href="https://www.kurzy.cz/tema/4853408.html"/>
        <a href="https://www.kurzy.cz/tema/4600403.html"/>
        <a href="https://www.kurzy.cz/zpravy/402052-vyvoj-pruzkumu-mozneho-brexitu-v-jednom-grafu/"/>
        <a href="https://zpravy.kurzy.cz/172521-na-jednu-jizdenku-bude-od-pondeli-mozne-cestovat-v-casti-libereckeho-kraje-cestovat-vlakem-i-busem/"/>
        <a href="https://www.kurzy.cz/tema/5647990.html"/>
        <a href="https://www.kurzy.cz/tema/5555333.html"/>
        <a href="https://video.kurzy.cz/y/GDqdteCWYeM/"/>
      </related>
    </article>
  </body>
</html>