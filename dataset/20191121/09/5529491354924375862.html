<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/economia/rifiuti-tassa-cara-sud-3119773/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-21T09:14:37+00:00"/>
    <meta property="og:title" content="Rifiuti, tassa più cara al Sud che al Nord: 351 euro contro 258. Catania la città più esosa"/>
    <meta property="og:description" content="ROMA – Trecento euro: a tanto ammonta in media nel 2019 la tassa dei rifiuti in Italia, con differenze territoriali molto marcate. La regione più economica è il Trentino Alto Adige, con 190 euro, la più costosa la Campania, con 421. Catania è il capoluogo di provincia più costoso (504 euro, e un aumento del 15,9% rispetto al 2018). Potenza il più economico (121 e un decremento del 13,7% rispetto al 2018). E’ questo il quadro che emerge dalla rilevazione dell’Osservatorio prezzi e tariffe della onlus Cittadinanzattiva. L’indagine sui costi sostenuti dai cittadini per lo smaltimento dei rifiuti in tutti i capoluoghi di provincia prende come riferimento nel 2019 una famiglia tipo composta da 3 persone ed una casa di proprietà di 100 metri quadri. A livello di aree geografiche, i rifiuti costano meno al Nord (in media 258 euro). Segue il Centro (299 euro), infine il Sud, il più costoso (351 euro). Analizzando le tariffe dei 112 capoluoghi di provincia, sono state riscontrate variazioni in aumento in circa la metà…"/>
  </head>
  <body>
    <article>
      <h1>Rifiuti, tassa più cara al Sud che al Nord: 351 euro contro 258. Catania la città più esosa</h1>
      <address><time datetime="2019-11-21T09:14:37+00:00">21 Nov 2019, 09:14</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/rifiuti_ansa2.jpg"/>
        <figcaption>Un cumulo di rifiuti a Roma (foto Ansa)</figcaption>
      </figure>
      <p>ROMA –<b> Trecento euro:</b> a tanto ammonta in media nel 2019 la tassa dei <a href="https://www.blitzquotidiano.it/cronaca-italia/rifiuti-roma-presidi-chiusura-scuole-3100234/">rifiuti in Italia</a>, con differenze territoriali molto marcate. La regione <b>più economica è il Trentino Alto Adige</b>, con 190 euro, <b>la più costosa la Campania</b>, con 421. Catania è il capoluogo di provincia più costoso (504 euro, e un aumento del 15,9% rispetto al 2018).<b> Potenza</b> il più economico (121 e un decremento del 13,7% rispetto al 2018). E’ questo il quadro che emerge dalla rilevazione dell’Osservatorio prezzi e tariffe della onlus Cittadinanzattiva.</p>
      <p>L’indagine sui costi sostenuti dai cittadini per lo smaltimento dei rifiuti in tutti i capoluoghi di provincia prende come riferimento nel 2019 una famiglia tipo composta da 3 persone ed una casa di proprietà di 100 metri quadri. A livello di aree geografiche, i rifiuti costano meno al Nord (in media 258 euro). Segue il Centro (299 euro), infine il Sud, il più costoso (351 euro). Analizzando le tariffe dei 112 capoluoghi di provincia, sono state riscontrate variazioni in aumento in circa la metà, 51 capoluoghi, tariffe stabili in 27 capoluoghi e in diminuzione in 34. <b>A Matera l’incremento più elevato</b> (+19,1%), a <b>Trapani la diminuzione più consistente</b> (-16,8%).</p>
      <figure>
        <a href="https://www.blitzquotidiano.it/economia/esercito-italiano-concorso-assunzione-3119979/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/esercito-italiano-concorso-assunzione-3119979/">
          <img src="https://static.blitzquotidiano.it/wp/wp-content/uploads/2019/11/Ministero-Difesa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/esercito-italiano-concorso-assunzione-3119979/">Esercito Italiano, concorso per l’assunzione di 7000 volontari: requisiti, come partecipare</a>
      </h3>
      <figure>
        <a href="https://www.blitzquotidiano.it/economia/fca-manley-general-motors-3119854/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/fca-manley-general-motors-3119854/">
          <img src="https://static.blitzquotidiano.it/wp/wp-content/uploads/2019/11/general-motors_ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/fca-manley-general-motors-3119854/">Fca. L’ad Manley scrive ai dipendenti: “Le accuse di General Motors infondate”</a>
      </h3>
      <p>Le <b>10 città più costose</b> per la tassa rifiuti sono nell’ordine Catania (504 euro), Cagliari (490), Trapani (475), Benevento (471), Salerno (467), Napoli (455), Reggio Calabria (443), Siracusa (442), Agrigento (425), Messina (419).</p>
      <p>Le <b>10 città più economiche</b> sono Potenza (121 euro), Udine (167), Belluno (168), Pordenone (181), Vibo Valentia (184), Isernia (185), Bolzano (186), Brescia (191), Verona (193), Trento e Cremona a pari merito (195).</p>
      <p>La classifica delle Regioni vede in testa il Trentino Alto Adige (190 euro), seguito da Molise (219), Basilicata (221), Friuli Venezia Giulia (228), Veneto (234), Marche (235), Lombardia (241), Emilia Romagna (274), Valle d’Aosta (275), Piemonte (276), Calabria (296), Umbria (301), Toscana (323), Lazio (325), Abruzzo (326), Liguria (333), Sardegna (345), Puglia (373), Sicilia (394), Campania (421).</p>
      <p>“In tema di smaltimento dei rifiuti continuano a registrarsi in molte aree del Paese <b>ritardi ed inefficienze</b> e la transizione verso un’economia circolare, prevista dalla strategia 2020, sembra essere ancora lontana -, dichiara Antonio Gaudioso, segretario generale di Cittadinanzattiva -. Continuiamo a registrare una modalità di calcolo dei costi che non tiene conto dei rifiuti realmente prodotti e quindi non incentiva il cittadino a cambiare i propri comportamenti. Molto marcate sono le differenze territoriali, non solo in termini di costi del servizio, ma anche di qualità: vivere in una città anziché un’altra può voler dire disporre di un servizio gestione rifiuti costoso e insoddisfacente”.</p>
      <p>Fonte: Ansa </p>
    </article>
  </body>
</html>