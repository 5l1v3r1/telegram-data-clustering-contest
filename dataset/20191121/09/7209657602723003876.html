<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/farmaci-salvavita-furto-1.4898297"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T09:42:08+00:00"/>
    <meta property="og:title" content="Farmaci salvavita, colpo da 2 milioni ad Ancona. Presi"/>
    <meta property="og:description" content="Dopo aver svaligiato nella notte il deposito dell’ex Crass al Piano, i banditi campani sono stati rintracciati e inseguiti nel Lazio"/>
  </head>
  <body>
    <article>
      <h1>Farmaci salvavita, colpo da 2 milioni ad Ancona. Presi</h1>
      <h2>Dopo aver svaligiato nella notte il deposito dell’ex Crass al Piano, i banditi campani sono stati rintracciati e inseguiti nel Lazio</h2>
      <address><time datetime="2019-11-21T09:42:08+00:00">21 Nov 2019, 09:42</time> by <a rel="author">ALBERTO BIGNAMI</a></address>
      <p>Ancona, 21 novembre 2019 - <b>Un colpo </b>da 1 milione e 796mila euro in <b>farmaci salvavita</b>. Ma i ladri, due campani, sono stati arrestati qualche ora più tardi, dopo un inseguimento da parte di due pattuglie della polizia che li hanno intercettati nel Lazio e conclusosi lungo il tratto autostradale A1 nel Comune di Ceccano. Nottata rocambolesca quella iniziata nel quartiere del <b>Piano di Ancona</b>, all’interno della<b> farmacia dell’ex Crass</b> di via Cristoforo Colombo, e poi conclusasi a 300 chilometri di distanza dal capoluogo dorico. <b>Tutto</b> <b>è iniziato quando gli agenti della Sottosezione della polizia Stradale di Frosinone </b>hanno fermato, alle ore 3.10 di ieri, una jeep Renegade con a bordo due persone.</p>
      <p>Perquisita, all’interno sono stati trovati numerosi farmaci ospedalieri di genere salvavita e quindi preziosissimi per le cure di pazienti gravi. L’inseguimento ha avuto inizio quando la<b> Stradale di Frosinone</b>, durante un controllo di routine, ha intimato l’alt alla jeep che, invece di fermarsi, ha improvvisamente accelerato nel tentativo di darsi alla fuga. Dopo un repentino inseguimento da parte di due pattuglie, la Renegade in fuga è stata finalmente fermata nel Comune di Ceprano. Il passeggero, ormai braccato, ha voluto comunque tentare un’ultima fuga ed è sceso dall’auto per scappare verso l’esterno della carreggiata autostradale. Inseguito a piedi dai poliziotti, è stato però bloccato così come il conducente. Subito controllata la jeep, i poliziotti hanno trovato i farmaci che, a seguito di accertamenti, sono poi risultati esser stati rubati poche ore prima proprio dalla farmacia dei Poliambulatori dell’ex Crass di Ancona.</p>
      <p><b>I ladri</b><b> </b><b>erano infatti riusciti ad entrare </b>nel plesso dei Poliambulatori dopo aver forzato l’inferriata utilizzando proprio gli arnesi da scasso, alcuni piede di porco, trovati nella vettura insieme al biglietto di ingresso autostradale del casello Osimo-Ancona Sud. A finire in manette sono stati un 44enne sul quale pende anche una misura cautelare di obbligo di presentazione e un 49enne, entrambi nati e residenti a Napoli, arrestati con le accuse di furto aggravato e rinchiusi nel carcere di Frosinone dove si trovano tuttora.</p>
      <p><b>Alle 6.30</b>,<b> gli agenti delle Volanti di Ancona,</b> hanno effettuato gli accertamenti di rito, confermando che i farmaci erano stati rubati ad Ancona. Il furto purtroppo ha creato non pochi problemi di approvvigionamento e distribuzione del farmaco a discapito della salute di pazienti, proprio a seguito dell’importanza di questa tipologia di medicinali salvavita fino a quando, già nella stessa mattinata di ieri, tutto il ‘bottino’ non è stato restituito celermente all’ospedale. Accertamenti sono in corso per capire se i due ladri arrestati, abbiano legami con altri furti avvenuti in altre città e, precedentemente, anche in quella di Ancona. <br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>