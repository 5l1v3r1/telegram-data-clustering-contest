<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/21/general-motors-fa-causa-a-fca-tangenti-per-corrompere-i-sindacati-137-955244.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T09:25:21+00:00"/>
    <meta property="og:title" content="General Motors fa causa a Fca: &quot;Tangenti per corrompere i sindacati&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Stati Uniti</h6>
      <h1>General Motors fa causa a Fca: "Tangenti per corrompere i sindacati"</h1>
      <h2>Fiat Chrysler si difende, ma i titoli delle due case crollano in borsa</h2>
      <address>
        <time datetime="2019-11-21T09:25:21+00:00">21 Nov 2019, 09:25</time>
      </address>
      <p>General Motors ha presentato negli Stati Uniti una denuncia nei confronti di Fca: l'accusa è di averla danneggiata manipolando con un giro di tangenti le trattative per il rinnovo del contratto di lavoro con il United Auto Workers, i sindacati metalmeccanici, fra il 2009 e il 2015.</p>
      <p>Gm punta in particolare il dito contro l'ex amministratore delegato, Sergio Marchionne, definito una "figura centrale" nello schema di pagamenti da Fca al sindacato per indebolire Gm e spianare la strada alle nozze con Fiat Chrysler.</p>
      <p>Secondo l'accusa il sistema di tangenti avrebbe provocato salari più alti rispetto a quelli pagati dalla casa italo-americana, consentendo così a Fca di utilizzare più lavoratori temporanei e contratti di secondo livello meno retribuiti rispetto a Gm.</p>
      <p>Le affermazioni sono ritenute "senza merito" da Fca, che ha assicurato che si difenderà con tutti i mezzi legali a disposizione e si è definita "stupita per i contenuti e la tempistica" dell'azione legale.</p>
      <p>Il riferimento, ovviamente, è a un tentativo di fermare la proposta di fusione con il gruppo Peugeot.</p>
      <p>La causa ha avuto come effetto immediato quello di appesantire i titoli delle due case automobilistiche a Wall Street, con Fca che è arrivata a perdere fino al 3,4% e Gm il 2,4%.</p>
      <p>Gm punta ora a "ottenere sostanziali danni": i fondi che recupererà saranno investiti negli Stati Uniti a beneficio dei dipendenti e della creazione di posti di lavoro.</p>
      <p>Dal canto suo, Fca si è anche sempre detta estranea ai fatti, non al corrente della cospirazione fra tre suoi ex manager con funzionari del Uaw.</p>
      <p>Il Dipartimento di Giustizia indaga infatti da anni su una possibile corruzione nel sindacato, e l'inchiesta dopo aver coinvolto nel 2017 i tre ex manager Fca si è estesa poi fino a raggiungere il presidente Gary Jones, al momento in aspettative.</p>
      <p>"Intendiamo difenderci in modo forte contro questa causa senza merito e perseguire tutti i rimedi legali per rispondere", ha concluso Fca in una nota.</p>
      <p>(Unioneonline/v.l.)</p>
    </article>
  </body>
</html>