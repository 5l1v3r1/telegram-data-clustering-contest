<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/mat-dryck/dryck/tolv-vinfavoriter-i-november/"/>
    <meta property="og:site_name" content="DN.SE"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="Tolv vinfavoriter i november"/>
    <meta property="og:description" content="Tillfälliga vinnyheter. Fredagen den 22 november släpps bland annat ett ikonvin från Beaujolais och ett trepack svenskt blåbärsvin."/>
  </head>
  <body>
    <article>
      <h1>Tolv vinfavoriter i november</h1>
      <address><time datetime="2019-11-21T09:00:00+00:00">21 Nov 2019, 09:00</time> by <a rel="author" href="https://www.dn.se/av/alf-tumble/" target="_blank">Alf Tumble</a></address>
      <p>
        <b>Tillfälliga vinnyheter. Fredagen den 22 november släpps bland annat ett ikonvin från Beaujolais och ett trepack svenskt blåbärsvin. Alf Tumble tipsar om tolv favoriter som mycket väl kan ta slut i ett nafs.</b>
      </p>
      <p>
        <b>Jean Foillard Morgon Côte du Py 2017</b>
      </p>
      <p>
        <i>Frankrike, Beaujolais • 299 kr • 75 cl • 13,5 % • TS 95239 • 93/100</i>
      </p>
      <p><b>Betyg 5. Rött.</b> Jean Foillards vin från Côte du Py har inte bara blivit ett ikonvin bland Beaujolais-fans, det har också blivit en indikator för årgångens stil. 2017 fick druvorna lite mer sol än vanligt vilket man kan skymta i vinet i form av något sötare frukt och extra hög energi. Parfymerat, josigt och mineraliskt. Lagra gärna ett par år. 1.200 flaskor.</p>
      <p>
        <b>Anselmo Mendes Expressões 2017</b>
      </p>
      <p>
        <i>Portugal, Vinho Verde • 269 kr • 75 cl • 13 % • TS 96149 • 90/100</i>
      </p>
      <p><b>Betyg 5. Vitt. </b>Maxad alvariñho gjord på druvor odlade på herr Mendes hemmaplan: Monção och Melgaço, två subregioner i Vinho Verde. Ett välbyggt mineral­paket med grön färsk frukt och en ytterst snygg fat­inramning. Fram med fritösen, ge frityrsmeten lite extra kärlek och fritera sedan alla grönsaker du har hemma. Bingo! 1.500 flaskor.</p>
      <p>
        <b>Yves Cuilleron Syrah Vignes d’à Côté 2018</b>
      </p>
      <p>
        <i>Frankrike, Rhônedalen • 159 kr • 75 cl • 13,5 % • TS 90335 • 88/100</i>
      </p>
      <p><b>Betyg 5. Rött.</b> Aromatiskt praktexempel på druvan syrah. Lika delar viol, vitpeppar, lakrits och charkdisk. Medelfylligt och matigt vin som ändå känns slankt och lättdrucket. Det här vinet är på topp direkt när det släpps, men kyl det gärna en timme medan du fixar klart tillbehören till de hemmagjorda burgarna. 2.400 flaskor. </p>
      <p>
        <b>Conterno Diego Barbera d’Alba Ferrione 2017</b>
      </p>
      <p>
        <i>Italien, Barbera d’Alba • 159 kr • 75 cl • 14,5 % • TS 92387 • 87/100</i>
      </p>
      <p><b>Betyg 5. Rött.</b> I skuggan av nebbiolo-hajpen lever druvan barbera ett synnerligen enkelt liv på de italienska matborden. För om sanningen ska fram är syrligt fruktdrivna barbera ett ännu bättre matvin än nebbiolo. Här kommer ett kraftfullt exempel med druvor från Monforte och en generös giv kramgo mörk frukt. 2.400 flaskor. </p>
      <p>
        <b>Benanti Etna Rosso 2016</b>
      </p>
      <p>
        <i>Italien, Etna • 169 kr • 75 cl • 13,5 % • TS 95445 • 87/100</i>
      </p>
      <p><b>Betyg 5. Rött.</b> Lysande tillfälle att bekanta sig med de vulkaniska vinerna från Etna. Benanti hör till dem som gjort vin längst och stilen är minst sagt traditionell. 85 procent nerello mascalese och 15 procent nerello cappucio från högt belägna vingårdar. Fjäderlätt, rosendoftande och elegant. Bunkra fin årgång. 4.380 flaskor.</p>
      <p>
        <b>Nik Weis Bockstein Riesling Kabinett 2018</b>
      </p>
      <p>
        <i>Tyskland, Mosel • 179 kr • 75 cl • 10 % • TS 96202 • 87/100</i>
      </p>
      <p><b>Betyg 5. Vitt.</b> Sprittande glad riesling som smittar av sig med vårkänslor mitt i novembermörkret. Den lilla restsötma som finns kvar i vinet är vackert borttrollad i dansande syror. Energisk frukt med nektarin, karde­mumma och skiffer. Det enda du behöver nu är två glas, någon du tycker om och kanske en sväng förbi din lokala osthandel. 600 flaskor.</p>
      <p>
        <b>Luddite Saboteur 2018</b>
      </p>
      <p>
        <i>Sydafrika, Cape South Coast • 199 kr • 75 cl • 12,5 % • TS 92652 • 87/100</i>
      </p>
      <p><b>Betyg 5. Vitt.</b> Aromatisk fullträff med chenin blanc, viogner och blanc fumé från olika sydliga subregioner. I glaset drivor av gul frukt och mineral huller om buller med syror och angenäm skalbeska. Luftigt, färgglatt och lite stökigt. Allra bäst till skaldjur, bröd och aioli en söndagskväll framför advents­ljusen. 1.800 flaskor.</p>
      <p>
        <b>Ca’Rugate La Perlara Recioto di Soave 2015</b>
      </p>
      <p>
        <i>Italien, Recioto di Soave • 199 kr • 50 cl • 13,5 % • TS 92198 • 89/100</i>
      </p>
      <p><b>Betyg 4. Sött.</b> 2019 kan bli året då vi ersätter det saffransdoftande sauternes-vinet till våra lussebullar med norditaliensk soave-nektar. Recioto di Soave görs på druvan garganega som fått torka en längre tid innan den pressats och jäst till sött vin. Tänk mogna päron, gula plommon och mandel. Och så lussebulle förstås. 3.000 flaskor.</p>
      <p>
        <b>Château Le Puy Emilien 2016</b>
      </p>
      <p>
        <i>Frankrike, Côtes de Bordeaux • 349 kr • 75 cl • 13 % • TS 95101 • 89/100</i>
      </p>
      <p><b>Betyg 4. Rött.</b> En uppstickare i traditionstyngda Bordeaux. För även om Le Puy gjort vin i över hundra år så framstår vinerna fortfarande som annorlunda och utmanande. Vinerna görs enligt biodynamiska principer och med lite ekfatpåverkan. Elegant, merlotdominerat och karaktärsfullt. Lagra minst fem år, gärna längre. 600 flaskor.</p>
      <p>
        <b>Chasselay Beaujolais Côte de Brouilly L’Heronde 2018</b>
      </p>
      <p>
        <i>Frankrike, Côte de Brouilly • 189 kr • 75 cl • 13,5 % • TS 95110 • 86/100</i>
      </p>
      <p><b>Betyg 4. Rött.</b> Det gäller att passa på om du vill få tag på bra Beaujo­lais. Sannolikheten att den här busunga och hallonpigga representanten kommer att finnas kvar mer än några dagar är sannolikt mycket liten. Ekologiskt odlad gamay i naturvänlig stil med pigga syror. Extremt julbordsvänlig för dig med tålamod. 1.200 flaskor.</p>
      <p>
        <b>Chamlija Wines Papaskarasi Rouge 2016</b>
      </p>
      <p>
        <i>Turkiet • 169 kr • 75 cl • 12 % • TS 95513 • 85/100</i>
      </p>
      <p><b>Betyg 4. Rött.</b> Nyfiken på Turkiet? Här har du ett pangvin på papaskarasi, en druva som sägs påminna om en blandning av gamay och pinot noir. Upphällt i stor kupa vecklar aromerna ut sig och tanken far snabbt i väg till Etna och nerello mascalese. Stramt, lätt, rödfruktigt och mineraliskt. Det här kan nog bli en långvarig bekantskap. 1.800 flaskor.</p>
      <p>
        <b>Rålund Wild Blueberry Wines</b>
      </p>
      <p>
        <i>Sverige, Skellefteå • 459 kr • 3 x 37,5 cl • 12,5 % • TSLS 34082 • 84/100</i>
      </p>
      <p><b>Betyg 4. Rött.</b> Presentvänligt trepack svenskt blåbärsvin. Två av de tre halvflaskorna innehåller torrt vin gjort på blåbär, där favoriten ”Classic” har lagrats på ståltank och ”Exclusive” på ekfat. Båda de torra vinerna påminner en del om gamay-vin från Beaujolais medan den tredje ”Norrsken” är ett härligt bittersött vin som ersätter glöggen.</p>
      <p><a href="https://www.dn.se/om/vintips/">Läs mer om vin</a> </p>
    </article>
  </body>
</html>