<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125715/krisimo-taxidi-tis-sakellarioy-stis-ipa-gia-mellon-tis-praxia"/>
    <meta property="og:site_name" content="Insider"/>
    <meta property="article:published_time" content="2019-11-21T09:17:00+00:00"/>
    <meta property="og:title" content="Κρίσιμο ταξίδι της Σακελλαρίου στις ΗΠΑ για το μέλλον της Praxia"/>
    <meta property="og:description" content="«Φουντώνουν» τα σενάρια απορρόφησης από την Attica Bank και καλά πληροφορημένες πηγές του insider.gr αναφέρουν ότι αυτή η προοπτική αντιμετωπίζεται θετικά."/>
  </head>
  <body>
    <article>
      <h1>Κρίσιμο ταξίδι της Σακελλαρίου στις ΗΠΑ για το μέλλον της Praxia</h1>
      <h2>«Φουντώνουν» τα σενάρια απορρόφησης από την Attica Bank και καλά πληροφορημένες πηγές του insider.gr αναφέρουν ότι αυτή η προοπτική αντιμετωπίζεται θετικά.</h2>
      <address><time datetime="2019-11-21T09:17:00+00:00">21 Nov 2019, 09:17</time> by <a rel="author">Βάσω Αγγελέτου</a></address>
      <p>Τις Ηνωμένες Πολιτείες επισκέπτεται αυτές τις ημέρες, σύμφωνα με πληροφορίες, η διευθύνουσα σύμβουλος της <b>Praxia Bank</b>, <b>Αναστασία Σακελλαρίου</b>, προκειμένου να παρουσιάσει στον βασικό μέτοχο <b>Bob Diamond </b>τις προτάσεις για το μέλλον της ψηφιακής τράπεζας.</p>
      <p>Η πρώτη challenger bank στην Ελλάδα -η οποία όμως καθυστερεί επί μακρόν το ντεμπούτο της στην αγορά- βρίσκεται σε κρίσιμη καμπή, αφού ο Αμερικανός μεγαλοεπενδυτής δεν φαίνεται διατεθειμένος να επεκτείνει την επένδυσή του που ανέρχεται έως σήμερα στα 90 εκατ. ευρώ. Για το λόγο αυτό, εκτιμάται ότι η επίσκεψη της κ. Σακελλαρίου στις ΗΠΑ τη δεδομένη στιγμή κάθε άλλο παρά τυχαία είναι.</p>
      <p>Στο τραπέζι βρίσκονται, σύμφωνα με ασφαλείς πληροφορίες, δύο σενάρια για το μέλλον της ψηφιακής τράπεζας: είτε θα πωληθεί σε άλλον επενδυτή από τον Diamond, ο οποίος κάνει επαφές με ξένα funds για τον σκοπό αυτό, είτε θα συγχωνευτεί με άλλη τράπεζα του ελληνικού κλάδου. Και στις δύο περιπτώσεις, πάντως, ο επενδυτής της <b>Atlas Capital </b>θα κληθεί να γράψει ζημιές και το ερώτημα που τίθεται είναι τι τάξης μεγέθους θα είναι αυτές.</p>
      <p>Δεν είναι τυχαίο ότι «φουντώνουν» το τελευταίο διάστημα τα σενάρια απορρόφησης από την <b>Attica Bank</b> και καλά πληροφορημένες πηγές του<b> insider.gr </b>αναφέρουν ότι αυτή η προοπτική αντιμετωπίζεται θετικά τόσο από τη διοίκηση της Praxia όσο και σε εποπτικό επίπεδο, καθώς θεωρείται ότι πληροί τις προϋποθέσεις ενός καλού επιχειρηματικού deal.</p>
      <p>Ο λόγος είναι, πρώτον, ότι η Attica Bank έχει μείνει πίσω στον ψηφιακό της μετασχηματισμό και η απορρόφηση της Praxia θα της αποδώσει άμεσα τα ψηφιακά χαρακτηριστικά που χρειάζεται και, δεύτερον, το μέγεθος της Attica θεωρείται ιδανικό αυτή τη στιγμή για την ελληνική αγορά. Τηρεί περίπου 50 καταστήματα, τα οποία της επιτρέπουν να κρατά χαμηλά τα λειτουργικά κόστη χωρίς να απαιτείται συρρίκνωση του δικτύου και ταυτόχρονα της δίνει παρουσία στη λιανική τραπεζική -κάτι που η Praxia δεν διαθέτει.</p>
      <p>Αλλά και σε εποπτικό επίπεδο, μια τέτοια συγχώνευση εκτιμάται ότι θα τύχει αποδοχής, καθώς θεωρείται κίνηση σταθεροποίησης του χρηματοπιστωτικού συστήματος με ανάδειξη ενός νέου ρόλου για την Attica Bank που έχει διανύσει μια ταραγμένη περίοδο τα προηγούμενα χρόνια. Απαραίτητη προϋπόθεση, βέβαια, για να ευοδωθεί ένα τέτοιο σενάριο είναι ο Diamond να αποδεχθεί τους όρους της Attica Bank, αλλά και να βρεθεί η χρηματοδότηση του deal εκ μέρους της Attica.</p>
      <p>Πηγές της Praxia, πάντως, διαψεύδουν κατηγορηματικά στο insider.gr το ενδεχόμενο συγχώνευσης με την Attica.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125765/eurobank-kathara-kerdi-149-ekat-eyro-enneamino-2019"/>
        <a href="https://www.insider.gr/epiheiriseis/trapezes/125763/ethniki-trapeza-sta-423-ekat-eyro-ta-kerdi-sto-enneamino-2019"/>
        <a href="https://www.insider.gr/epiheiriseis/trapezes/125736/hsbc-o-hrimatopistotikos-tomeas-stin-psifiaki-epohi"/>
      </related>
    </article>
  </body>
</html>