<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/kokusz-csoki-kevert-sutemeny-recept/"/>
    <meta property="og:site_name" content="FEMINA"/>
    <meta property="article:published_time" content="2019-11-21T09:36:14+00:00"/>
    <meta property="og:title" content="Álomfinom kókuszos, csokis süti: csak keverj össze mindent"/>
    <meta property="og:description" content="Ha elkészíted ezt az isteni kevert süteményt kókusszal és roppanós csokoládémázzal, garantáltan te leszel a nap sztárja!"/>
  </head>
  <body>
    <article>
      <h1>Álomfinom kókuszos, csokis süti: csak keverj össze mindent</h1>
      <h2>Ha elkészíted ezt az isteni kevert süteményt kókusszal és roppanós csokoládémázzal, garantáltan te leszel a nap sztárja!</h2>
      <address><time datetime="2019-11-21T09:36:14+00:00">21 Nov 2019, 09:36</time> by <a rel="author">Papp Cecília</a></address>
      <p>A kevert sütik nagyon praktikusak, hisz minimális fantáziával, villámgyorsan csodás desszertkölteményt varázsolhatsz az asztalra. Tedd különlegessé a sütit hófehér kókusszal és roppanós csokimázzal! Csak keverd össze a hozzávalókat, és kész is a remekmű. Még méricskélned sem kell.</p>
      <h3>Álomfinom kókuszos, csokis süti: csak keverj össze mindent</h3>
      <h3>Hozzávalók:</h3>
      <ul>
        <li>2 bögre liszt</li>
        <li>2 db tojás</li>
        <li>1.5 bögre porcukor</li>
        <li>0.5 bögre olvasztott vaj</li>
        <li>4 evőkanál kókusz</li>
        <li>1 bögre tej</li>
        <li>1 csomag sütőpor</li>
        <li>1 csomag vaníliás cukor</li>
      </ul>
      <hr/>
      <ul>
        <li>10 dkg étcsoki</li>
        <li>olaj</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p>A tojásokat üsd egy tálba, verd fel, add hozzá az olvasztott vajat, a porcukrot és a tejet, majd alaposan keverd össze. Ezután dolgozd hozzá a lisztet a sütőporral és a kókuszreszelékkel, majd óvatosan forgasd a masszába. Kenj ki vajjal, vagy bélelj ki sütőpapírral egy tepsit, és öntsd bele a tésztát. Melegítsd elő a sütőt 180 fokra, és süsd körülbelül 20 percen át. Mielőtt kivennéd a sütőből, végezz tűpróbát: szúrj a tésztába egy tűt, ha ragacsos lesz, süsd tovább. Ha nem ragad a tűre massza, akkor rendesen átsült. Vedd ki a sütőből, és hagyd hűlni.<br/> </p>
      <p>Közben készítsd el a csokimázat. Törd össze az étcsokit, és egy edényben, vízgőz felett olvaszd fel pár csepp olajjal. Az olajtól szép fényes lesz a bevonó. Vond be vele egyenletesen a kihűlt süteményt, és hagyd megdermedni néhány óra alatt.</p>
      <p>Azt tudtad, hogy <b><a href="https://sobors.hu/receptek/kokuszos-muffin-recept/">friss kókuszból a muffin</a> </b>is sokkal puhább, lágyabb lesz? Próbáld ki!</p>
    </article>
  </body>
</html>