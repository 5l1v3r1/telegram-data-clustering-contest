<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/gulyas-gergely-nincs-ertelme-a-nepszavazasnak-az-atletikai-stadion-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-21T09:34:00+00:00"/>
    <meta property="og:title" content="Gulyás Gergely: nincs értelme a népszavazásnak az atlétikai stadion ügyében"/>
    <meta property="og:description" content="Egyszeri eseménynek nevezte a Mátrai Erőműben történt szivárgást a kormányinfón a kancelláriaminiszter, aki megerősítette, közeleg a II. gazdaságvédelmi akcióterv bejelentése, a dugódíj fővárosi hatáskör, a dízelautók kitiltása viszont aligha lehetséges önállóan."/>
  </head>
  <body>
    <article>
      <h1>Gulyás Gergely: nincs értelme a népszavazásnak az atlétikai stadion ügyében</h1>
      <address><time datetime="2019-11-21T09:34:00+00:00">21 Nov 2019, 09:34</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/21/budapest-tobb-diszpolgara-is-kiall-az-atletika-vb-mellett"/>
      </related>
      <h3>Egyszeri eseménynek nevezte a Mátrai Erőműben történt szivárgást a kormányinfón a kancelláriaminiszter, aki megerősítette, közeleg a II. gazdaságvédelmi akcióterv bejelentése, a dugódíj fővárosi hatáskör, a dízelautók kitiltása viszont aligha lehetséges önállóan.</h3>
      <p>2019.11.21. 10:02</p>
      <h4>148. kormányinfó</h4>
      <p>A hétközi (szerda) kormányülés eseményeit ismerteti Gulyás Gergely kancelláriaminiszter. Tartsanak velünk - percről percre!</p>
      <p>2019.11.21. 10:23</p>
      <h4>Gulyás Gergely: rövid leszek.</h4>
      <p>Két hét múlva nem lesz kormányülés, mert a miniszterelnök Londonban lesz. Jövő héten igen. Kormányinfó is lesz akkor.</p>
      <p>2019.11.21. 10:23</p>
      <h4>Gulyás Gergely Várhelyi Olivérről</h4>
      <p>Üdvözöljük, hogy Várhelyi Olivér az új Európai Bizottság tagja lesz - Gulyás Gergely. Szerinte mindent megtett Soros György és kegyeltjei, hogy megakadályozzák, hogy a magyar kormány jelöltje a bizottság tagja legyen. Nem fognak alkudni határvédelem ügyében továbbra sem. Várhatóan december 1-jén hivatalba lép az új Európai Bizottság a miniszter szerint. A Fidesz képviselői támogatni fogják a jövő heti szavazáson az új Bizottságot.</p>
      <p>2019.11.21. 10:29</p>
      <h4>A gazdaságról - kárelhárítás jön</h4>
      <p>Gulyás Gergely: 5 százalék körüli lesz a gazdasági növekedés, az EU-ban akár a legjobb is lehet az adat, azt is látni kell azonban, nem vagyunk azonban függetlenek más gazdaságoktól, 80 százalékos a külkereskedelem aránya az Európai Unió országaival. <b>Azon vagyunk, hogy a ráhatás a legcsekélyebb mértékű maradjon. 2020-ban ezért jön a második gazdaságvédelmi akcióterv.</b></p>
      <p>2019.11.21. 10:30</p>
      <h4>Kérdések jönnek</h4>
      <p>Gulyás Gergely válaszol.</p>
      <p>2019.11.21. 10:32</p>
      <h4>A jobbikos Jakab Péter elfoglalta Orbán Viktor székét szerdán a parlamentben - mit gondol?</h4>
      <p>Gulyás Gergely: nincs hivatalos kormányvélemény. Országgyűlési képviselőként azt gondolom, a gyermekjogok vitanapját egyesek összekeverték a gyermeknappal.</p>
      <p>2019.11.21. 10:33</p>
      <h4>Klímavészhelyzet - dízelkitiltás, dugódíj Budapesten</h4>
      <p>Gulyás Gergely: többet egyeztessen csapatával Karácsony Gergely, hogy az általa visszavont korábbi kijelentések ne hangozzanak el újra! A dugódíjat nem támogatjuk, az a Demszky-korszak hagyatéka.</p>
      <p>2019.11.21. 10:38</p>
      <h4>Mátrai Erőmű-szivárgás: nincs-e szükség beavatkozásra, segítségre?</h4>
      <p>Gulyás Gergely: a cég nyereséges, tavaly 11 milliárd forintnyi osztalékot fizettek ki. A szennyezés egészségügyi határérték alatti. A környezetvédelmi hatósági eljárást egyelőre nem volt szükséges megkezdeni, mérések folyamatosan vannak<b>. A szivárgás a minap egyszeri esemény volt.</b></p>
      <p>2019.11.21. 10:40</p>
      <h4>Donald Tusk az Európai Néppárt új elnöke. Mit gondol a kijelentéseiről? Távozik-e a Néppártból a Fidesz?</h4>
      <p>Gulyás Gergely: a beszédben semmilyen kifogásolni való nincs <b>a határvédelemmel kapcsolatos véleményen kívül.</b> Donald Tusknak kell eldöntenie, milyen irányt választ a pártnak, liberálist vagy keresztény-konzervatívot. A Fidesz az Európai Néppárt pártcsaládjának legsikeresebb pártja. Az Európai Néppártnak vissza kell találnia saját alapértékeihez.</p>
      <p>2019.11.21. 10:43</p>
      <h4>Miért szükséges lazítani a közbeszerzések felügyeletén?</h4>
      <p>Gulyás Gergely: az EU-s források ellenőrzésénél megmaradnak a korábbi szabályok a szándékaink szerint, a hazai pénzekénél nem. Az a cél, hogy olyan szabályok kellenek, amelyek a törvényes rend fenntartásához elegendők, de a gazdaság működését segítik.</p>
      <p>2019.11.21. 10:44</p>
      <h4>A Magyar Helsinki Bizottság pert nyert a kormány ellen. Mit tesz?</h4>
      <p>Gulyás Gergely: a kormány a jogerős ítéleteket végrehajtja. Írásban nem kaptuk meg még tudtommal az ítéletet. Határidőre eleget teszünk a kötelezettségnek.</p>
      <p>2019.11.21. 10:45</p>
      <h4>Pedagógushiány: egyre több a helyettesítés</h4>
      <p>Gulyás Gergely: az OECD-adatok és szerintünk sincs tanárhiány, a gyermekek száma pedig drasztikusan csökkent, <b>ma már csak 10,4 gyermek jut egy pedagógusra.</b> Hogy milyen területi egyenlőtlenségek vannak, azt meg kell nézni. Ha szükséges területi átcsoportosítás, akkor partnerek leszünk benne.</p>
      <p>2019.11.21. 10:47</p>
      <h4>Dízelautók: ha a kormány nem támogatja a főváros tervét, be lehet-e vezetni?</h4>
      <p>Gulyás Gergely: <b>a dugódíjjal szerintem a főváros tud önálló döntést hozni. Azzal szemben nincs apelláta. A dízelautók kitiltására szerintem nincs jogi eszköz.</b></p>
      <p>2019.11.21. 10:48</p>
      <h4>Atlétikai stadion: puhult Karácsony Gergely véleménye, mi az állás?</h4>
      <p>Gulyás Gergely: Karácsony Gergely a zöldebb Budapest programjával nyert, abban bízunk, egy zöld beruházást nem fog megvétózni. Az álláspontja kialakítására november végéig még van idő. Nem csupán egy stadionról van szó, hanem egy sok hektáros zöldterületről is.</p>
      <p>2019.11.21. 10:50</p>
      <h4>Ha Ferencváros megvétózza a stadionépítést, mi lesz?</h4>
      <p>Gulyás Gergely: meg kell nézni a vidéki rendezés lehetőségét. Ha nem lehet vidékre vinni a 2023-as atlétikai vb-t, akkor le kell mondani róla.</p>
      <p>2019.11.21. 10:52</p>
      <h4>Hogyan kommentálja a kormány Gothár Péter színházi zaklatási ügyét? Visszavonják-e a Kossuth-díját?</h4>
      <p>Gulyás Gergely: ez egy legalább egy éve eltussolt ügy, amit ki kell vizsgálni. Amennyiben ez megtörténik, kiderül, más hatóságoknak is ki kell-e lépni. A díjvisszavonásokkal kapcsolatban óvatos lennék. Utoljára az ellenzék próbálkozott ilyennel. Nem tudom, mikor kapott Kossuth-díjat Gothár Péter, de ő most vált méltatlanná rá.</p>
      <p>2019.11.21. 10:53</p>
      <h4>Borkai-ügy: előállt egy volt válogatott focista, akit zsarolással gyanúsítanak. Mit gondol erről?</h4>
      <p>Gulyás Gergely: a hatóságoktól teljes körű kivizsgálást és felderítést várunk.</p>
      <p>2019.11.21. 10:55</p>
      <h4>A parlamentben 24 órája folyik a vita, így tiltakoznak az ellen, hogy drákói szigort akar bevezetni a kormányoldal. Obstrukció-e ez?</h4>
      <p>Gulyás Gergely: 24 órán keresztül az ellenzék képviselői újat mondani nem tudnak. Csak az lesz büntethető, ami eddig is az volt. Ami egy munkahelyen nem engedhető meg, az a magyar Országgyűlésben sem engedhető meg. A parlamenti kitiltás Angliában akár egy éves is lehet, a mostani javaslat szerint ezzel szemben 60 nap. Ami most történik, az tűréshatáron belüli.</p>
      <p>2019.11.21. 10:57</p>
      <h4>Lesz-e büntetés Jakab Péter számára, aki beült a Házban Orbán Viktor székébe?</h4>
      <p>Gulyás Gergely: nem tartozom azok közé, akik erről döntenek.</p>
      <p>2019.11.21. 10:59</p>
      <h4>Hogy kommentálja a Momentum népszavazási kezdeményezését az atlétikai stadion ügyében?</h4>
      <p>Gulyás Gergely: a ferencvárosi kézilabdacsarnok ügyét a Momentum támogatja. <b>A népszavazásnak nincs nagyon értelme, mert ebben a kérdésben most dönteni kell. Ha erről november végéig nem születik döntés, akkor az atlétikai vb-t most nem lehet megrendezni. </b>Egy 44 hektáros zöldterület jönne létre és egy 15 ezres, bővíthető stadion. <i><a href="https://infostart.hu/belfold/2019/11/20/orszagos-nepszavazasra-vinne-az-atletikai-stadion-kerdeset-a-momentum">(Ismert, Fekete-Győr András Momentum-elnök az InfoRádió Aréna című műsorában beszélt a népszavazási kezdeményezésről..)</a></i></p>
      <p>2019.11.21. 11:04</p>
      <h4>Miért kellett az Üllői úton landolni egy mentőhelikopternek?</h4>
      <p>Gulyás Gergely: ha megvalósítható és szakmailag indokolható, támogatni fogjuk, hogy az épület tetején le tudjon szállni a mentőhelikopter. A kormány kész minden jó ügyet támogatni, de felhívom rá a figyelmet, hogy ez is csak azt igazolja, hogy szükség van a dél-budai szuperkórházra, nem szállhat le a belvárosban helikopter. Ezzel kapcsolatban az ellenzők véleménye önellentmondásban van.</p>
      <p>2019.11.21. 11:05</p>
      <h4>Lesz-e Tusk-Orbán találkozó</h4>
      <p>Gulyás Gergely: az Európai Néppárt megválasztott elnökének lesz erre lehetősége.</p>
      <p>2019.11.21. 11:07</p>
      <h4>Kaphatott-e külföldről pénzt a DK az EP-választási kampányhoz? Szükséges-e nyomozás?</h4>
      <p>Gulyás Gergely: nincs információm.</p>
      <p>2019.11.21. 11:08</p>
      <h4>Lesz-e kétharmados védelme a családvédelmi intézkedéseknek?</h4>
      <p>Gulyás Gergely: sarkalatos törvényekről van szó. Nem tudom, hogy adóügyi kérdéseket lehet-e kétharmaddal szabályozni.</p>
      <p>2019.11.21. 11:10</p>
      <h4>Mátrai Erőmű-szivárgás: tényleg rémhírnek tartja az állapotokat? Nincs-e szükség rendkívüli mérésre?</h4>
      <p>Gulyás Gergely: <b>állandó mérések vannak, minden érték határérték alatti. Van ilyenkor egy általános protokoll, a napi mérés. Az egyszeri mérésektől eltekintve az elmúlt napokból az összes mérés rendelkezésre áll, ezek mind határérték alattiak.</b></p>
      <p>2019.11.21. 11:16</p>
      <h4>Mi indokolja, hogy az Alkotmánybíróság legyen a Kúria helyetti fellebbviteli fórum bizony döntések esetében?</h4>
      <p>Gulyás Gergely: ez tévedés. Mi nem akarjuk így.</p>
      <p>2019.11.21. 11:20</p>
      <h4>Lesz-e jelölés Handó Tünde OBH-elnöki pozíciójára?</h4>
      <p>Gulyás Gergely: ez az államfő dolga, november végéig van ideje, a jelöltről kialakítjuk majd az álláspontunkat.</p>
      <p>2019.11.21. 11:24</p>
      <h4>Beperelték a magyar államot az Esterházy-vagyon magyarországi részével kapcsolatban. Mi a kormányálláspont?</h4>
      <p>Gulyás Gergely: az a kérdés, hogy a Fraknói várnak mi a tartozéka.</p>
      <p>2019.11.21. 11:26</p>
      <h4>Mikor lesz a gazdaságvédelmi akcióterv II? Irányok, összegek?</h4>
      <p>Gulyás Gergely: tartalmaz adócsökkentést, pénzbe is kerül, a cél nem csupán az, hogy könnyebb, egyszerűbb legyen az adózás, összességében kell reagálni a helyzetre, a nyugat-európai környezet változásaira. Ha a Német gazdaság 0,4 százalékban növekszik, annak hatásai lesznek Magyarországon. Konkrét intézkedésekről nem tudok beszámolni.</p>
      <p>2019.11.21. 11:27</p>
      <h4>Foci: mit gondol a kormány arról, hogy nem jönnek az eredmények a tao-támogatás ellenére?</h4>
      <p>Gulyás Gergely: a foci a legnépszerűbb sportág, az eredménytelenség pedig viszonylagos, mindenki ismeri a 2016-os Eb eseményeit. <b>Ha egyszer egy nagyon jó válogatottat akarunk, akkor az utánpótlást támogatni kell.</b></p>
      <p>2019.11.21. 11:30</p>
      <h4>Trafiktörvény: a parlament előtt van a nemdohányzók védelméről szóló javaslat - mi lesz benne végül?</h4>
      <p>Gulyás Gergely: a kormány nem tárgyalt a javaslatokról. A kormány alapállása az, hogy a dohányzás ellen a józan ész határain belül mindent meg kell tenni. Ezen a területen nem állunk rosszul. Autóban nehéz megtiltani a dohányzást. A parlament nem tud idén dönteni.</p>
      <p>2019.11.21. 11:33</p>
      <h4>Miért emelte a kormány 50 évre a katonának behívható emberek felső életkorát?</h4>
      <p>Gulyás Gergely: nem tervezünk sorozást. Erre csak háborúban vagy természeti katasztrófa esetén kerülhet sor 50 éves korig.</p>
      <p>2019.11.21. 11:37</p>
      <h4>Mit gondolnak Észak-Macedónia jogállamisági státuszáról, megkezdődhetnek-e az EU-csatlakozási tárgyalások?</h4>
      <p>Gulyás Gergely: a tárgyalások megindulhatnak, nem ez a kiindulópont. <b>Az, amit az EU Észak-Macedóniával tett, az szégyen. Az ország mindent megtett, még a nevét is megváltoztatta,</b> erre néhány ország megvétózta a csatlakozást.</p>
      <p>2019.11.21. 11:46</p>
      <h4>A kisadózókkal kapcsolatban milyen szigorítások lehetnek pontosan?</h4>
      <p>Gulyás Gergely: nincs ezzel kapcsolatos javaslat, a kata felső értékhatára 12 millió forintról emelkedhet, az nem volt célja a szabályozásnak, hogy az alkalmazotti formának alternatívája lett.</p>
      <p>2019.11.21. 11:49</p>
      <h4>Milyen hatástanulmány előzte meg a szülői felelősség bevezetését a tankötelezettséggel kapcsolatban?</h4>
      <p>Hollik István: egy osztrák modellt vettünk át, ez megszünteti az iskolaelhagyást.</p>
      <p>2019.11.21. 11:50</p>
      <h4>Milyen juttatásokat von el a szülőktől a felelősségvállalás?</h4>
      <p>Hollik István: semmilyet. Az a cél, hogy ne legyen iskolaelhagyás. Nem a szankcionálás a kormány célja, hanem a diákok versenyképes tudáshoz, végzettséghez való jutása. Többen jutnak végzettséghez, ha a szülői felelősség törvénybe van iktatva. Ez egy társadalmi cél.</p>
      <p>2019.11.21. 11:52</p>
      <h4>János-kórház, Kútvölgyi - rekonstrukció: kiírják-e a rehabilitációt?</h4>
      <p>Gulyás Gergely: heti rendszerességgel foglalkozunk az üggyel, késedelem van, a tervekre idén ki lehet írni a pályázatot.</p>
      <p>2019.11.21. 11:58</p>
      <h4>A kormánynak van-e álláspontja Horthy Miklósról? Támogat-e a kormány szoborállítást?</h4>
      <p>Gulyás Gergely: nem támogat, ez pedig történelmi kérdés. Az én véleményem az, hogy a két oldal a saját igazságát hajlandó csak ismételgetni. Antall József és Orbán Viktor erről már korábban mindent elmondott. Horthy Miklósnak komoly érdemei vannak abban, hogy az ország Trianon után talpra tudott állni, de az is igaz, hogy az általa vezetett ország nem volt képes megvédeni 600 zsidót. De ez történészi vita tárgya.</p>
      <p>2019.11.21. 12:01</p>
      <h4>Rogán Antal válása közügy-e? Csak mert közleményt adott ki róla a Miniszterelnöki Kabinetiroda</h4>
      <p>Gulyás Gergely: nem közügy. Helyes, ahogy Rogán Antal ebben a helyzetben kiállt.</p>
      <p>2019.11.21. 12:03</p>
      <h4>A 148. kormányinfó véget ért</h4>
      <p>Köszönjük kitartó figyelmüket!</p>
      <p>
        <i>Nyitókép: MTI/Soós Lajos</i>
      </p>
    </article>
  </body>
</html>