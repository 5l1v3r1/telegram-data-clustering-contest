<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ilva-conte-rappresento-un-paese-g7-dove-si-viene-per-rispettare-le-regole-lo-ricordero-a-mittal/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T09:29:53+00:00"/>
    <meta property="og:title" content="Ilva, Conte: “Rappresento un Paese G7 dove si viene per rispettare le regole. Lo ricorderò a Mittal”"/>
    <meta property="og:description" content="Il presidente del Consiglio Giuseppe Conte è fermo alla vigilia dell'incontro con Lakshimi Mittal. E non abbassa i toni: 'Al tavolo col signor Mittal porterò la determinazione di un presidente del Consiglio che rappresenta un Paese del G7 dove si viene e si rispettano le regole'. Il ministro dell'Economia Roberto Gualtieri apre invece alle trattative, affermando di essere pronto a reintrodurre lo scudo penale per Arcelor Mittal."/>
  </head>
  <body>
    <article>
      <h1>Ilva, Conte: “Rappresento un Paese G7 dove si viene per rispettare le regole. Lo ricorderò a Mittal”</h1>
      <h2>Il presidente del Consiglio Giuseppe Conte è fermo alla vigilia dell’incontro con Lakshimi Mittal. E non abbassa i toni: “Al tavolo col signor Mittal porterò la determinazione di un presidente del Consiglio che rappresenta un Paese del G7 dove si viene e si rispettano le regole”. Il ministro dell’Economia Roberto Gualtieri apre invece alle trattative, affermando di essere pronto a reintrodurre lo scudo penale per Arcelor Mittal.</h2>
      <address><time datetime="2019-11-21T09:29:53+00:00">21 Nov 2019, 09:29</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p>"<i>Venerdì al tavolo col signor Mittal porterò la determinazione di un presidente del Consiglio che rappresenta un paese del G7 dove si viene e si rispettano le regole. Dove non ci si può sedere e firmare un contratto, dopo una gara pubblica e dopo qualche mese iniziare un’attività di dismissioni per andare via</i>": <b>Giuseppe Conte è fermo alla vigilia dell'incontro con Lakshimi Mittal</b>, mentre spiega alla stampa che cosa porterà al tavolo con il colosso dell'acciaio franco-indiano che intende abbandonare l'ex Ilva di Taranto.</p>
      <p>"<i>Spiegherò questo e mi auguro che possa capire questa situazione e assumere un atteggiamento ben diverso da quello preannunciato nell’incontro precedente</i>", aggiunge il presidente del Consiglio.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGiuseppeConte64%2Fvideos%2F410811726491930%2F&amp;show_text=&amp;width=640" width="640" height="640" data-service="Facebook" scrolling="no"/>
      </figure>
      <p>Mentre Conte non abbassa i toni con Arcelor Mittal, il ministro dell'Economia, <b>Roberto Gualtieri,</b> apre alle trattative: "<i>Se si definisce un accordo con Mittal nel quadro di questo accordo ci sarà anche la componente dello scudo penale. Io penso che debba essere fatto ma in un quadro complesso</i>". Il titolare del Mef è positivo: l'ex Ilva di Taranto non può chiudere "<i>perché l’Italia ha bisogno di un’acciaieria. Auspico una ripresa del negoziato. Questo è un momento delicato. Da Arcelor Mittal è arrivato un primo segnale positivo anche se legato alla vicenda processuale</i>".</p>
      <p>Intanto continuano <b>le indagini delle procure di Taranto e Milano</b>, che hanno aperto un fascicolo sull'ex Ilva, ipotizzando reati per "distruzione di mezzi di produzione" e "fatti e comportamenti lesivi all'economia nazionale". In altre parole, si intende appurare che la crisi, culminata con l'addio di Arcelor Mittal all'acciaieria di Taranto, si stata o meno pilotata dalla stessa multinazionale. Nei giorni scorsi la Guardia di Finanza ha effettuato delle <a href="https://www.fanpage.it/politica/la-guardia-di-finanza-perquisice-gli-uffici-di-arcelormittal-a-milano-e-taranto/">perquisizioni </a>negli uffici dell'azienda, sequestrando materiale informatico e diversi documenti.</p>
      <p>Ieri mattina ci sono state delle <a href="http://www.rainews.it/dl/rainews/articoli/arcelormittal-ilva-taranto-governo-conte-patuanelli-sindacati-proroga-7991e788-a87c-46ca-b898-3d1c20f32b4a.html?refresh_ce">ispezioni </a>anche negli stabilimenti di Taranto, effettuate dai commissari, che hanno riguardato le aree di magazzino delle materie prime. A quanto si apprende, <b>le riserve trovate sarebbero al minimo</b>, per cui si confermerebbe l'ipotesi di reato di "distruzione dei mezzi di produzione" e di "appropriazione indebita".</p>
    </article>
  </body>
</html>