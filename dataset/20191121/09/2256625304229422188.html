<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158999_1.html"/>
    <meta property="og:site_name" content="Novsport"/>
    <meta property="article:published_time" content="2019-11-21T09:25:00+00:00"/>
    <meta property="og:title" content="Половин отбор в Берое увисна с контузии"/>
    <meta property="og:description" content="Алкан напусна тренировката вчера, Еуженио аут за Дунав"/>
  </head>
  <body>
    <article>
      <h1>Половин отбор в Берое увисна с контузии</h1>
      <address><time datetime="2019-11-21T09:25:00+00:00">21 Nov 2019, 09:25</time> by <a rel="author">"Тема Спорт"</a></address>
      <p>Сериозни кадрови проблеми са затрупали Берое в последно време. Във всяка линия, като се изключи вратарският пост, има контузени състезатели. На заралии им предстои гостуване на Дунав в неделя. Двубоят в Русе е от 15:15 часа.<br/><br/>Бранителят Ерол Алкан (25 г.) е напуснал вчерашната тренировка заради контузия. Той е почувствал болка и не е могъл да продължи. Това поставя под въпрос присъствието му на терена през уикенда. Вариант за негов заместник е Виктор Генев, който се завърна в игра в паузата - в контролата с Ботев (Гълъбово). Този сезон Алкан е непоклатим титуляр, като е взел участие в 15 от 16-те шампионатни срещи. Бил е сред стартовите 11 в 14 от тях. През миналата пролет Алкан също беше неизменна част от тима.<br/><br/>Почти сигурно за Русе няма да пътува крилото Педро Еуженио (29 г.). Португалецът вчера се готвеше отделно от основната група и няма изгледи да е готов за неделя. По-скоро Димитър Димитров-Херо ще реши да съхрани здравето му. Този сезон Еуженио не за първи път има здравословни проблеми. Той е записал 12 участия, но е играл само 800 минути и е бил титуляр 10 пъти. Има 3 гола, но последният му е от 10 август - при 3:1 над Левски на “Герена”.<br/><br/>До голяма степен аут за Дунав е и халфът Карлос Охене. Той е смятан за основна фигура от Херо, но още не е взел участие в мач под негово ръководство. Ганаецът е в лазарета от близо два месеца. За последно игра при 0:2 от Черно море на 4 октомври. Преди това беше титуляр 11 пъти.<br/><br/>Мача в Русе пропуска централният нападател Зоран Йосипович, който още не е напълно възстановен от разтежение. Известни проблеми в последно време са имали също крилото Вандерсон и голмайсторът Мартин Камбуров, но и двамата би трябвало да са на линия за Дунав.</p>
    </article>
  </body>
</html>