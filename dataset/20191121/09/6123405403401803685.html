<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/lega-parnasi-centemero-su-l-espresso-soliti-giornalisti-spioni-638565.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-21T09:52:00+00:00"/>
    <meta property="og:title" content="Lega-Parnasi, Centemero: &quot;Su L’Espresso soliti ‘giornalisti’ spioni&quot;"/>
    <meta property="og:description" content="&amp;ldquo;Porgo i miei sinceri complimenti a Giovanni Tizian de L&amp;rsquo;Espresso per il fervido talento letterario espresso nell&amp;rsquo;articolo uscito oggi..."/>
  </head>
  <body>
    <article>
      <h1>Lega-Parnasi, Centemero: "Su L’Espresso soliti ‘giornalisti’ spioni"</h1>
      <address>
        <time datetime="2019-11-21T09:52:00+00:00">21 Nov 2019, 09:52</time>
      </address>
      <p>“Porgo i miei sinceri complimenti a Giovanni Tizian de L’Espresso per il fervido talento letterario espresso nell’articolo uscito oggi sulla versione online. Non è da tutti infatti, partendo da pochi messaggi scambiati su una chat di Telegram, costruire un romanzo di fantapolitica". Così il tesoriere della Lega Giulio Centemero replica all'inchiesta de L'Espresso che riguarda i rapporti fra l'imprenditore Parnasi e la Lega.</p>
      <p>"Non è da tutti violare la corrispondenza altrui e infischiarsene del segreto istruttorio per poi dare dei disonesti alle vittime delle due precedenti fattispecie. Al solito si creano sottintesi, si accostano fatti tra loro scollegati e si fanno immaginare scenari che non esistono al puro scopo di colpire la Lega". Continua il deputato leghista.</p>
      <p>"L’Espresso tiene la solita condotta lontana da qualsiasi principio di deontologia professionale e ormai lo hanno capito tutti che più che di una rivista di attualità si tratta di un feuilleton di 'fantascienza',  pur mancando a chi vi scrive il talento di Asimov o Huxley - e aggiunge - Non sapendo più cosa scrivere L’Espresso vìola la corrispondenza di un parlamentare e costruisce l’ennesimo teorema anti-Lega. Tutto falso, scorretto e contro la deontologia professionale. Quando verrà riconosciuta la regolarità del contributo dato a Più Voci cosa rimarrà? Solo la morbosa volontà di certi ‘giornalisti’ di entrare nella mia vita privata e di spiarci dentro. A voi il giudizio..." conclude.</p>
    </article>
  </body>
</html>