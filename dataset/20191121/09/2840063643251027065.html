<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/21/fca-infondata-causa-general-motors_POJoHng1UrXU36VuaNo2FL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-21T09:27:00+00:00"/>
    <meta property="og:title" content="Elkann: &quot;Non ci preoccupa la causa di General Motors&quot;"/>
    <meta property="og:description" content="Fca Chrysler Automobiles dopo la causa promossa ieri da GM: &quot;Accuse infondate, ci difenderemo con tutte le forze&quot;. Il presidente di Fca: &quot;Dispiace che coinvolga Marchionne&quot;. Il Ceo Manley: &quot;Non ci faremo frenare&quot;"/>
  </head>
  <body>
    <article>
      <h1>Elkann: "Non ci preoccupa la causa di General Motors"</h1>
      <address>
        <time datetime="2019-11-21T09:27:00+00:00">21 Nov 2019, 09:27</time>
      </address>
      <p>"Noi consideriamo che questa sia una causa che verrà trattata nei luoghi adeguati. E' priva di fondamento e come tale non ci preoccupa". Così il presidente di Exor e Fca, John Elkann, parla della causa intentata da Gm. "Personalmente mi dispiace che si coinvolga una persona che ha fatto tanto come Sergio Marchionne e che non è qui e non può difendersi", aggiunge Elkann in occasione di un incontro stampa per l'Investor day di Exor.</p>
      <p>Già in una nota diffusa in mattinata Fca Chrysler Automobiles aveva fatto sapere "che si difenderà con tutte le forze dalla <a href="https://www.adnkronos.com/soldi/economia/2019/11/20/general-motors-causa-fca_uMVRbVP6E98ZK2skYIPReI.html">causa promossa ieri da General Motors</a>", sottolineando che "<b>Fca è convinta che le accuse mosse da General Motors non siano altro che un tentativo senza basi di distogliere l’attenzione dalle sfide proprie di quella società</b>".</p>
      <p>"Questa sconcertante manovra viene in un momento in cui Fca sta dimostrando di essere un concorrente sempre più forte e continua a creare importante valore per tutti i suoi stakeholders, implementando con successo la propria strategia di lungo periodo", ha evidenziato il gruppo: "Ciò comprende il suo piano di fondersi con Psa, che per parte sua ha completato con successo il risanamento delle attività europee che ha recentemente acquistato dalla General Motors".</p>
      <p>"Fca si occuperà di questo straordinario tentativo di creare un diversivo nei modi dovuti e continuerà a concentrarsi sul produrre risultati record e realizzare la sua entusiasmante visione del futuro dell’industria automobilistica", ha assicurato: "Fca ha fiducia che prevarrà nel difendersi da queste accuse in tribunale e intende avvalersi di tutte le tutele disponibili in risposta a questa causa senza fondamento".</p>
      <p>"Non ci faremo frenare da questa azione", la rassicurazione contenuta nella lettera che il ceo di Fca, Mike Manley, ha scritto ai dipendenti all’indomani della notizia della causa. Sottolineando che " la denuncia rimaneggia un insieme di salaci accuse pubbliche su questioni legali in sospeso a Detroit e a una prima analisi, al di là di insostenibili speculazioni, non presenta alcuna nuova accusa documentata", Manley ribadisce l’intenzione di Fca di difendersi "energicamente", ringrazia i dipendenti "per il lavoro che avete fatto e continuate a fare per creare un’azienda straordinaria". "Manteniamo alto il nostro livello di prestazioni poiché ha chiaramente preoccupato alcuni dei nostri concorrenti", conclude il ceo di Fca.</p>
    </article>
  </body>
</html>