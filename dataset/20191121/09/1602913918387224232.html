<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/asiguratorii-vor-o-noua-piata-unsar-a-comandat-un-sondaj-care-arata-ca-o-parte-din-romani-ar-fi-dispusi-sa-se-asigure-impotriva-riscurilor-cibernetice-18601503"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T09:44:21+00:00"/>
    <meta property="og:title" content="Asiguratorii vor o nouă piaţă: UNSAR a comandat un sondaj care arată că o parte din români ar fi dispuşi să se asigure împotriva riscurilor cibernetice"/>
    <meta property="og:description" content="Aproximativ 33% dintre romţni sunt dispuşi să încheie o asigurare pentru a se proteja de consecinţele financiare ale atacurilor cibernetice, relevă un studiu realizat de IRES pentru UNSAR în luna septembrie. "/>
  </head>
  <body>
    <article>
      <h1>Asiguratorii vor o nouă piaţă: UNSAR a comandat un sondaj care arată că o parte din români ar fi dispuşi să se asigure împotriva riscurilor cibernetice</h1>
      <address>
        <time datetime="2019-11-21T09:44:21+00:00">21 Nov 2019, 09:44</time>
      </address>
      <p>Aproximativ 33% dintre romţni sunt dispuşi să încheie o asigurare pentru a se proteja de consecinţele financiare ale atacurilor cibernetice, relevă un studiu realizat de IRES pentru UNSAR în luna septembrie. </p>
      <p>Securitatea cibernetică este una dintre principalele îngrijorări ale românilor, aproape jumătate dintre aceştia spunând că este probabil şi foarte probabil să fie ţinta unui atac cibernetic, cum ar fi furtul de date, infectarea/blocarea computerului în scopul cererii unei recompense, atacarea dispozitivelor electronice smart din locuinţă sau accesarea camerelor de supraveghere, arată studiul.</p>
      <p>”La nivel global sunt în creştere rapidă atacurile cibernetice precum phishing-ul, furtul de date sau malware, care afectează atât companiile, cât şi persoanele fizice. Piaţa de asigurări pentru astfel de riscuri este în curs de dezvoltare, deoarece siguranţa cibernetică devine tot mai importantă, iar eventualele atacuri cibernetice pot duce la pierderi financiare semnificative”, a declarat Adrian MARIN, Preşedintele UNSAR.</p>
      <p>Şi la nivel global riscurile cibernetice reprezintă una dintre cele mai mari îngrijorări, potrivit ”Global Risks Report 2019”, realizat de World Economic Forum. Aproximativ două treimi dintre participanţii la studiu au menţionat că se aşteaptă ca impactul riscurilor asociate cu fake news şi cu furtul de identitate să crească în 2019.</p>
      <p>În România, atacurile cibernetice provin din aproape toate statele lumii, potrivit datelor publicate de CERT-RO (Centrul Naţional de Răspuns la Incidente de Securitate Cibernetică). În 2017, CERT-RO a înregistrat 138 milioane de alerte de atacuri cibernetice la nivelul României, în creştere cu 25% faţă de anul anterior şi dublu faţă de 2015, potrivit celor mai recente date disponibile.</p>
      <p>Potrivit Insurance Europe, Federaţia europeană a asociaţiilor asigurătorilor, din care UNSAR face parte, piaţa asigurărilor pentru riscuri cibernetice este în creştere, însă dezvoltarea acesteia este dificilă din cauza lipsei unor statistici consistente despre atacurile cibernetice şi consecinţele acestora, a pierderilor greu de cuantificat (de exemplu, în cazul furtului de date de la o companie, este afectată reputaţia acesteia, o pierdere dificil de evaluat din punct de vedere financiar), a dificultăţilor de estimare a pierderilor viitoare şi a riscurilor mari generate de utilizarea cu preponderenţă a anumitor sisteme de operare (în cazul unui atac cibernetic asupra unui astfel de sistem, pierderile ar afecta foarte mulţi utilizatori).</p>
      <p>Pentru a atrage atenţia asupra riscurilor cibernetice, recent a fost derulată la nivel european, de către ENISA – Agenţia UE pentru Securitate Cibernetică, o campanie de conştientizare, Luna Europeană a Securităţii Cibernetice. În România, campania a fost coordonată de CERT-RO.</p>
    </article>
  </body>
</html>