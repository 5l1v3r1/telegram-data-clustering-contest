<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057908_tusk-szerint-januar-vegen-dontenek-a-fidesz-epp-tagsagarol"/>
    <meta property="og:site_name" content="Népszava"/>
    <meta property="article:published_time" content="2019-11-21T09:47:00+00:00"/>
    <meta property="og:title" content="Tusk szerint január végén döntenek a Fidesz EPP-tagságáról"/>
    <meta property="og:description" content="Manfred Weber nem lát változást a Fidesz politikájában és várja a pozitív jelzéseket Orbán Viktortól."/>
  </head>
  <body>
    <article>
      <h1>Tusk szerint január végén döntenek a Fidesz EPP-tagságáról</h1>
      <address><time datetime="2019-11-21T09:47:00+00:00">21 Nov 2019, 09:47</time> by <a rel="author" href="https://nepszava.hu/szerzo/halmai-katalin-brusszel/" target="_blank">Halmai Katalin (Brüsszel)</a></address>
      <p>
        <b>Manfred Weber nem lát változást a Fidesz politikájában és várja a pozitív jelzéseket Orbán Viktortól.</b>
      </p>
      <p>Donald Tusk, az Európai Néppárt (EPP) frissen megválasztott elnöke csütörtök reggeli zágrábi sajtóértekezletén megerősítette a Népszava<b> <a href="https://nepszava.hu/3057814_kiderult-jovo-ev-elejen-dont-az-europai-neppart-a-fidesz-tagsagarol">tegnapi értesülését:</a></b> a pártcsalád előreláthatólag január végén fog dönteni a Fidesz tagságáról. „A bölcsek azt ígérték, hogy a jelentésüket december vége előtt eljuttatják hozzám. Ezután intenzív konzultációkat kezdek, és az ügyről január végén dönthetünk” – fejtette ki a lengyel politikus az Azonnali újságírójának kérdésére. „Nem pánikolok, mert bár nem értek egyet Orbán Viktor néhány politikai döntésével és új elképzeléseivel, de jó barátságban vagyok vele és vannak közös ügyeink” – mondta Tusk, aki tagadta, hogy a zágrábi kongresszuson szerdán elhangzott beszédében kifejezetten a magyar miniszterelnököt vette volna célba, mondván: „Minden küldötthöz címeztem a szavaimat”.</p>
      <p>Az új EPP elnök felszólalásában többek között azt mondta: „Nem fogjuk feláldozni a biztonság és a rend oltárán az olyan értékeket, mint a polgári szabadságjogok, a jogállamiság és a közéleti tisztesség, mert egyszerűen nincs rá szükség. Mert egyáltalán nem zárják ki egymást. Aki ezt képtelen elfogadni, az de facto kizárja magát a családunkból”. Tusk ugyanakkor megerősítette, hogy már többször beszélt az illiberális demokráciáról, amely “ellen határozottan fel kell venni a harcot”. De ez nem jelenti azt, hogy Orbán Viktor nem fejtheti ki a véleményét, tette hozzá. Manfred Weber, az EPP európai parlamenti frakcióvezetője a lengyel hírügynökségnek adott zágrábi interjújában ennél tovább ment, és azt mondta: az Európai Néppárt világos és egyértelmű jelzéseket vár Budapesttől. „Ahogy a dolgok jelenleg állnak, nincs módunk változtatni a politikánkon, ezért is várjuk a Fidesztől, hogy kinyilvánítsa: kész együtt dolgozni velünk. Ha Orbán Viktor részt akar venni a következő kongresszusunkon, ha azt szeretné, hogy ismét tiszteletet vívjon ki Európában, akkor megfelelő jelzéseket kell küldenie. Ilyen jelzéseket még nem kaptunk” – hangsúlyozta Weber.</p>
    </article>
  </body>
</html>