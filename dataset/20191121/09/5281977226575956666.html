<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kpsscafe.com.tr/ekonomi/asgari-ucrette-zam-pazarligi-basliyor-asgari-ucrette-2500-tl-h104107.html"/>
    <meta property="og:site_name" content="KPSSCAFE"/>
    <meta property="article:published_time" content="2019-11-21T09:24:22+00:00"/>
    <meta property="og:title" content="Asgari ücrette zam pazarlığı başlıyor: Asgari ücrette 2.500 TL beklentisi"/>
    <meta property="og:description" content="Asgari Ücret Tespit Komisyonu, 2020 yılında geçerli olacak asgari ücreti belirlemek üzere aralık ayında toplantılarını yapacak. Yeni Ekonomi Programı'nda ve Merkez Bankası'nın enflasyon tahminlerine göre asgari ücretin 2020'de 2 bin 500 TL'yi bulması bekleniyor."/>
  </head>
  <body>
    <article>
      <h1>Asgari ücrette zam pazarlığı başlıyor: Asgari ücrette 2.500 TL beklentisi</h1>
      <h2>Asgari Ücret Tespit Komisyonu, 2020 yılında geçerli olacak asgari ücreti belirlemek üzere aralık ayında toplantılarını yapacak. Yeni Ekonomi Programı'nda ve Merkez Bankası'nın enflasyon tahminlerine göre asgari ücretin 2020'de 2 bin 500 TL'yi bulması bekleniyor.</h2>
      <address>
        <time datetime="2019-11-21T09:24:22+00:00">21 Nov 2019, 09:24</time>
      </address>
      <p>Asgari Ücret Tespit Komisyonu, 2020 yılında geçerli olacak <b>asgari ücret</b>i belirlemek üzere aralık ayında toplantılarını yapacak.</p>
      <p>7 milyona yakın çalışanı doğrudan ilgilendiren ve 81 milyonun gelirini, ödemesini etkileyen asgari ücret birçok hesaplamada da kullanılıyor.</p>
      <p>Halen asgari ücret, net 2 bin 20 lira 90 kuruş ve brüt 2 bin 558 lira 40 kuruş olarak uygulanıyor.</p>
      <p>Şimdi herkesin merak ettiği konu 2020 yılında asgari ücretin ne kadar artacağı. Aslında bu güne kadar yapılan asgari ücret artışlarına baktığımızda yaklaşık bir rakam tahmin etmek mümkün oluyor.</p>
      <p>Son 10 yıllık artışlara bakıldığında 2016'daki yüzde 30'luk artış dışında tüm zamlar bir önceki yılın enflasyonunun 2-5 puan üzerinde gerçekleşmiş durumda.</p>
      <p>Yeni Ekonomi Programı'nda ve Merkez Bankası'nın tahminlerinde 2019 yılının enflasyon oranının yüzde 12 civarında olması bekleniyor. Bu rakamdan yola çıkılınca asgari ücretteki artışın yüzde 15 civarında olacağı beklentisi oluşuyor.</p>
      <p>Buna göre net asgari ücret 2.323 liraya ulaşıyor. Bunun üzerine pazarlıklarla yapılacak seyyanen artışların eklendiği düşünülürse 2.500 liralık net rakam da öngörülebilir. Tabi bu rakama ulaşmak için pazarlıkların sonucunu beklemek gerekiyor.</p>
      <p>
        <b>ÜCRET NASIL BELİRLENİYOR?</b>
      </p>
      <p>Asgari ücret her yıl aralıkta işçi, işveren ve kamunun temsilcilerinden oluşan 15 kişiyle toplanıyor. Bünyesinde en çok işçiyi bulunduran işçi sendikası (Türk-İş) ile en çok üyeyi bulunduran işveren sendikası (TİSK) 5'er üye ile temsil ediliyor. Komisyon çalışmalarını tamamladıktan sonra bir ücret belirliyor ve bu karar kesin oluyor. Belirlenen rakam, asgari ücret olarak bir yıl boyunca uygulanıyor.</p>
      <p>
        <b>NELER DEĞİŞECEK?</b>
      </p>
      <p>Asgari ücretin yeniden belirlenmesiyle olacak bazı değişiklikler şunlar: 1- İşsizlerin aldığı maaş aynı oranda artacak. 2- Çalışanların aldığı asgari geçim indirimi de yükselecek. 3- Emeklilik için doğum ve askerlik borçlanması yapanların ödeyecekleri miktarlarda artış olacak. 4- İş görmezlik ödeneği artacak. 5- Yaşlılık, evde bakım, engelli maaşları da Ocak ayı ile birlikte zamlanacak. 6- Kendi primini ödeyenlerin verdikleri paralar yükselecek.</p>
      <figure>
        <a href="https://news.google.com/publications/CAAqKggKIiRDQklTRlFnTWFoRUtEMnR3YzNOallXWmxMbU52YlM1MGNpZ0FQAQ?hl=tr&amp;gl=TR&amp;ceid=TR%3Atr">
          <img src="http://www.kpsscafe.com.tr/images/upload/googlenewsABONEOL.png"/>
        </a>
      </figure>
      <p>
        <b>KPSSCAFE.COM.TR | ANKARA</b>
      </p>
    </article>
  </body>
</html>