<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111889"/>
    <meta property="og:site_name" content="MGR Online"/>
    <meta property="article:published_time" content="2019-11-21T09:25:00+00:00"/>
    <meta property="og:title" content="ไม่งมงาย! เกษตร จ.บุรีรัมย์ชี้ชัดแสงไฟฟ้าทำนาข้าวโตช้าไม่ออกรวงจริง ยอมรับเป็นปัญหาหลายพื้นที่"/>
    <meta property="og:description" content="บุรีรัมย์-เกษตร จ.บุรีรัมย์ชี้ชัดตามหลักวิชาการแสงไฟส่องสว่างกระทบนาข้าวโตช้าและไม่ออกรวงจริง โดยเฉพาะข้าวหอมมะลิที่เกษตรกรนิยมปลูกเป็นสายพันธุ์ไวต่อแสง ยอมรับเป็นปัญหาในหลายพื้นที่ เตรียมหารือหน่วยงานเกี่ยวข้องบรรเทาเดือดร้อน"/>
  </head>
  <body>
    <article>
      <h1>ไม่งมงาย! เกษตร จ.บุรีรัมย์ชี้ชัดแสงไฟฟ้าทำนาข้าวโตช้าไม่ออกรวงจริง ยอมรับเป็นปัญหาหลายพื้นที่</h1>
      <address><time datetime="2019-11-21T09:25:00+00:00">21 Nov 2019, 09:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011576601.JPEG"/>
      </figure>
      <p>
        <b>บุรีรัมย์ - ไม่งมงาย! เกษตร จ.บุรีรัมย์ชี้ชัดตามหลักวิชาการแสงไฟฟ้าส่องสว่างกระทบนาข้าวโตช้าและไม่ออกรวงจริง โดยเฉพาะข้าวหอมมะลิที่เกษตรกรนิยมปลูกเป็นสายพันธุ์ไวต่อแสง ยอมรับเป็นปัญหาในหลายพื้นที่ เตรียมหารือจังหวัดฯ หน่วยงานที่เกี่ยวข้องบรรเทาความเดือดร้อนเกษตรกร</b>
      </p>
      <figure>
        <iframe src="https://www.youtube.com/embed/PTi2XH-pVcE" width="560" height="315" data-service="Youtube" scrolling="no"/>
      </figure>
      <p>วันนี้ (21 พ.ย.) จากกรณีที่มีเกษตรกรนำกระสอบปุ๋ยและสแลนกันแดดปิดคลุมหลอดไฟฟ้าส่องสว่างบนถนนทางหลวงหมายเลข บร.3001 สายละหานทราย-นางรอง ช่วงถนนสี่เลน บริเวณบ้านจอมปราสาท ต.สะเดา อ.นางรอง จ.บุรีรัมย์ ทั้งยังใช้เชือกมัดกับกระป๋องกาแฟ และก้อนหินผูกติดห้อยระโยงระยาง รวมจำนวน 7 ต้น เพราะมีความเชื่อว่าแสงไฟทำให้ต้นข้าวโตช้าและไม่ออกรวง กระทั่งล่าสุดแขวงทางหลวงชนบทบุรีรัมย์ระบุว่าไม่สามารถทำได้เพราะเป็นทรัพย์สินของทางราชการ และเข้าข่ายผิด พ.ร.บ.ทางหลวง และล่าสุดได้ให้เจ้าหน้าที่ไปเก็บรื้อกระสอบปุ๋ยและสแลนออกจากหลอดไฟแล้ว เพราะเกรงจะเกิดอุบัติเหตุต่อผู้สัญจร ตามที่นำเสนอข่าวไปแล้วนั้น</p>
      <figure>
        <img src="https://mpics.mgronline.com/pics/Images/562000011576602.JPEG"/>
      </figure>
      <figure>
        <img src="https://mpics.mgronline.com/pics/Images/562000011576603.JPEG"/>
      </figure>
      <p>จากกรณีดังกล่าวผู้สื่อข่าวได้ไปสอบถาม นายนวนิตย์ พลเคน เกษตรจังหวัดบุรีรัมย์ ระบุว่า ตามหลักวิชาการแล้วแสงไฟส่องสว่างกระทบต้นข้าวทำให้เจริญเติบโตช้าและไม่ออกรวงจริง โดยเฉพาะข้าวหอมมะลิ 105 ที่เกษตรกรภาคอีสานนิยมปลูกเพราะเป็นที่ต้องการของตลาด จะมีความไวต่อแสง ซึ่งปกติจะต้องการแสงไม่เกิน 12 ชั่วโมงต่อวัน หากโดนแสงนานกว่านั้นจะทำให้ข้าวเจริญเติบโตช้าและไม่ออกรวงจะทำให้ได้ผลผลิตลดลง<br/><br/>โดยที่ผ่านมาเคยได้รับการร้องเรียนจากเกษตรกรในหลายพื้นที่อำเภอที่มีนาข้าวอยู่ใกล้กับรัศมีของไฟฟ้าส่องสว่างริมถนนว่าประสบปัญหาดังกล่าวและเคยนำเสนอเข้าที่ประชุมแล้ว ซึ่งจากกรณีดังกล่าวจะได้หารือกับทางจังหวัดบุรีรัมย์และหน่วยงานที่เกี่ยวข้องเพื่อหาแนวทางช่วยเหลือบรรเทาผลกระทบของเกษตรกร<br/><br/>อย่างไรก็ตาม เบื้องต้นได้ไปทำความเข้าใจกับเกษตรกรที่เจอปัญหาในลักษณะดังกล่าวแล้ว ซึ่งวิธีการหลีกเลี่ยงหากไม่สามารถที่จะปิดไฟส่องสว่างได้ เกษตรกรจะต้องปรับเปลี่ยนพันธุ์ข้าวที่ไม่มีความไวต่อแสง แต่ค่อนข้างยากเพราะนาปีส่วนใหญ่ที่เกษตรกรปลูกจะเป็นข้าวหอมมะลิ 105</p>
      <figure>
        <img src="https://mpics.mgronline.com/pics/Images/562000011576604.JPEG"/>
      </figure>
      <figure>
        <img src="https://mpics.mgronline.com/pics/Images/562000011576605.JPEG"/>
        <figcaption>นายนวนิตย์ พลเคน เกษตรจังหวัดบุรีรัมย์</figcaption>
      </figure>
      <figure>
        <img src="https://mpics.mgronline.com/pics/Images/562000011576606.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111889"/>
      </related>
    </article>
  </body>
</html>