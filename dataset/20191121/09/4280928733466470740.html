<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/tekniken-ska-ge-airbus-latta-delar-och-effektivare-fabriker-6979251"/>
    <meta property="og:site_name" content="Ny Teknik"/>
    <meta property="article:published_time" content="2019-11-21T09:15:00+00:00"/>
    <meta property="og:title" content="Tekniken ska ge Airbus lätta delar och effektivare fabriker"/>
    <meta property="og:description" content="Airbus använder generativ design för att ompröva formgivningen av en rad flygplansdelar. Men bolaget vill också utnyttja tekniken för att bygga smartare anläggningar."/>
  </head>
  <body>
    <article>
      <h1>Tekniken ska ge Airbus lätta delar och effektivare fabriker</h1>
      <address><time datetime="2019-11-21T09:15:00+00:00">21 Nov 2019, 09:15</time> by <a rel="author">John Edgren</a></address>
      <slideshow>
        <figure>
          <img src="https://www.nyteknik.se/ponIltIpIv-1574322318/tekniknyheter/xl2rak-683521fc-91a7-46c6-a366-8fb480eed145/binary/original/683521fc-91a7-46c6-a366-8fb480eed145"/>
          <figcaption>Foto: Autodesk</figcaption>
        </figure>
        <figure>
          <img src="https://www.nyteknik.se/ponIltIpIv-1574322319/tekniknyheter/l4665q-e63d8826-9ffd-4930-94e3-6a1ca24aff13/binary/original/e63d8826-9ffd-4930-94e3-6a1ca24aff13"/>
          <figcaption>Foto: Autodesk</figcaption>
        </figure>
        <figure>
          <img src="https://www.nyteknik.se/ponIltIpIv-1574322321/tekniknyheter/x794br-e9bd4bdf-69d0-4b3a-afc6-25e174e4704b/binary/original/e9bd4bdf-69d0-4b3a-afc6-25e174e4704b"/>
          <figcaption>Foto: Autodesk</figcaption>
        </figure>
      </slideshow>
      <h4>Airbus använder generativ design för att ompröva formgivningen av en rad flygplansdelar. Men bolaget vill också utnyttja tekniken för att bygga smartare anläggningar.</h4>
      <p>Framsteg inom additiv och subtraktiv tillverkning har öppnat vägen för generativ design, där avancerad mjukvara utforskar formgivarnas grundkrav och sedan spottar ut en rad alternativa lösningar. Under konferensen Autodesk University i Las Vegas visade Airbus upp hur de använder generativ design, teknik som har utvecklats av programvaruföretaget Autodesk, för att ta fram komplicerad formgivning och hitta nya lösningar för upplägget i sina fabriker.</p>
      <p>Flygplanstillverkarens första proof-of-koncept inom området presenterades 2015, då i form av en bionisk skiljevägg som separerade kabinpersonalen från passagerarna. Generativ design gjorde den 45 procent lättare än originalet, och implementerad i flottan skulle lösningen kunna minska koldioxidutsläppen med en halv miljon ton om året.</p>
      <related>
        <a href="https://www.nyteknik.se/fordon/sa-kan-piloterna-sanka-flygplanens-buller-40-db-6973458"/>
      </related>
      <p>Planen var att producera skiljeväggen med additiv tillverkning i metall, men för att möta flygindustrins materialkrav valde man att istället att 3d-printa en gjutform för en godkänd legering. Den gjutna väggen är lika stark som originalet, men metoden gör tillverkningen mer gångbar. Och bionisk flygplansdel 2.0 är satt i produktion.</p>
      <p>Nu har Airbus gått vidare och använder generativ design för att ompröva strukturen på andra flygplansdelar, bland annat vingens framkant på A320-planen. Tekniken gör det möjligt att utvärdera hundratals formmässiga alternativ, som kan ge ökad prestanda och säkerhet.</p>
      <h3>”Fabriken kommer att bli mindre kostsam att bygga”</h3>
      <p>Airbus har också bestämt sig för att utforska om generativ design skulle kunna tillämpas inom andra affärssegment. Ett applikationsområde skulle kunna vara utformningen av DGNB- samt LEED-certifierade fabriker, och att förbättra flödet där.</p>
      <p>Ett första pilotprojekt har tittat på att optimera rörelsemönstret och de många olika verktygens placering kring monteringsbandet för A350-modellens vingar. Efter succén planerar Airbus nu att använda generativ design vid den nya fabriken i Hamburg, för att snabba upp monteringen av motorerna och förbättra det logistiska flödet.</p>
      <p>– Generativ design hjälper oss att skapa en mer hållbar arkitektonisk design, bättre beräknad för mänskliga faktorer och arbetsförhållanden. Det har också vidgat vårt sätt att se och tänka på design genom att se bortom de förutfattade meningarna. Vilken design vi än väljer så vet vi att fabriken kommer att fungera mer effektivt och bli mindre kostsam att bygga, säger Airbus-designern Bastian Schaefer i <a href="https://adsknews.autodesk.com/news/autodesk-airbus-generative-design-aerospace-factory">ett uttalande</a>.</p>
      <related>
        <a href="https://www.nyteknik.se/fordon/airbus-testflyger-plan-som-flaxar-med-vingarna-6962429"/>
      </related>
      <p>Generativ design kan beakta allt från  effektivitet i tillverkningen till materialets byggkostnad och hållbarhet. En annan fråga är hur lösningar för produktionslinan tar hänsyn till de anställdas arbetsförhållanden, exempelvis gällande insläpp av dagsljus.</p>
      <related>
        <h4>Relaterade artiklar</h4>
        <a href="https://www.nyteknik.se/fordon/airbus-far-mangmiljardorder-fran-emirates-6978832"/>
        <a href="https://www.nyteknik.se/fordon/sa-kan-piloterna-sanka-flygplanens-buller-40-db-6973458"/>
        <a href="https://www.nyteknik.se/fordon/sas-producerar-plan-med-ny-design-6972093"/>
        <a href="https://www.nyteknik.se/fordon/airbus-nya-koncept-har-vingar-som-en-rovfagel-6965045"/>
        <a href="https://www.nyteknik.se/innovation/3d-laserskrivare-ska-revolutionera-flyget-6921721"/>
      </related>
    </article>
  </body>
</html>