<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/maksla/cesis-atklas-maksliniecu-sandras-streles-un-artas-baltas-izstades.a339112/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T09:46:00+00:00"/>
    <meta property="og:title" content="Cēsīs atklās mākslinieču Sandras Strēles un Artas Baltās izstādes"/>
    <meta property="og:description" content="No 22. novembra Cēsu Izstāžu namā būs skatāmas divas izstādes - Sandras Strēles gleznu izstāde “Nostalģija Vol.2” un Artas Baltās keramikas izstāde “EsMe – kā daļa no manis”, paziņojumā medijiem informē Cēsu novada pašvaldības pārstāvji."/>
  </head>
  <body>
    <article>
      <h1>Cēsīs atklās mākslinieču Sandras Strēles un Artas Baltās izstādes</h1>
      <address><time datetime="2019-11-21T09:46:00+00:00">21 Nov 2019, 09:46</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>No 22. novembra Cēsu Izstāžu namā būs skatāmas divas izstādes - Sandras Strēles gleznu izstāde “Nostalģija Vol.2” un Artas Baltās keramikas izstāde “EsMe – kā daļa no manis”, paziņojumā medijiem informē Cēsu novada pašvaldības pārstāvji.</b>
      </p>
      <p>Izstāde “Nostalģija Vol.2” ir otrā izstāde izstāžu ciklā “Nostalģija”, ko jaunā māksliniece Sandra Strēle aizsākusi 2019. gada pavasarī ar lielformāta gleznu izstādi, kas bija apskatāma Rīgas Mākslas telpā. Izstāde vienlaikus ir arī turpinājums mākslinieces iepriekš veidotajai lielformāta instalācijai “Melanholija”, kas bija eksponēta Jūrmalas pilsētas muzejā. Abas šīs izstādes tikušas nominētas “Kilograms kultūras” Vizuālās mākslas kategorijā.</p>
      <p>Jaunā māksliniece Sandra Strēle izstādē “Nostalģija Vol.2” turpina interpretēt nostalģiju kā ilgas, parasti smeldzošas, pēc mājām vai kā pagājuša un idealizēta, kā vēlēšanos atgriezties pagātnē.</p>
      <blockquote>17. gadsimtā tika uzskatīts, ka “nostalģija” ir ārstējama miesas slimība. Vēlāk tā kļuva par filozofu un dzejnieku problēmu – no slimības pārvēršoties par emocionālu vājumu.</blockquote>
      <p>Izstādē caur dažādu šķietami atsvešinātu vietu vai gluži pretēji - šķietami labi pazīstamu vietu attēlojumu skatītājam tiks piedāvāts uzklausīt dažādus nostalģiskus stāstus.</p>
      <figure>
        <img src="https://static.lsm.lv/media/2019/11/large/1/c4v3.jpg"/>
        <figcaption>
          <cite>Foto: Publicitātes attēls</cite>
        </figcaption>
      </figure>
      <p>Izstāde “EsMe – kā daļa no manis” ir keramikas mākslinieces Artas Baltās kā radošās darbības pēdējās desmitgades atskaites punkts – dažādi laika posmi, dažādi fokusi, nemainīgi smalku sievišķīgu estētiku un profesionāli augstvērtīgi tehniskie risinājumi no lielformāta porcelāna skulptūrām līdz funkcionāli lietojamiem traukiem.</p>
      <p>“Mani darbi vienmēr ir kā aktualitāte no manas ikdienas, no laika posma vai tikai brīža untuma, neatkarīgi no tēmas, kas tiek risināta. Dizains un funkcionalitāte, estētisku formu meklējumos  ir kritēriji, kas mani vienmēr ir motivējuši radīt. Pat teiktu, esmu neglābjama estēte, ikreiz savās ikdienas gaitās meklēju acīm un taustei baudāmo.</p>
      <blockquote>Savu lomu mājās – sieviete, māte, darbā – skolotāja... nav iespējams nošķirt no iekšējās alkas  just, just caur tausti.</blockquote>
      <p>Tā ikreiz nonākot pie plastikā keramikas materiāla, kurš ļauj realizēt savas vēlmes, jo keramika sevī ietver kā tēlniecības, tā glezniecības paņēmienus, līdz pat smalkiem  grafikas risinājumiem. Tāpat vienmēr milzīgu gandarījumu katram keramiķim sniedz tehnoloģiskās rotaļas – malkas, gāzes, elektriskie cepļi, augsto vai zemo grādu amplitūdas. Svarīga ir tikai iecere,” raksturo māksliniece.</p>
      <p>Izstādes apskatāmas līdz 2020. gada 12. janvārim.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/valdiba-atbalsta-inovaciju-centru-izveidi-cesis-daugavpili-ventspili-un-liepaja-precizeta.a338904/"/>
        <a href="https://www.lsm.lv/raksts/zinas/latvija/sarunu-festivala-lampa-2020-virstema-bus-kopa-sakas-pasakumu-pieteiksana.a338890/"/>
        <a href="https://www.lsm.lv/raksts/dzive--stils/cilvekstasti/cesu-rotkalis-daumants-kalnins-senas-rotas-loti-nozimiga-musu-kulturvestures-lieciba.a338705/"/>
        <a href="https://www.lsm.lv/raksts/kultura/kino-foto-un-tv/cesu-fotografi-un-pilsetas-mers-iejutas-eposa-lacplesis-telos.a338106/"/>
        <a href="https://www.lsm.lv/raksts/dzive--stils/vide-un-dzivnieki/raunas-skoleni-izgatavo-sunu-un-kaku-majas-dzivnieku-patversmei-lacisi.a337832/"/>
        <a href="https://www.lsm.lv/raksts/dzive--stils/vecaki-un-berni/gimene-izvelas-dzivot-laukos-lai-deli-izaugtu-par-viriem.a337727/"/>
        <a href="https://www.lsm.lv/raksts/dzive--stils/vecaki-un-berni/pirmaja-konference-vecaku-revolucija-ap-500-mammas-un-teti.a337133/"/>
        <a href="https://www.lsm.lv/raksts/dzive--stils/vecaki-un-berni/vecaku-revolucija-konference-20-iedvesmojosi-un-praktiski-stasti-par-bernu-audzinasanu.a336799/"/>
      </related>
    </article>
  </body>
</html>