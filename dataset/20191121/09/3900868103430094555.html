<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562586/syntagmatiki-anathewrisi-politiki-sygkroysi-gia-to-arthro-86-peri-eythynis-ypoyrgwn"/>
    <meta property="og:site_name" content="NOOZ."/>
    <meta property="article:published_time" content="2019-11-21T09:03:00+00:00"/>
    <meta property="og:title" content="Συνταγματική Αναθεώρηση: Πολιτική σύγκρουση για το άρθρο 86 &quot;περί ευθύνης υπουργών&quot;"/>
    <meta property="og:description" content="Ερμηνευτική δήλωση για να μην κουκουλωθούν σκάνδαλα ζητά ο ΣΥΡΙΖΑ - Η ιστορία του άρθρου 86 - Συζητείται και το άρθρο 54 για την ψήφο των Ελλήνων που διαμένουν στο εξωτερικό"/>
  </head>
  <body>
    <article>
      <h1>Συνταγματική Αναθεώρηση: Πολιτική σύγκρουση για το άρθρο 86 "περί ευθύνης υπουργών"</h1>
      <address>
        <time datetime="2019-11-21T09:03:00+00:00">21 Nov 2019, 09:03</time>
      </address>
      <p>
        <b>Ερμηνευτική δήλωση για να μην κουκουλωθούν σκάνδαλα ζητά ο ΣΥΡΙΖΑ - Η ιστορία του άρθρου 86 - Συζητείται και το άρθρο 54 για την ψήφο των Ελλήνων που διαμένουν στο εξωτερικό</b>
      </p>
      <p>Η πιο ουσιαστική συζήτηση για την τρέχουσα Συνταγματική Αναθεώρηση σήμερα στην Ολομέλεια της Βουλής</p>
      <p>
        <b>Του Γεράσιμου Λιβιτσάνου</b>
      </p>
      <p><b>Αντικείμενο της είναι το άρθρο 86 που αφορά τον νόμο περί ευθύνης υπουργών </b>αλλά και το άρθρο 54 που σχετίζεται με τις επερχόμενες νομοθετικές ρυθμίσεις για την ψήφο των Ελλήνων που μένουν στο εξωτερικό.</p>
      <h3>Η Νέα Δημοκρατία</h3>
      <p>Από την πλευρά της κυβέρνησης αναμένεται θα αναδειχθεί η πρόθεση της να προχωρήσει η συνταγματική αναθεώρηση στην αλλαγη του άρθρου αυτού που προβλέπει ειδικές συνθήκες για τον έλεγχο τυχόν ποινικών ευθυνών υπουργών. Ένα άρθρο που με την μία η την άλλη μορφή βρίσκεται στο Σύνταγμα εδώ και 44 χρόνια. Μάλιστα προβάλλεται η πρωτοβουλια που είχε πάρει ο νύν πρωθυπουργός, Κυριάκος Μητσοτάκης το 2008 που ζήτησε την αλλαγή του στην τότε συνταγματική αναθεώρηση αναζητώντας μάλιστα και τις 50 υπογραφές βουλευτών που απαιτούνταν χωρίς όμως τελικά να τελεσφορήσει η πρωτοβουλία του.</p>
      <p>Για την πρόταση της Ν.Δ περί άλλαγής του άρθρου 86 ο εισηγητής της Ν.Δ Κώστας Τζαβάρας έχει σημειώσει πως «τώρα δεν υπάρχει κανένα χρονικό εμπόδιο στην άσκηση του δικαιώματος της Βουλής για την τιμωρία τους για πλημμελήματα ή κακουργήματα κατά την άσκηση των καθηκόντων τους».</p>
      <h3>Ο ΣΥΡΙΖΑ</h3>
      <p>Από την πλευρά του ΣΥΡΙΖΑ τονίζεται πως «στην πρώτη αναθεωρητική Βουλή προτάθηκε να προστεθεί ερμηνευτική δήλωση που διευκρινίζει ότι στα υπουργικά αδικήματα δεν περιλαμβάνονται όσα τελέστηκαν απλώς επ’ ευκαιρία της άσκησης υπουργικών καθηκόντων. Κι ότι αυτά, επομένως, ιδίως πράξεις δωροδοκίας, διώκονται από τη Δικαιοσύνη, όχι από τη Βουλή. Ο ΣΥΡΙΖΑ θεωρεί ότι αυτό προκύπτει ήδη ερμηνευτικά από την ισχύουσα ρύθμιση. Είναι όμως σημαντικό να διευκρινιστεί, για να αποκλείσουμε διαπαντός αντίθετες ερμηνευτικές κατασκευές και να κλείσουμε «παραθυράκια» που μπορεί να σκεφτούν να ανοίξουν κάποιοι. Και, κυρίως, για να διασφαλίσουμε ότι δεν θα οδηγηθούν στην ατιμωρησία τετελεσμένες ήδη πράξεις δωροδοκίας».</p>
      <p>Μάλιστα, ο ΣΥΡΙΖΑ κατήγγειλε σε πρόσφατη συνέντευξη τύπου της Κ.Ο του κομματος την «άρνηση των ΝΔ - ΚΙΝΑΛ να υπερψηφίσουν την ερμηνευτική δήλωση στο άρθρο 86 που επιτρέπει την διαλεύκανση υποθέσεων δωροδοκίας πολιτικών χωρίς τις ασφυκτικές προθεσμίες της παραγράφου. Ειδικά ενόψει της διερεύνησης του σκανδάλου Novartis η επιλογή αυτή συνιστά προφανή απόπειρα συγκάλυψης τυχόν ποινικών ευθυνών πολιτικών των κομμάτων αυτών».  Υποστηρίζει οτι Ν.Δ και ΚΙΝ.ΑΛ «αυτό που επεδίωξαν στην αναθεώρηση αυτή είναι να καταστήσουν συνταγματικά δεδομένο ότι η περίπτωση δωροδοκίας δεν θα εμπίπτει στο ρυθμιστικό πεδίο του άρθρου 86. Έτσι τα δικαστήρια δεν θα μπορούν να διερευνήσουν όσες περιπτώσεις υπουργών και υφυπουργών έβαλαν το «δάχτυλο στο μέλι»».</p>
      <h3>Η ιστορία</h3>
      <p>Το περίφημο άρθρο 86 διαμορφώθηκε στην σημερινή του μορφή στην αναθεώρηση του 2001, ενώ αρμόδιος εισηγητής σε συνταγματικά ζητήματα ήταν από την πλευρά του τότε κυβερνητικού κόμματος, του ΠΑΣΟΚ, ο Ευάγγελος Βενιζέλος ο οποίος θεωρείται και ο εμπνευστής τόσο της συνταγματικής διάταξης όσο και του εφαρμοστικού νόμου που εισηγήθηκε στην Βουλή ο τότε υπουργός Δικαιοσύνης, Φίλιππος Πετσάλνικος.</p>
      <p>Στην αρθρογραφία του για το άρθρο 86 ο Ευάγγελος Βενιζέλος αναφέρει μεταξύ άλλων πως «η ειδική ρύθμιση περί ευθύνης των υπουργών είναι μια συνταγματική διάταξη που βρίσκεται μονίμως στα ελληνικά συντάγματα από το 1844 έως σήμερα, σε πρώιμη δε μορφή από το 1822 έως σήμερα. Και ίσχυε μέχρι το 2001, στην ίδια, σε γενικές γραμμές, μορφή. Με την αναθεώρηση του 2001 η σχετική ρύθμιση του Συντάγματος του 1975 έγινε από πολλές πλευρές αυστηρότερη»</p>
      <p>Επίσης έχει επισημάνει πως «ανάλογες ρυθμίσεις υπάρχουν σε όλα σχεδόν τα θεσμικώς ανεπτυγμένα συντάγματα των δυτικών κρατών, σε πολλά μάλιστα από αυτά  (όπως στις ΗΠΑ), το Κοινοβούλιο είναι αρμόδιο όχι μόνο για την κίνηση της σχετικής διαδικασίας αλλά και για την εκδίκαση της υπόθεσης ως δικαστήριο. Η Ελλάδα ανήκει συνεπώς στο κεντρικό ρεύμα των δυτικών χωρών από την άποψη αυτή». Μάλιστα αναφερόμενος στην ουσία της διάταξης ο Ευάγγελος Βενιζέλος έχει επισημάνει: «Γιατί άραγε όλα τα σύγχρονα δυτικά κράτη έχουν ειδικές διατάξεις περί ευθύνης υπουργών; Για να προστατεύσουν τους εγκληματούντες πολιτικούς; Ή μήπως γιατί χωρίς τέτοιου είδους διατάξεις δεν είναι δυνατόν να κυβερνηθεί μία χώρα και να ληφθούν οι αναγκαίες πολιτικές αποφάσεις που διαφορετικά θα μετατρεπόντουσαν όλες σε ποινικές δικογραφίες, τουλάχιστον για παράβαση καθήκοντος»</p>
      <h3>Το άρθρο 54 και η ψήφος των απόδημων</h3>
      <p>Κομβική για το τι τελικά θα γίνει με το νομοσχέδιο για την ψήφο των απόδημων που συζητείται διακομματικά αλλά προϋποθέτει και συνταγματικές αλλαγές θεωρείται η σημερινή 4η ημέρα συζήτησης της Συνταγματικής Αναθεώρησης.</p>
      <p>Το κοινοβούλιο θα συζητήσει για την αναθεώρηση των  άρθρων  54 (παρ.1,4 )  και 56, με το πρώτο να αφορά άμεσα το θέμα της ψήφου των αποδημων εφόσον ρυθμίζει τα ζητήματα των εκλογικών περιφερειών</p>
      <p>Από την πλευρά της Νέας Δημοκρατίας στην συζήτηση για την συνταγματική αναθεώρηση έχει γίνει αποδεκτό ότι πρέπει να διαμορφωθεί ένα σαφές συνταγματικό πλαίσιο για την ψήφο των αποδήμων. Όπως χαρακτηριστικά έχει δηλώσει ο εισηγητής της Νέας Δημοκρατίας Κώστας Τζαβάρας «για πρώτη φορά μετά από 45 χρόνια, όλα τα κόμματα δείξαμε ότι έχουμε μεγάλη έγνοια για τη διευκόλυνση της ψήφου των απόδημων και πρέπει πράγματι να μπουν περιορισμοί».</p>
      <p> Ο αρμόδιος υπουργός Εσωτερικών Τάκης Θεοδωρικάκος έχει δηλώσει αισιόδοξος για την έκβαση της υπόθεσης αυτής. Έχει επισημάνει πως  «είναι ώρα ευθύνης και πρόκληση για να πάρει το νομοσχέδιο 300 ψήφους, που θα είναι ένα πολύ καλό μήνυμα στην ελληνική κοινωνία. Είμαι αισιόδοξος, γιατί τα κόμματα στέκονται με υπευθυνότητα και όπου υπάρξουν ζητήματα θα γίνουν και νομοτεχνικές παρεμβάσεις». Μάλιστα υποστήριξε ότι το νομοθέτημα και οι ανάλογες συνταγματικές προβλέψεις θα γίνουν αποδεκτές από τον ΣΥΡΙΖΑ.</p>
      <p>Πάντως ο ΣΥΡΙΖΑ έχει ξεκαθαρίσει πως δεν ικανοποιεί «η πρόταση για τη νέα παράγραφο 4 του άρθρου 54 που κατέθεσε η Νέα Δημοκρατία, όπως και το σχέδιο νόμου που τέθηκε σε διαβούλευση. Σημειώνει πως «δεν προβλέπεται ως συνταγματικός περιορισμός στην αναθεώρηση η ύπαρξη πραγματικού δεσμού με την χώρα. Δεν προβλέπεται διαδικασία επικαιροποίησης των ειδικών εκλογικών καταλόγων εξωτερικού, αλλά μια διαδικασία εφ άπαξ εγγραφής, που δεν εξασφαλίζει την ύπαρξη του πραγματικού δεσμού για το μέλλον» Επίσης πως  «δεν προβλέπει ειδικό όργανο, εγγυήσεις και διαδικασία για τον έλεγχο και την πιστοποίηση των προϋποθέσεων άσκησης του εκλογικού δικαιώματος στο εξωτερικό, καθιστώντας έτσι αδιαφανή και ευάλωτη την όλη διαδικασία». Τέλος ότι «περιλαμβάνει ευρύτατες εξουσιοδοτήσεις στον Υπουργό Εσωτερικών για ρύθμιση βασικών θεμάτων, όπως η διαδικασία εγγραφής στους καταλόγους και ο τρόπος πιστοποίησης του εκλογέα, παρακάμπτοντας έτσι την απαίτηση του Συντάγματος παρόμοια θέματα να έχουν την έγκριση των δύο τρίτων της Βουλής.</p>
    </article>
  </body>
</html>