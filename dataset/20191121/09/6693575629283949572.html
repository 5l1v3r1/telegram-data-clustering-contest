<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/economie/1269880/spaanse-rechter-oordeelt-toeslag-voor-koffer-ryanair-onrechtmatig.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-21T09:13:25+00:00"/>
    <meta property="og:title" content="Spaanse rechter oordeelt: Toeslag voor koffer Ryanair onrechtmatig"/>
    <meta property="og:description" content="Vroeger mocht een kleine rolkoffer gratis mee, maar wie nu met Ryanair vliegt, moet bijbetalen voor alle bagage die groter is dan een handtas...."/>
  </head>
  <body>
    <article>
      <h1>Spaanse rechter oordeelt: Toeslag voor koffer Ryanair onrechtmatig</h1>
      <address><time datetime="2019-11-21T09:13:25+00:00">21 Nov 2019, 09:13</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Vroeger mocht een kleine rolkoffer gratis mee, maar wie nu met Ryanair vliegt, moet bijbetalen voor alle bagage die groter is dan een handtas. Bijna iedereen maakt dus extra kosten bovenop de ticketprijs. Dat is misbruik, oordeelt een Spaanse rechter.</p>
      <p>De passagier die de zaak aanhangig maakte, moet de 20 euro die ze moest betalen voor het vervoer van haar bagage terugkrijgen van de budgetvlieger. Niet alleen is de toeslag misbruik, vindt de rechter in Madrid, de regel is ook in strijd met Spaanse én Europese wetgeving.</p>
      <p>De prijs voor een koffer verschilt per bestemming, maar kan gemakkelijk oplopen tot 20 euro per vlucht. Dat is soms meer dan de prijs van het ticket zelf. De vrouw die naar de rechter stapte, vloog in januari van Madrid naar Brussel en moest dus 20 euro betalen voor enkel haar koffer. De rechter zei vandaag begrip te hebben voor haar ‘woede en machteloosheid’.</p>
      <p>De vraag is of nu meer mensen naar de rechter zullen stappen en of dat dan tot hetzelfde oordeel leidt.</p>
    </article>
  </body>
</html>