<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260074/mateo-salvini-i-ora-tis-krisis-gia-ton-epifani-akrodeksio-politiko"/>
    <meta property="og:site_name" content="LiFO"/>
    <meta property="article:published_time" content="2019-11-21T09:25:00+00:00"/>
    <meta property="og:title" content="Ματέο Σαλβίνι: Η «ώρα της κρίσης» για τον επιφανή ακροδεξιό πολιτικό;"/>
    <meta property="og:description" content="Παρότι ο Σαλβίνι προσπαθεί να κρατά αποστάσεις από τον Ντούτσε και τους νεοφασίστες αντιγράφει συχνά-πυκνά τη ρητορική τους ενώ είχε καλέσει τους οπαδούς του σε αντίστοιχη «πορεία προς τη Ρώμη» τον Οκτώβριο όταν βρέθηκε εκτός κυβέρνησης."/>
  </head>
  <body>
    <article>
      <h1>Ματέο Σαλβίνι: Η «ώρα της κρίσης» για τον επιφανή ακροδεξιό πολιτικό;</h1>
      <h2>Παρότι ο Σαλβίνι προσπαθεί να κρατά αποστάσεις από τον Ντούτσε και τους νεοφασίστες αντιγράφει συχνά-πυκνά τη ρητορική τους ενώ είχε καλέσει τους οπαδούς του σε αντίστοιχη «πορεία προς τη Ρώμη» τον Οκτώβριο όταν βρέθηκε εκτός κυβέρνησης.</h2>
      <address><time datetime="2019-11-21T09:25:00+00:00">21 Nov 2019, 09:25</time> by <a rel="author">ΤΟ ΠΡΟΣΩΠΟ ΤΗΣ ΗΜΕΡΑΣ</a></address>
      <p>
        <b><b>Ποιος:</b> <a href="https://www.lifo.gr/tags/%CE%9C%CE%B1%CF%84%CE%AD%CE%BF+%CE%A3%CE%B1%CE%BB%CE%B2%CE%AF%CE%BD%CE%B9">Ματέο Σαλβίνι </a>ο επονομαζόμενος και "Il Capitano", Ιταλός πολιτικός, γενικός γραμματέας της ακροδεξιάς «Λέγκας», υπουργός Εσωτερικών και αντιπρόεδρος της κυβέρνησης μεταξύ 1/6/18-5/10/19 στην κυβέρνηση συνασπισμού του Τζουζέπε Κόντε. Παραλίγο και πρωθυπουργός αν είχε πιάσει η «κομπίνα» που ετοίμαζε με την πρόταση μομφής τον Αύγουστο προκειμένου να εκβιάσει εκλογές και να γίνει εκείνος «χαλίφης στη θέση του χαλίφη» καθώς οι δημοσκοπήσεις του έδιναν τότε 40% (εντέλει ο Κόντε παραιτήθηκε καταγγέλλοντάς τον και κατόπιν διαβουλεύσεων σχημάτισε νέα κυβέρνηση συνεργασίας με κύριους εταίρους το Κίνημα των Πέντε Αστέρων και το κεντροαριστερό Δημοκρατικό Κόμμα).</b>
      </p>
      <p><b>Πού:</b> Στην ευρισκόμενη σε προεκλογική περίοδο Ιταλία όπου συνεχίζει να υποβόσκει μια κρίση χρέους (αλλά επίσης κοινωνική) χειρότερη κι από την ελληνική όπως λένε οι επαϊοντες η οποία με το ζόρι κρύβεται «κάτω από το χαλί» ένεκα το μέγεθος και το εκτόπισμα της γειτονικής χώρας – ένα πολιτικό σκηνικό που έχει πριμοδοτήσει τη σοβινιστική, ξενοφοβική ακροδεξιά η οποία όμως ευτυχώς όπως φαίνεται δεν «παίζει μπάλα» μόνη της πλέον.</p>
      <p><b>Γιατί:</b> Αφενός για τις μαζικές συγκεντρώσεις που άρχισαν να πραγματοποιούνται με πρωτοβουλία της Αριστεράς σε όποια πόλη σκοπεύει ο «Καπιτάνο» να μιλήσει δημόσια, με πρώτη την Μπολόνια την κεντρική πλατεία της οποίας κατέκλυσαν χτες πάνω από 20.000 άνθρωποι παρά την κακοκαιρία - πρόκειται για το λεγόμενο «κίνημα της σαρδέλας» που με κεντρικό σύνθημα «Ως εδώ με το μίσος» αντιπαρατίθεται ευθέως στις ρατσιστικές, αυταρχικές, φασίζουσες ρητορικές υπερασπιζόμενο τις αξίες της ανοχής, της αλληλεγγύης, της αποδοχής και της συνύπαρξης.</p>
      <p>Αφετέρου διότι αναμένεται να κληθεί σε απολογία από τις εισαγγελικές αρχές του Αγκριτζέντο για το «μπλόκο» που είχε επιβάλει επί υπουργίας του πέρσι τον Αύγουστο σε πλοίο της ΜΚΟ Open Arms το οποίο είχε διασώσει 164 μετανάστες και πρόσφυγες. Το πλοίο παρέμενε επί 19 μέρες ανοιχτά της νήσου Λαμπεντούζα καθώς ο Σαλβίνι είχε απαγορεύσει την είσοδο στα ιταλικά χωρικά ύδατα αντίστοιχων πλοίων, ανάμεσά τους το Aquarius με τους 600 πρόσφυγες που εντέλει κατέπλευσε στην Ισπανία και του Sea Watch 3 με 53 επιβαίνοντες αντίστοιχα, η ακτιβίστρια καπετάνισσα του οποίου Καρόλα Ρακέτε αγνοώντας τις προειδοποιήσεις του κατέπλευσε στην Λαμπεντούζα με συνέπεια τη σύλληψη και την προσωρινή της κράτηση που έγινε θέμα διεθνώς.</p>
      <p><b>Διά ταύτα:</b> Υπερπατριώτης, ξενόφοβος, λαϊκιστής, συνομωσιολόγος, υποστηρικτής του Τραμπ και του Μπολσονάρο, αντιευρωπαϊστής αλλά και αντιαριστερός «ως το μεδούλι» και ταυτόχρονα όσο χρειάζεται «χαρισματικός» για να δημιουργήσει ρεύμα, ο Σαλβίνι είναι από τους πλέον ανερχόμενους αστέρες της ακροδεξιάς διεθνώς - μια ενδεχόμενη εκλογή του στην πρωθυπουργία εκτιμάται ότι θα ήταν «καταστροφική» σε πολλά επίπεδα, αναβιώνοντας εποχές Μουσολίνι.</p>
      <p>Παρότι μάλιστα προσπαθεί να κρατά αποστάσεις από τον Ντούτσε και τους νεοφασίστες αντιγράφει συχνά-πυκνά τη ρητορική τους ενώ είχε καλέσει τους οπαδούς του σε αντίστοιχη «πορεία προς τη Ρώμη» τον Οκτώβριο όταν βρέθηκε εκτός κυβέρνησης. Παρεμπιπτόντως, η ίδια η Λέγκα «άνθισε» στα ίδια πάνω-κάτω εδάφη που καταλάμβανε η Ιταλική Κοινωνική Δημοκρατία ή αλλιώς «Δημοκρατία του Σαλό», το τελευταίο φασιστικό μόρφωμα που κυβέρνησε ο Μουσολίνι μεταξύ 23/9/1943-25/4/1945. Άγνωστο ακόμα τι «ψάρια» θα πιάσει ο «Καπιτάνο» στις επόμενες κάλπες, το αισιόδοξο όμως είναι ότι η «άλλη» Ιταλία δείχνει πως άρχισε επιτέλους να αφυπνίζεται, καθιστώντας σαφές πως πλέον θα τη βρίσκει μπροστά του.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/almanac/259412/12-000-sardeles-gia-ton-salvini"/>
        <a href="https://www.lifo.gr/articles/greece_articles/254493/prosfygiko-eksoterikis-metanasteytiko-esoterikis-katanalosis"/>
        <a href="https://www.lifo.gr/now/world/250583/talia-dimosiografos-eipe-ston-salvini-na-aytoktonisei"/>
        <a href="https://www.lifo.gr/articles/world_articles/242992/giati-i-karola-rakete-einai-krisimi-gia-to-eyropaiko-mellon"/>
        <a href="https://www.lifo.gr/articles/almanac/242854/antriano-sofri-romperto-saviano-kata-mateo-salvini"/>
        <a href="https://www.lifo.gr/articles/almanac/237805/loipon-salvini-den-eimaste-pia-skatoxoriates"/>
      </related>
    </article>
  </body>
</html>