<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T09:59:50+00:00"/>
    <meta property="og:title" content="Δεν θα μπει το 2020 η ΑΕΚ στην «Αγιά Σοφιά» – Ποιες οι καθυστερήσεις"/>
    <meta property="og:description" content="Οι λιγοστές ελπίδες που υπήρχαν για να μπει η ΑΕΚ στο νέο της «σπίτι» μέσα στο 2020, εξανεμίστηκαν με βάση τα όσα υποστηρίζει η Περιφέρεια Αττικής. Η"/>
  </head>
  <body>
    <article>
      <h1>Δεν θα μπει το 2020 η ΑΕΚ στην «Αγιά Σοφιά» – Ποιες οι καθυστερήσεις</h1>
      <address><time datetime="2019-11-21T09:59:50+00:00">21 Nov 2019, 09:59</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Facebook 0</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Twitter</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">LinkedIn</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Περισσότερα</a>
        </li>
      </ul>
      <p>Οι λιγοστές ελπίδες που υπήρχαν για να μπει η ΑΕΚ στο νέο της «σπίτι» μέσα στο 2020, εξανεμίστηκαν με βάση τα όσα υποστηρίζει η Περιφέρεια Αττικής. Η εντεταλμένη σύμβουλος Τεχνικών Έργων της Περιφέρειας, Ευρώπη Κοσμίδη παραχώρησε συνέντευξη στην εφημερίδα Sportime και παραδέχτηκε πως παρουσιάζονται σημαντικές καθυστερήσεις στο μείζον θέμα της υπογειοποίησης.</p>
      <p>Σύμφωνα με την κα Κοσμίδη, υπεύθυνη για την καθυστέρηση είναι η μειοδότρια εταιρία. Εξέφρασε, πάντως, την αισιοδοξία της ότι οι εργασίες θα ξεκινήσουν ακόμα και εντός του τρέχοντος έτους. Με δεδομένο ότι η υπογειοποίηση έχει ανώτατη ημερομηνία αποπεράτωσης τους 14 μήνες, τότε γίνεται σαφές πως ακόμα κι αν ολοκληρωθεί αρκετά νωρίτερα, είναι απίθανο το συνολικό έργο να ολοκληρωθεί έως τον Δεκέμβριο του 2020.</p>
      <p>Ουσιαστικά, η δυνατότητα της ΑΕΚ να μπει στην «Αγιά Σοφιά» πριν ολοκληρωθεί ο α΄ γύρος της σεζόν 2020-21, ήταν ένα ενδεχόμενο που όσο περνούσε ο καιρός περιοριζόταν. Η υπογειοποίηση «μπλοκάρει» τα πάντα, αφού οι εργασίες εντός του γηπέδου συνεχίζονται ανεξάρτητα από αυτό και παραμένουν εντός χρονοδιαγράμματος. Η «Αγιά Σοφιά» θα πάρει την τελική της μορφή σε λίγους μήνες (Μάρτιος 2020, ίσως και λίγο νωρίτερα) με την ολοκλήρωση της τοποθέτησης του σκεπάστρου. Θα απομένουν οι εργασίες στους εσωτερικούς χώρους, που θα «τρέχουν» παράλληλα (και σίγουρα θα ολοκληρωθούν νωρίτερα) με την υπογειοποίηση.</p>
      <p>Στη συνέντευξή της, η Ευρώπη Κοσμίδη τονίζει πως η Περιφέρεια ασχολείται συνεχώς με το γήπεδο της ΑΕΚ, αλλά απομένει η τελική γνωμοδότηση του Ελεγκτικού Συμβούλιου για να προχωρήσει το έργο. Αναλυτικά, για την καθυστέρηση στην έναρξη των εργασιών της υπογειοποίησης, είπε: «Στη συνάντηση που είχαμε πρόσφατα με την αντιπροσωπεία της ΑΕΚ, καταστήσαμε σαφές παρουσιάζοντας επίσημα στοιχεία κι έγγραφα, ότι δεν υπάρχει καμία καθυστέρηση για την οποία ευθύνονται οι υπηρεσίες της Περιφέρειας Αττικής. Οι διαδικασίες που ορίζονται εκ του νόμου για τη δημοπράτηση ενός δημόσιου έργου, όπως είναι η υπογειοποίηση, ακολουθήθηκαν επακριβώς και με άμεση ανταπόκριση όλων των εμπλεκόμενων υπηρεσιών. Μειοδότης αναδείχθηκε η εταιρεία «ΙΝΤΡΑΚΟΜ ΚΑΤΑΣΚΕΥΕΣ ΑΝΩΝΥΜΗ ΕΤΑΙΡΕΙΑ ΤΕΧΝΙΚΩΝ ΕΡΓΩΝ ΚΑΙ ΜΕΤΑΛΛΙΚΩΝ ΚΑΤΑΣΚΕΥΩΝ». Υπήρξαν καθυστερήσεις που αφορούν τη μειοδότρια εταιρεία κι όχι την Περιφέρεια Αττικής με αποτέλεσμα ως σήμερα, 18/11/2019, να αναμένουμε την θετική απόφαση του Ελεγκτικού Συνεδρίου όσον αφορά τον προσυμβατικό έλεγχο. Θέλω να σας διαβεβαιώσω ότι οι υπηρεσίες μας βρίσκονται κυριολεκτικά «πάνω από το έργο» ώστε να προχωρήσουν με ταχύτητα όλες οι απαραίτητες διαδικασίες για την ολοκλήρωσης της δημοπράτησης, ώστε, αν είναι δυνατόν, οι εργασίες να ξεκινήσουν ακόμη και μέσα στο 2019. Από εδώ και πέρα για να ξεκινήσει το έργο της υπογειοποίησης πρέπει πρώτον, να αποφασίσει θετικά το Ελεγκτικό Συμβούλιο αναφορικά με την ΙΝΤΡΑΚΑΤ, δεύτερον, να γίνει κατάθεση επικαιροποιημένων δικαιολογητικών, τρίτον, να υπογραφεί η σύμβαση ανάμεσα στην Περιφέρεια Αττικής και την ΙΝΤΡΑΚΑΤ».</p>
      <p>Όσον αφορά το έργο της «Αγιάς Σοφιάς» η Περιφέρεια Αττικής εμπλέκεται σε δύο επίπεδα. «Καταρχήν έχει αναλάβει το έργο της υπογειοποίησης του δρόμου που περνά μπροστά από το νέο. Επιπλέον, ενέταξε το έργο “Κατασκευή γηπέδου Νέας Φιλαδέλφειας Αττικής” στο Πρόγραμμα Εκτελεστέων Έργων έτους 2019 με προϋπολογισμό 20 εκ. €. Δηλαδή η Περιφέρεια Αττικής αποφάσισε τη χρηματοδότηση του έργου από ίδιους πόρους» είπε χαρακτηριστικά η εντεταλμένη σύμβουλος Τεχνικών Έργων της Περιφέρειας.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Facebook 0</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Twitter</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">LinkedIn</a>
        </li>
        <li>
          <a href="https://www.eleftherostypos.gr/sports/490549-den-tha-mpei-to-2020-i-aek-stin-agia-sofia-poies-oi-kathysteriseis/#">Περισσότερα</a>
        </li>
      </ul>
    </article>
  </body>
</html>