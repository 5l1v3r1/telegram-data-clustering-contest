<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/v-kanade-popsali-novy-typ-plicnich-komplikaci-kuraka-e-cigaret-muze-za-ne-zrejme-diacetyl.A191121_091748_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T09:21:00+00:00"/>
    <meta property="og:title" content="V Kanadě popsali nový typ plicních komplikací kuřáka e-cigaret, může za ně zřejmě diacetyl"/>
    <meta property="og:description" content="Sedmnáctiletý Kanaďan byl 47 dní hospitalizován kvůli velmi vážným dýchacím potížím způsobeným kouřením elektronických cigaret. Popis jeho případu vyšel v novém čísle časopisu kanadského lékařského svazu (CMAJ) s tím, že se liší od případů známých z USA. Tam onemocnělo 2000 uživatelů těchto cigaret a 42 jich zemřelo."/>
  </head>
  <body>
    <article>
      <h1>V Kanadě popsali nový typ plicních komplikací kuřáka e-cigaret, může za ně zřejmě diacetyl</h1>
      <address>
        <time datetime="2019-11-21T09:21:00+00:00">21 Nov 2019, 09:21</time>
      </address>
      <p>
        <mark>Ottawa</mark>
        <b> Sedmnáctiletý Kanaďan byl 47 dní hospitalizován kvůli velmi vážným dýchacím potížím způsobeným kouřením elektronických cigaret. Popis jeho případu vyšel v novém čísle časopisu kanadského lékařského svazu (CMAJ) s tím, že se liší od případů známých z USA. Tam onemocnělo 2000 uživatelů těchto cigaret a 42 jich zemřelo.</b>
      </p>
      <p>Postižení američtí kuřáci e-cigaret mají převážně postižené plicní sklípky, plíce některých měly jizvy jako po popálení chemikálií. Odborníci došli k závěru, že pravděpodobnou příčinou může být syntetická forma vitaminu E, která se přidává do kuřáckých směsí.</p>
      <related>
        <a href="https://www.lidovky.cz/svet/umrti-davanych-do-souvislosti-s-e-cigaretami-je-v-usa-uz-pres-40.A191115_073628_ln_zahranici_ceh"/>
      </related>
      <p>Nemocný Kanaďan trpěl akutním zánětem průdušinek (akutní bronchiolitidou), což je závažné respirační onemocnění, jež provází kašel, vyčerpání a dušnost. Toto onemocnění bylo pozorováno mezi zaměstnanci továrny, v níž se vyrábí v mikrovlnných troubách popcorn.</p>
      <p>Zaměstnanci tam inhalovali diacetyl, který se používá v potravinářství a pražené kukuřici dodává máslovou příchuť. Jeho požívání nebezpečné není, avšak jinak je tomu, pokud pronikne do plic. Odborné studie už několik let upozorňují na to, že je tato látka přítomna v náplních elektronických cigaret, ale dosud nebyl popsán případ onemocnění.</p>
      <p>Kanadští lékaři konstatovali, že zatím zdaleka nepanuje jistota o nebezpečnosti látek obsažených v e-cigaretách až na prokazatelnou škodlivost vlivu vitaminu E.</p>
      <p>Kanadský pacient byl v dobré fyzické kondici a denně kouřil e-cigarety s příchutí zeleného jablka a cukrové vaty, do nichž si pravidelně přidával kanabinoid THC. Tato látka pochází z konopí a v Kanadě je od loňska legální. Pacient začal po pěti měsících silně kašlat. Lékaři jeho stav považovali za zánět plic a předepsali mu antibiotika. Protože se symptomy zhoršovaly, byl hospitalizován. Měl tak vážné dýchací problémy, že se zvažovala transplantace plic. Po zlepšení a propuštění z nemocnice má následky - jeho plíce mají ve srovnání s lidmi jeho věku a váhy jenom 45procentní kapacitu.</p>
    </article>
  </body>
</html>