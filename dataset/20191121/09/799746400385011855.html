<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103318/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T09:59:30+00:00"/>
    <meta property="og:title" content="У Гаазі почалися перші слухання &quot;морської справи&quot; України проти Росії"/>
    <meta property="og:description" content="У Гаазі о 10 годині за місцевим часом почалися перші процесуальні слухання Арбітражного трибуналу, сформованого у відповідності до Конвенції ООН з морського права, у справі щодо порушення імунітету трьох українських військово-морських суден та 24 членів їхніх екіпажів."/>
  </head>
  <body>
    <article>
      <h1>У Гаазі почалися перші слухання "морської справи" України проти Росії</h1>
      <address>
        <time datetime="2019-11-21T09:59:30+00:00">21 Nov 2019, 09:59</time>
      </address>
      <p>У Гаазі о 10 годині за місцевим часом почалися перші процесуальні слухання Арбітражного трибуналу, сформованого у відповідності до Конвенції ООН з морського права, у справі щодо порушення імунітету трьох українських військово-морських суден та 24 членів їхніх екіпажів.</p>
      <p>Про це повідомляє "Європейська правда" з посиланням на "<a href="https://www.ukrinform.ua/">Укрінформ</a>".</p>
      <p>Процес проходить у Постійному арбітражному суді (Permanent Court of Arbitration) у Палаці миру. Це процедурні слухання, тому вони відбуваються у закритому режимі.</p>
      <p>На слуханнях будуть обговорюватися часові рамки розгляду справи, питання публічного доступу до матеріалів справи, затверджуватися процесуальні документи, зокрема - Регламент Арбітражного трибуналу.</p>
      <p>Україна сподівається на оперативний розгляд справи по суті.</p>
      <p>Нагадаємо, Міжнародний трибунал з морського права 25 травня 2019 року на запит України <b><a href="https://www.eurointegration.com.ua/news/2019/05/25/7096585/">зобов‘язав</a></b> Росію негайно повернути під контроль України "Нікополь", "Бердянськ" і "Яни Капу"  та 24 членів їхніх екіпажів.</p>
      <p>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну. 18 листопада Москва повернула Києву захоплені біля Керченської протоки українські кораблі.</p>
      <p>Втім, як заявила заступниця глави МЗС Лана Зеркаль, Україна судитиметься з РФ попри повернення кораблів.</p>
      <p>"Наказ Міжнародного трибуналу не був і не є самоціллю. Наша мета — встановлення порушення права, відновлення його і отримання належної компенсації", - <b><a href="https://www.eurointegration.com.ua/news/2019/11/18/7103156/">заявила</a></b> заступниця міністра.</p>
      <related>
        <a href="https://www.eurointegration.com.ua/news/2019/11/18/7103156/"/>
      </related>
    </article>
  </body>
</html>