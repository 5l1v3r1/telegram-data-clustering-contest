<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/po-skupa-zastrahovkata-zastrahovka-1618462.html"/>
    <meta property="og:site_name" content="Cross"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="До 4 пъти по-скъпа &quot;Гражданска отговорност&quot; за нарушителите"/>
    <meta property="og:description" content="Предлагат системата &quot;бонус-малус&quot; да тръгне от началото на 2021 г."/>
  </head>
  <body>
    <article>
      <h1>До 4 пъти по-скъпа "Гражданска отговорност" за нарушителите</h1>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <p>Предлагат системата "бонус-малус" да тръгне от началото на 2021 г.</p>
      <p>/КРОСС/ Нарушителите на пътя ще плащат с до 400% по-скъпа застраховка "Гражданска отговорност", докато изрядните шофьори ще ползват отстъпка в полицата до 25% или до 23%.</p>
      <p>Това предвижда новият, втори вариант на Комисията за финансов надзор (КФН) за въвеждане на системата "бонус-малус" у нас, след като предишният опит през 2018 г. се провали.</p>
      <p>Предлага се системата да тръгне от 1 януари 2021 г., а идващата 2020 г. да е нулева, за да се натрупа информация. </p>
      <p>Запазва се рамката на системата, според която най-изрядните шофьори ще плащат с 25% (или 23%) по-евтина застраховка от стандартната, а най-големите нарушители - 400% по-скъпа.</p>
      <p>Този път обаче КФН предлага избор между две скали - едната с 15, а другата с 20 класове, съобразно стъпките за намалението или повишението в цената на застраховката.</p>
      <p>Първата скала предвижда пет бонус класа, при които с всяка изминала година без нарушения шофьорът ще получава отстъпка от застраховката.</p>
      <p>Ако предходната година не е извършил нарушение, ще му се намалява сумата с 12%, ако са две "безгрешни" години отстъпката е 15%, след това 18%, 20% и 23%, ако направи пет години без провинение на пътя. В същото време има 9 малус класа, при които всяка наказателна точка увеличава премията с от 25% до 300%. Втората скала е подобна, но с по-плавен преход между нивата.</p>
      <p>Не всяко нарушение на пътя ще води до наказателни точки, но по-скъпа застраховка ще плащат шофьорите, хванати да превишават скоростта.</p>
      <p>При превишение на скоростта с между 21-30 км/ч извън населено място шофьорът ще плаща с 25%, или с 10% по-скъпа полица в зависимост от предпочетената скала, която КФН ще избере след месец на обществени консултации.</p>
      <p>Ако скоростта е още повече над допустимата, увеличението на сумата съответно нараства. За отнемане на предимство или опасни маневри ще се отива директно на увеличение на цената със 140% или 150%. Същото важи и за управление на автомобил с алкохол в кръвта между 0,8 и 1,2 промила.</p>
      <p>Най-сериозно увеличение на цената се предвижда при причиняване на тежки ПТП, причинили смърт или телесни повреди. Тогава водачът попада директно в класа, предвиждащ 4 пъти по-скъпа застраховка през първата година. За да се върне на нормалната цена на застраховката, ще му трябват между 9 и 13 години, във всяка от които ще му се намалява оскъпяването, ако не прави други нарушения.</p>
      <p>За разлика от стария вариант бонус или малус класовете ще се определят само за лицата, които са собственици или водачи на автомобилите, но не и на самите возила. За целта в застраховката собственикът задължително ще вписва имената на хората, които могат да шофират автомобила му. При продажба на автомобила новият собственик няма да търпи вреди заради предишните нарушения, извършени със съответното МПС, но има предпазни клаузи, за да се избегнат злоупотреби.</p>
      <p>Всеки ще може електронно да проверява на сайта на Гаранционния фонд с ЕГН и електронен код своя бонус или малус клас, като той ще може да се оспорва.</p>
    </article>
  </body>
</html>