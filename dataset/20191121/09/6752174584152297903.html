<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-utcan-vizelo-embernek-torte-be-a-koponyajat-egy-ferfi/"/>
    <meta property="og:site_name" content="lokál"/>
    <meta property="article:published_time" content="2019-11-21T09:50:15+00:00"/>
    <meta property="og:title" content="Utcán vizelő embernek törte be a koponyáját egy férfi"/>
    <meta property="og:description" content="Életveszélyt okozó testi sértés miatt emelt vádat a Fővárosi Főügyészség az ellen a 35 éves férfi ellen, aki úgy megütött egy, a járdán vizelő ittas férfit, hogy az koponyatörést szenvedett - közölte a fővárosi főügyész csütörtökön az MTI-vel."/>
  </head>
  <body>
    <article>
      <h1>Utcán vizelő embernek törte be a koponyáját egy férfi</h1>
      <address><time datetime="2019-11-21T09:50:15+00:00">21 Nov 2019, 09:50</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/04/Dispute-Argue-Rage-Fight-Box-Human-Hand-Faust-1564031-1280x757.jpg"/>
      </figure>
      <p>
        <b>Életveszélyt okozó testi sértés miatt emelt vádat a Fővárosi Főügyészség az ellen a 35 éves férfi ellen, aki úgy megütött egy, a járdán vizelő ittas férfit, hogy az koponyatörést szenvedett – közölte a fővárosi főügyész csütörtökön az MTI-vel.</b>
      </p>
      <p>Ibolya Tibor közleményében kiemelte: a tipikus és sokak által egyszerű indulati cselekménynek tartott egyszeri ütés is könnyen végződhet tragédiával, különösen, ha a sértett idős vagy ittas személy.</p>
      <p>Tavaly szeptember 17-én a vádlott Budapest XXI. kerületében a gyermekével közlekedett, amikor felfigyelt a 75 éves, a járdán vizelő ittas férfira. Kérdőre vonta, és emiatt szóváltásba keveredtek egymással. Ennek során az apuka közepes erővel arcon ütötte az ittas férfit. Az ütés következtében a sértett hanyatt esett és feje a földhöz csapódott, amelytől életveszélyes koponyatörést és agyzúzódást szenvedett. A vádlott a sértetthez mentőt hívott.</p>
      <p>Az idős férfit kórházba szállították, ahol szakszerű ellátást kapott, azonban a fejsérülésétől függetlenül, korábban kialakult szívproblémái miatt elhunyt.</p>
      <p>A vádlott az ügyészség szerint életveszélyt okozó testi sértés bűntettét követte el, amiért kettőtől nyolc évig terjedő szabadságvesztés szabható ki.</p>
    </article>
  </body>
</html>