<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822678-ubivstvo-zurnalistki-na-malti-protestuvalniki-vimagali-vidstavki-premera.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T09:52:00+00:00"/>
    <meta property="og:title" content="Убивство журналістки на Мальті: протестувальники вимагали відставки прем’єра"/>
    <meta property="og:description" content="На Мальті сотні протестувальників вийшли на демонстрацію, вимагаючи відставки прем’єр-міністра країни Джозефа Муската та об’єктивного розслідування у справі про вбивство журналістки Дафне Каруани Галісії."/>
  </head>
  <body>
    <article>
      <h1>Убивство журналістки на Мальті: протестувальники вимагали відставки прем’єра</h1>
      <h2>На Мальті сотні протестувальників вийшли на демонстрацію, вимагаючи відставки прем’єр-міністра країни Джозефа Муската та об’єктивного розслідування у справі про вбивство журналістки Дафне Каруани Галісії.</h2>
      <address>
        <time datetime="2019-11-21T09:52:00+00:00">21 Nov 2019, 09:52</time>
      </address>
      <p>Демонстрація відбулася 20 листопада після затримання відомого місцевого бізнесмена Йоргена Фенеча, проти якого посередник, імовірно, дав викривальні покази щодо зв'язків бізнесмена із виконавцями вбивства, повідомляє <a href="https://timesofmalta.com/articles/view/valletta-protesters-call-on-muscat-to-go.751303">Times of Malta</a>.</p>
      <p>"Сотні протестувальників проти корупції зібралися біля парламенту, закликаючи до справедливості для Дафни Каруани Галісії та назвавши міністрів "клоунами", - йдеться у повідомленні.</p>
      <p>Як зазначається, натовп скандував "Мафія! Мафія", співав державний гімн та тримав плакати з гаслом "Корупціонери вбили Дафне Каруану Галісію".</p>
      <p>Демонстранти заблокували автомобіль міністра юстиції і секретаря парламенту, коли ті намагались залишити законодавчий орган. В результаті цього постраждала інспекторка поліції, оскільки машина переїхала їй ногу.</p>
      <p>"Вони (демонстранти — ред.) закликали прем'єр-міністра Джозефа Муската подати у відставку після арешту власника "17 Black" Йоргена Фенеча, якого пов’язують з урядом Муската", - йдеться у публікації.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822118-na-malti-zatrimali-vidomogo-biznesmena-u-spravi-pro-vbivstvo-zurnalistki.html">На Мальті затримали відомого бізнесмена у справі про вбивство журналістки</a>
      </blockquote>
      <p>Як повідомляв Укрінформ, поліція <a href="https://www.ukrinform.ua/tag-malta">Мальти</a> затримала відомого місцевого бізнесмена Йоргена Фенеча на яхті в морі у справі про вбивство журналістки Дафни Каруани Галісії.</p>
      <p>Зазначається, що Фенеч є відомим бізнесменом, який працює гендиректором Tumas Group і керує оператором електростанцій Electrogas.</p>
      <p>За даними Департаменту аналізу даних фінансової розвідки Мальти, він також є власником дубайської компанії 17 Black, яку журналістка Галісія пов’язувала з високопоставленими мальтійськими політиками.</p>
      <p>Ймовірно, затримання відбулося після того, як посередник дав, зокрема, викривальні показання щодо зв'язків бізнесмена із виконавцями вбивства.</p>
      <p>Як повідомлялося, журналістка Дафна Каруана Галісія, відома своїми антикорупційними розслідуваннями, була вбита у мальтійській столиці Валлетті у жовтні 2017 року. Це замовне вбивство привернуло увагу всієї європейської спільноти.</p>
      <p>Фото: timesofmalta.com</p>
    </article>
  </body>
</html>