<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/krasovicku-gimene-tomer-nevares-nomat-veselu-ielu-bulduros/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T09:43:00+00:00"/>
    <meta property="og:title" content="Krasovicku ģimene tomēr nevarēs nomāt veselu ielu Bulduros"/>
    <meta property="og:description" content="Jūrmalas aizsardzības biedrība (JAB) Administratīvajā apgabaltiesā panākusi Jūrmalas domes noslēgto nomas līgumu par ielas iznomāšanu Krasovicku ģimenei atcelšanu, informēja biedrības valde."/>
  </head>
  <body>
    <article>
      <h1>Krasovicku ģimene tomēr nevarēs nomāt veselu ielu Bulduros</h1>
      <address><time datetime="2019-11-21T09:43:00+00:00">21 Nov 2019, 09:43</time> by <a rel="author">LETA</a></address>
      <p>Jūrmalas aizsardzības biedrība (JAB) Administratīvajā apgabaltiesā panākusi Jūrmalas domes noslēgto nomas līgumu par ielas iznomāšanu Krasovicku ģimenei atcelšanu, informēja biedrības valde.</p>
      <p>Administratīvā apgabaltiesa 14.novembrī apmierinājusi JAB un vairāku privātpersonu pieteikumu un atcēlusi Jūrmalas domes noslēgto nomas līgumu, ar kuru bijušā “Parex bankas” akcionāra Viktora Krasovicka ģimenei tika nodots lietošanā 3.līnijas posms Bulduros.</p>
      <p>“Minētā tiesvedība saistīta ar vienu no skandalozajiem Jūrmalas domes noslēgtajiem zemes nomas līgumiem “Parex bankas” impērijas projekta attīstīšanai Bulduros. Villas “Marta” kompleksa apbūvei nepieciešamajos trijos kvartālos īpašnieki nojauca visas vēsturiskās koka ēkas, taču kvartālu sadalošā 3. līnija traucēja īpašniekiem piekļūt villas kompleksā uzbūvētajai tenisa hallei. Jūrmalas dome 1999. gadā noslēdza līgumu par šķērsielas nomu tikai uz pieciem gadiem, bet vēlāk līgums tika pagarināts līdz 2014. gadam. Tā rezultātā minētais pilsētas ielas posms tika slēgts iedzīvotājiem un palika aiz īpašuma necaurskatāmā žoga,” lietas būtību raksturoja JAB.</p>
      <p>Pēc JAB sniegtās informācijas, pēdējais nomas līgums ticis noslēgts 2015. gada 11. maijā, kad Jūrmalas domei neesot izdevies nodot minēto ielas posmu atsavināšanai. No ieceres juridiski likvidēt ielu Gata Trukšņa (ZZS) vadītā Jūrmalas dome tomēr neesot atteikusies, un 2016.gada Jūrmalas pilsētas teritorijas plāna grozījumu izstrādes gaitā minētajam zemesgabalam vairs neesot norādītas “sarkanās līnijas”, kuras nosaka, ka atļautā izmantošana starp tām ir iela, ceļš un citi līdzīgi izmantošanas veidi. Jūrmalas dome toreiz to skaidrojusi kā “tehnisku kļūdu”.</p>
      <p>Kā norāda JAB, “neviena no procesā iesaistītajām institūcijām nav atzinusi, ka jebkad ir bijis atļauts likvidēt ielu, tomēr ir pamatotas šaubas, ka jūrmalnieki nākotnē šo ielas posmu varēs izmantot. Visticamāk, gala rezultātā iela paliks aiz īpašuma žoga, taču tā būs saskatāma”. Patlaban redzamību un skatu perspektīvu traucē izbūvētais nožogojums Bulduru prospekta pusē un vārti Vidus prospekta pusē.</p>
      <p>Spriedumu šajā lietā vēl var pārsūdzēt Senāta Administratīvo lietu departamentā.</p>
    </article>
  </body>
</html>