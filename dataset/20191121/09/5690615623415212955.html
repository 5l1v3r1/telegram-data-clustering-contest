<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836985-zlochevskiy-vkhodiv-do-zlochinnoyi-organizatsiyi-yanukovicha-slidstvo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T09:59:00+00:00"/>
    <meta property="og:title" content="Злочевський входив до злочинної організації Януковича – слідство"/>
    <meta property="og:description" content="КИЇВ. 21 листопада. УНН. Ексміністр екології Микола Злочевський входив до злочинної організації колишнього президента Віктора Януковича. До таких висновків …"/>
  </head>
  <body>
    <article>
      <h1>Злочевський входив до злочинної організації Януковича – слідство</h1>
      <address><time datetime="2019-11-21T09:59:00+00:00">21 Nov 2019, 09:59</time> by <a rel="author">Тетяна Юдіна</a></address>
      <p><b>КИЇВ. 21 листопада.  УНН.</b> Ексміністр екології Микола Злочевський входив до злочинної організації колишнього президента Віктора Януковича. До таких висновків дійшло слідство у кримінальному провадження щодо Злочевського, повідомляє <b>УНН</b> з посиланням на текст підозри, яку обнародував нардеп Олександр Дубінський.</p>
      <p>Слідство встановило, що Янукович сприяв призначенню ряду осіб, серед яких і Злочевський, “на найбільш важливі посади у вищих органах державної влади або обранню їх народними депутатами України, створивши таким чином систему управління державою, у якій він особисто та інші керівники злочинної організації мали вплив на прийняття всіх основоположних рішень стосовно діяльності вищих органів державної влади та правоохоронної системи України”.</p>
      <p>Основною вимогою до керівників злочинної організації, призначених на найбільш важливі посади у вищих органах влади України, було служіння особисто Януковичу та готовність виконати його протиправні вказівки всупереч вимогам законів та їх службових обов’язків.</p>
      <p>“Янукович В.Ф. доручив підлеглим йому керівникам злочинної організації самостійно шукати і залучати до участі в організації інших учасників та будувати її структуру на принципах беззаперечного підпорядкування керівникам організації та особисто Януковичу В.Ф.; згуртованості і стійкості шляхом встановлення тісного взаємозв’язку між учасниками, узгодженості та координації їх дій при плануванні та вчиненні злочинів; вжиття заходів до приховування злочинної діяльності учасників злочинної організації та уникнення ними покарання, тощо”, — йдеться у підозрі Злочевському підготовленій у ГПУ.</p>
      <p>Крім того, слідство встановило, що Янукович доручав керівникам злочинної організації самостійно планувати вчинення окремих тяжких злочинів, зокрема у відповідності до напрямів діяльності підконтрольних їм органів державної влади, підприємств. Також Янукович доручав формувати спеціальні нелегальні фонди за рахунок злочинних доходів, організовувати відмивання коштів, а також розпоряджатися цими доходами, але за погодженням з ним.</p>
      <p>Кожен з керівників злочинної організації був обізнаний у напрямах злочинної діяльності, структурі злочинної організації та ключових учасниках. Кожен знав свої обов’язки, підконтрольний підрозділ, основні моменти діяльності інших членів організації та міг координувати свою діяльність з іншими керівниками.<br/>Слідством встановлено, що до злочинної організації входили також Олександр Янукович, Сергій Арбузов, Олександр Клименко та цілий ряд інших осіб.</p>
      <p>Як повідомляв <b>УНН</b>, ГПУ підозрює Злочевського у <a href="https://www.unn.com.ua/uk/news/1836960-zlochevskogo-pidozryuyut-u-rozkradanni-800-mln-grn">заволодінні коштами на суму 800 млн грн</a> та їхньому відмиванні, також у <a href="https://www.unn.com.ua/uk/news/1836969-zlochevskogo-pidozryuyut-u-nezakonniy-vidachi-litsenziy-na-vidobutok-korisnikh-kopalin">незаконній видачі ліцензій</a> для видобутку корисних копалин підконтрольним йому компаніям.</p>
    </article>
  </body>
</html>