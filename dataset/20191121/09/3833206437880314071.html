<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Simeonov-za-bunta-sreshtu-nego-Vseki-ima-pravo-na-protest-v-Bulgariya-915646"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T09:20:00+00:00"/>
    <meta property="og:title" content="Симеонов за бунта срещу него: Всеки има право на протест в България"/>
    <meta property="og:description" content="Всеки има право на протест в България. Този коментар направи лидерът на НФСБ Валери Симеонов, след к..."/>
  </head>
  <body>
    <article>
      <h1>Симеонов за бунта срещу него: Всеки има право на протест в България</h1>
      <address>
        <time datetime="2019-11-21T09:20:00+00:00">21 Nov 2019, 09:20</time>
      </address>
      <p>Всеки има право на протест в България. Този коментар направи лидерът на НФСБ <a href="https://www.plovdiv24.bg/novini/persons/2782.html">Валери Симеонов</a>, след като група протестиращи се събраха зад парламента срещу избора му за заместник председател на Народното събрание. </p>
      <p>Сутринта на плакатите на недоволните се четеше "Забравихте ли майките".</p>
      <p>Преди година имаше масови протести с искане за оставката на Симеонов, след репликата му към майките на деца с увреждания, че са "кресливи жени, с уж болни деца".</p>
      <p>"Не ме карайте да коментирам случай, който е приключил преди една година, мисля, че моето поведение беше достойно. За да не влошавам или да не нося негативи на правителството, си подадох оставката", припомни събитията <a href="https://www.plovdiv24.bg/novini/persons/2782.html">Валери Симеонов</a> днес в кулоарите на парламента.</p>
      <p>По думите му той е бил много активен фактор в подготовката на законодателството за хората с увреждания.</p>
      <p>"Някакси много бързо бе забравено, че в подготовката на всички тези закони бях много активен фактор. Като вицепремиер съм работил с ресорните министерства, с инвалидните организации. Аз имам принос за подготовка на тези закони, но така или иначе било е необходимо, подадох си оставката, мисля, че постъпих достойно", заключи <a href="https://www.plovdiv24.bg/novini/persons/2782.html">Валери Симеонов</a>, цитиран от "Дарик".</p>
    </article>
  </body>
</html>