<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rapporti/energitalia/storie/2019/11/21/news/snam_il_piano_al_2023_piu_utili_e_investimenti-241552067/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T09:43:00+00:00"/>
    <meta property="og:title" content="Snam, il piano al 2023: più utili e investimenti"/>
    <meta property="og:description" content="I punti di forza: transizione energetica e remunerazione degli azionisti. Confermate o migliorate le previsioni formulate nel precedente piano, con base al 2017"/>
  </head>
  <body>
    <article>
      <h1>Snam, il piano al 2023: più utili e investimenti</h1>
      <h2>I punti di forza: transizione energetica e remunerazione degli azionisti. Confermate o migliorate le previsioni formulate nel precedente piano, con base al 2017</h2>
      <address><time datetime="2019-11-21T09:43:00+00:00">21 Nov 2019, 09:43</time> by <a rel="author">VITO DE CEGLIA</a></address>
      <p><b>Snam</b> ha presentato il <b>piano industriale 2019-2023</b>, incentrato sulla <b>transizione energetica</b> e sulla <b>remunerazione</b> degli azionisti. Parlano i numeri: nel periodo 2017-2023, è confermato un <b>aumento medio dell’utile netto di oltre il 4% annuo</b>; dell’utile netto per azione del 5,5% (superando il target di oltre il 5% nel precedente piano); dell’<b>Ebitda</b> di <b>oltre il 3%</b> nel periodo; del dividendo per azione (Dps) del 5% fino al 2022, confermando la politica annunciata l’anno scorso; della Rab tariffaria del 2,5% (in linea con il piano precedente nonostante le assunzioni di minore inflazione), con visibilità di una successiva crescita dell’1% reale al 2030. La guidance sull'utile netto del 2019 migliora a 1.080 euro milioni, portando la crescita dell’utile per azione a +32% dal 2016.<br/><br/>Sul fronte <b>investimenti</b>, <b>Snam</b> ha previsto un <b>incremento per il periodo 2019-2023 a 6,5 miliardi di euro</b>, circa il 14% in più rispetto a 5,7 miliardi di euro del piano 2018-2022, per lo sviluppo del sistema energetico italiano e le nuove attività nella transizione energetica. “Con il nuovo piano al 2023 – commenta l’<b>ad di Snam Marco Alverà </b>– rafforziamo il ruolo di Snam nella transizione energetica e proseguiamo il percorso di crescita e di remunerazione degli azionisti facendo leva sui risultati raggiunti in questi anni, sulla maggiore efficienza operativa e sulla riduzione degli oneri finanziari, sulla totale integrazione dei fattori ambientali, sociali e di governance nella gestione dell’azienda e su uno scenario di mercato nel quale le nostre infrastrutture hanno un ruolo sempre più centrale per la de carbonizzazione”.<br/><br/>L’ad aggiunge che, con il nuovo piano, <b>Snam</b> ha voluto destinare “maggiori risorse all'innovazione e all'accelerazione dei nuovi business green del <b>progetto SnamTec</b>, pari a oltre il 20% del totale degli investimenti al 2023, per accrescere la presenza nel settore del <b>biometano</b>, confermare l’impegno nella mobilità sostenibile e nell’<b>efficienza energetica </b>ed essere tra i pionieri nell'utilizzo dell’idrogeno come vettore energetico pulito del futuro”. L’ad prosegue, sottolineando che la convinzione che “l’<b>idrogeno</b> prodotto da <b>fonti rinnovabili</b> darà un contributo determinante al raggiungimento degli obiettivi climatici e che l’Europa e l’Italia potranno essere leader nello sviluppo della tecnologia. Entro fine anno raddoppieremo la nostra sperimentazione nella rete di trasmissione, portando la miscela di idrogeno al 10%”.<br/><br/>Di pari passo, conclude <b>Alverà</b>, “<b>Snam</b> aumenta gli investimenti nel core business con l’obiettivo di accrescere sempre più la qualità del servizio e rendere le nostre infrastrutture più moderne, sicure e sostenibili, riducendo in modo significativo le emissioni delle nostre attività e contribuendo allo sviluppo economico e sociale dei territori nei quali operiamo”.</p>
    </article>
  </body>
</html>