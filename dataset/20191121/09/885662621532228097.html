<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125712/skopia-entaxiaki-prooptiki-kai-emporika-simata-stin-atzenta-toy-dendia"/>
    <meta property="og:site_name" content="Insider"/>
    <meta property="article:published_time" content="2019-11-21T09:00:00+00:00"/>
    <meta property="og:title" content="Ενταξιακή προοπτική και εμπορικά σήματα στην ατζέντα του Δένδια στα Σκόπια"/>
    <meta property="og:description" content="Ο κ. Δένδιας αναμένεται να συναντήσει και τον Πρωθυπουργό Ζόραν Ζάεφ στη διάρκεια της επίσκεψής του στα Σκόπια."/>
  </head>
  <body>
    <article>
      <h1>Ενταξιακή προοπτική και εμπορικά σήματα στην ατζέντα του Δένδια στα Σκόπια</h1>
      <h2>Ο κ. Δένδιας αναμένεται να συναντήσει και τον Πρωθυπουργό Ζόραν Ζάεφ στη διάρκεια της επίσκεψής του στα Σκόπια.</h2>
      <address>
        <time datetime="2019-11-21T09:00:00+00:00">21 Nov 2019, 09:00</time>
      </address>
      <p>Άκαρπη ήταν η συνάντηση μεταξύ του <b>Νίκου Δένδια </b>και του <b>Νίκολα Ντιμιτρόφ </b>στο περιθώριο της συνόδου των Υπουργών Εξωτερικών του ΝΑΤΟ, η οποία δεν «έβγαλε» κάποια είδηση. Άλλωστε οι δυο άνδρες είχαν ένα τετ-α-τετ 20 μόλις λεπτών, προετοίμασαν όμως την επίσκεψη του Νίκου Δένδια στα Σκόπια την ερχόμενη Τρίτη.</p>
      <p>Οι δυο άνδρες έπιασαν το νήμα από εκεί που το άφησαν οι δυο Πρωθυπουργοί, <b>Μητσοτάκης και Ζάεφ</b> στη Θεσσαλονίκη, με την υπόσχεση που απέσπασε ο Ζόραν Ζάεφ από τον Κυριάκο Μητσοτάκη, πως θα θα μεσολαβήσει ο ίδιος στον Πρόεδρο Μακρόν, ώστε να άρει το γαλλικό βέτο στην ενταξιακή προοπτική Βόρειας Μακεδονίας και Αλβανίας. Ο κ. Δένδιας αναμένεται να συναντήσει και τον Πρωθυπουργό Ζόραν Ζάεφ στη διάρκεια της επίσκεψής του στα Σκόπια (θα πρόκειται για την πρώτη του επίσκεψη στη Βόρεια Μακεδονία από την ημέρα που ανέλαβε τον υπουργικό θώκο), ενώ πέρα από το θέμα της ενταξιακής προοπτικής της Βόρειας Μακεδονίας, το ζήτημα που θα τεθεί αφορά και τη συγκρότηση νέας διεθνούς επιτροπής για τα εμπορικά σήματα.</p>
      <h3>Δυσαρέσκεια στα Σκόπια</h3>
      <p>Με ενδιαφέρον αναμένεται να εξεταστεί το εάν θα επιδιωχθεί η ανανέωση της υφιστάμενης επιτροπής, ή το εάν ο κ. Δένδιας αναλάβει την πρωτοβουλία για να ανακοινώσει νέα. Κι όλα αυτά, στον απόηχο της δυσαρέσκειας που εξέφρασαν τα Σκόπια απέναντι στην Αθήνα για την παρουσίαση του <b>εμπορικού σήματος των μακεδονικών προϊόντων</b>, κυρίως διότι η πλευρά της γειτονικής χώρας δεν ήταν ενήμερη για την ελληνική πρόθεση.</p>
      <p>Στα Σκόπια βρέθηκε χθες και ο Επίτροπος Μετανάστευσης, Εσωτερικών Υποθέσεων και Ιθαγένειας Δημήτρης Αβραμόπουλος κι εκπροσώπησε την Ευρωπαϊκή Επιτροπή στην Σύνοδο Υπουργών Εσωτερικών ΕΕ-Δυτικών Βαλκανίων. Τα βασικά ζητήματα που συζητήθηκαν στη Σύνοδο ήταν η συνεργασία ΕΕ - Δυτικών Βαλκανίων στους τομείς της μετανάστευσης και της διαχείρισης των συνόρων, καθώς και τα ζητήματα της καταπολέμησης της τρομοκρατίας και της πρόληψης και της αντιμετώπισης του βίαιου εξτρεμισμού, συμπεριλαμβανομένης της εφαρμογής του κοινού σχεδίου δράσης ΕΕ - Δυτικών Βαλκανίων για την καταπολέμηση της τρομοκρατίας. Επίσης, συζητήθηκαν τα θέματα που αφορούν στο οργανωμένο έγκλημα, εστιάζοντας κυρίως στην καταπολέμηση της εγκληματικής διακίνησης μεταναστών και της εμπορίας ναρκωτικών και όπλων.</p>
      <p>Πηγή: <a href="https://www.reader.gr/news/politiki/312276/dendias-dimitrof-neotera-tin-triti-sta-skopia">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/114421/presbeia-sta-skopia-apokta-i-ellada-meta-apo-29-hronia"/>
        <a href="https://www.insider.gr/eidiseis/kosmos/112347/boreia-makedonia-proedros-exelegi-o-stebo-pentarofski-me-51-83-ton-psifon"/>
        <a href="https://www.insider.gr/eidiseis/kosmos/112299/stis-kalpes-gia-deyteri-fora-simera-i-boreia-makedonia"/>
      </related>
    </article>
  </body>
</html>