<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/Land_Israel/%D7%AA%D7%99%D7%90%D7%95%D7%9D_%D7%99%D7%A9%D7%A8%D7%90%D7%9C%D7%99_%D7%99%D7%A8%D7%93%D7%A0%D7%99_%D7%9C%D7%A9%D7%99%D7%A4%D7%95%D7%A5_%D7%9E%D7%A1%D7%92%D7%93%D7%99%D7%9D_%D7%91%D7%A2%D7%99%D7%A8_%D7%94%D7%A2%D7%AA%D7%99%D7%A7%D7%94_%D7%91%D7%99%D7%A8%D7%95%D7%A9%D7%9C%D7%99%D7%9D"/>
    <meta property="og:site_name" content="הקול היהודי"/>
    <meta property="article:published_time" content="2019-11-21T09:41:00+00:00"/>
    <meta property="og:title" content="ירדן משפצת מסגד סמוך ל'חורבה' בירושלים"/>
    <meta property="og:description" content="בעוד כשבועיים יפתח מסגד שהיה סגור בשנים האחרונות, במרכז הרובע היהודי בעיר העתיקה בירושלים. המסגד שופץ בידי ירדן. &quot;ירדן מוטרדת מההתפשטות התורכית&quot;"/>
  </head>
  <body>
    <article>
      <h1>ירדן משפצת מסגד סמוך ל'חורבה' בירושלים</h1>
      <h2>בעוד כשבועיים יפתח מסגד שהיה סגור בשנים האחרונות, במרכז הרובע היהודי בעיר העתיקה בירושלים. המסגד שופץ בידי ירדן. "ירדן מוטרדת מההתפשטות התורכית"</h2>
      <address><time datetime="2019-11-21T09:41:00+00:00">21 Nov 2019, 09:41</time> by <a rel="author">Baruch yedid/TPS</a></address>
      <p>בימים אלו משפצת <a href="https://www.hakolhayehudi.co.il/tags/%D7%99%D7%A8%D7%93%D7%9F">ירדן</a>, בפיקוח הנהלת <a href="https://www.hakolhayehudi.co.il/tags/%D7%95%D7%95%D7%90%D7%A7%D7%A3">הוואקף</a> במזרח ירושלים, את מסגד "סדנא עומר", בסמוך מאוד <a href="https://www.hakolhayehudi.co.il/tags/%D7%91%D7%99%D7%AA%20%D7%94%D7%9B%D7%A0%D7%A1%D7%AA%20%D7%94%D7%97%D7%95%D7%A8%D7%91%D7%94">לבית הכנסת "החורבה"</a> ברובע היהודי בירושלים.</p>
      <p>העבודות כוללות שיפוץ של החללים הפנימיים, שיקום הקירות החיצוניים וכן עבודות אבן.</p>
      <p>בעוד כשבועיים ייפתח המסגד, המכונה גם "מסגד היהודים", שהיה סגור בשנים האחרונות, לקהל המתפללים המוסלמים והשבוע כבר החלו הפועלים לשפץ את צריח המואזין. הנהלת הוואקף כבר מינתה אימאם למסגד, שיח' עאצם ג'ודה, שמשפחתו החזיקה עד לאחרונה את המפתחות לכנסיית הקבר בעיר העתיקה.</p>
      <figure>
        <img src="https://hakolhayehudi.co.il/Uploads/2019/11/YShoQaTWkeFyOk.jpg"/>
        <figcaption>המסגד שמשופץ במימון ירדני במרכז הרובע היהודי בירושלים</figcaption>
      </figure>
      <ul>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%AA%D7%A4%D7%95%D7%A6%D7%AA-%D7%95%D7%95%D7%A6%D7%90%D7%A4">הירשמו לתפוצת הווצאפ של הקול היהודי &gt;&gt;</a>
        </li>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%A0%D7%99%D7%95%D7%96%D7%9C%D7%98%D7%A8">הירשמו לניוזלטר שלנו &gt;&gt;</a>
        </li>
        <li>
          <a href="https://play.google.com/store/apps/details?id=web2application.a43561554994955.com.myapplication">הורד את האפליקציה של הקול היהודי &gt;&gt;</a>
        </li>
      </ul>
      <p>שיח' ג'ודה אמר לסוכנות הידיעות הישראלית TPS, כי "שיפוץ המסגד תואם בין הנהלת הוואקף בירדן לגורמים הרשמיים בישראל ובין השאר ביקרו במקום נציגי רשות העתיקות ומשטרת ירושלים". על התיאום מופקד שיח' יאסר אבו ע'זאללה, האחראי מטעם הוואקף על פרויקט השיקום של המסגדים בעיר העתיקה.</p>
      <p>מחמד פרעון, מנהל העבודות אמר לסוכנות TPS, כי העבודות נועדו גם כדי למנוע התמוטטות של הקירות החיצוניים לאחר שאבנים אחדות כבר נפלו ממנו. שיח' ג'ודה מוסיף, כי "ארמון המלך הירדני והמשפחה ההאשמית בירדן נושאים בעלויות השיפוצים, בהיותם בעלי הסמכות הדתית במזרח ירושלים", אולם שלא לייחוס, אומרים גורמים במזרח העיר ל TPS, כי ירדן מוטרדת מהפעילות התורכית במזרח ירושלים, שמתבטאת ברכישת נכסים, שיפוץ מסגדים ותמיכה בעמותות של "האחים המוסלמים" באזור ובישראל. לפיכך, הם אומרים, החלה ירדן בשנה האחרונה לפעול להגברת נוכחותה הדתית בעיר העתיקה. </p>
      <p>דברים ברוח זו נמסרו לפני חודשים אחדים לגורמים רשמיים בישראל, בפגישה עם נציג הוואקף, שהביע חשש מפני הפעילות התורכית שעלולה להגביר את המתיחות בעיר. הנציג סיפר, כי ירדן פוקחת עין אחר ההתפתחויות ועוקבת גם אחר המימון לפעילות מטעם התורכים. "חלק מהכספים מתורכיה, שמיועדים לעמותות השונות של אנשי האחים המוסלמים ואשר זורמים לכיסים פרטיים של בעלי אינטרסים, מעלים את המתח בעיר העתיקה" - אומר בהקשר זה, גורם במזרח העיר.</p>
      <p>אנשי הוואקף אמרו לסוכנות TPS, כי אין בכוונתם להתקין מערכת הגברת קול בצריח, הממוקם בשל גובהו מול חלונות ביה"כ "החורבה", אולם תושבי הרובע היהודי, שטוענים, כי בימים האחרונים כבר התקיימו תפילות במסגד, חוששים שתפילות מוסלמים, בלבו של הרובע היהודי ובסמיכות רבה לבית הכנסת 'החורבה' יביאו לעלייה במתח הדתי בעיר העתיקה, ובעיקר אם תותקן מערכת הגברה במסגד.</p>
      <p>במתחם העיר העתיקה פועלים 30 מסגדים, לצד מאות בתי תפילה אחרים, כולם תחת פיקוח הוואקף הירדני. לסוכנות TPS  נודע מגורמים בוואקף, כי ירדן מתכוונת לשפץ עוד אתרים מוסלמיים בעיר העתיקה, בסיוע "וועדת אל קודס", שפועלת בחסות מלך מרוקו ובהם המסגד היעקובי, מסגד עומר בן אל - ח'טאב שסמוך לכנסיית הקבר ועוד.</p>
      <p>כמו כן בכוונתה של "וועדת אל קודס" לרכוש ולשפץ מבנים היסטוריים כמו "בית מרוקו" - מבנה היסטורי רחב ממדים, סמוך מאוד למסגד אל-אקצא. עם גמר העבודות יוחזר המבנה לבעלות הוואקף וישמש כמרכז תרבותי לדיאלוג ומרכז לילדים ונוער תחת השם "בית מרוקו".</p>
      <p>לפני מספר חודשים שיפץ הוואקף את מסגד "דיסי" ברובע היהודי ורק בעקבות מאמצי תיווך הסכמו אנשי הואקף שלא להתקין בו מערכת הגברה ואף להסיט את התאורה הירוקה מצריח המסגד. מסגד "סדנא עומר" נבנה במאה ה-14 בצמוד לבית כנסת הרמב"ן. במלחמת ששת הימים נפגע צריח המסגד מאש צלפים ושופץ ב-1974. הצריח האופייני לתקופה הממלוכית מתנשא לגובה שתי קומות ובראשו מרפסת למואזין.</p>
    </article>
  </body>
</html>