<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/media-zahranicni-agent-rusko_1911211419_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T14:19:00+00:00"/>
    <meta property="og:title" content="Ruský parlament rozšířil možnosti postihu zahraničních médií. Bude se týkat i novinářů"/>
    <meta property="og:description" content="Podle TASS je reakcí na krok ministerstva spravedlnosti USA, které do své kategorie zahraničních agentů zařadilo americkou filiálku ruské státní propagandistické televize RT."/>
  </head>
  <body>
    <article>
      <h1>Ruský parlament rozšířil možnosti postihu zahraničních médií. Bude se týkat i novinářů</h1>
      <address><time datetime="2019-11-21T14:19:00+00:00">21 Nov 2019, 14:19</time> by <a rel="author">ČTK</a></address>
      <p>
        <b>Dolní komora ruského parlamentu ve čtvrtek schválila zákon, který rozšiřuje právo úřadů postihovat zahraniční média působící v Rusku označením „zahraniční agent“. Oznámila to agentura TASS. Zatímco podle dosavadní právní úpravy mohla být do seznamu zahraničních agentů zařazována cizí média jen jako právnické osoby, nyní hrozba postihu platí i pro jednotlivé novináře.</b>
      </p>
      <p>Označení, vnímané v Rusku jako silně znevažující, budou moci úřady napříště přidělovat osobám, které v zemi šíří informace nebo jiné texty za finanční odměnu ze zahraničí. Nařízení se týká i internetu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-cenzura-roskomnadzor-jaroslavl-kontrola-medii-a-internetu-yarkube-76ru_1904150911_anj"/>
      </related>
      <p>Podle TASS je reakcí na krok ministerstva spravedlnosti USA, které do své kategorie zahraničních agentů zařadilo americkou filiálku ruské státní propagandistické televize RT.</p>
      <p>Mediální společnosti, a nyní i jednotliví novináři, se zařazením mezi zahraniční agenty dostávají do komplikované situace, jsou vystaveni zesílené kontrole a pracovním omezením.</p>
      <p>Mají například zakázaný vstup do ruského federálního parlamentu, musejí ruské úřady pravidelně informovat o své činnosti a závazně používat přidělené označení.</p>
      <related>
        <h4>Číst článek</h4>
        <a href="https://www.irozhlas.cz/kultura/televize/rt-sputnik-rusko_1907082332_haf"/>
      </related>
      <p>Vstup do amerického Kongresu má zakázaný i odbočka televize RT. Ve Spojených státech byl zákon o zahraničních agentech přijat už před druhou světovou válkou a na média se vztahoval od začátku.</p>
      <p>Ruský seznam zahraničních agentů spravuje ministerstvo spravedlnosti a každé rozšíření konzultuje s ministerstvem vnitra. Označení udělují ruské úřady na základě zákona z roku 2012, podle kterého se používá proti každé nevládní organizaci přijímající peníze ze zahraničí. V roce 2017 se platnost zákona rozšířila na sdělovací prostředky.</p>
      <p>Horní komora ruského parlamentu má o novém zákonu hlasovat v pondělí, schvalování podle médií projde hladce.</p>
      <related>
        <h4>Související články</h4>
        <a href="https://www.irozhlas.cz/zpravy-svet/moskva-rusko-ivan-golunov-narkotika-drogy_1906071222_kro"/>
        <a href="https://www.irozhlas.cz/zpravy-svet/utok-napadeni-rusko-stavropol-josif-stalin-novinari-clanek_1905281149_dok"/>
        <a href="https://www.irozhlas.cz/zpravy-svet/rusko-media-vrazda-novinari_1803161216_mos"/>
      </related>
    </article>
  </body>
</html>