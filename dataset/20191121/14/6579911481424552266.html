<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23505246-gazzetta-dello-sport-milan-propune-contract-sase-luni-lui-zlatan-ibrahimovic.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T14:10:00+00:00"/>
    <meta property="og:title" content="Gazzetta dello Sport: AC Milan îi propune un contract pe șase luni lui Zlatan Ibrahimovic"/>
    <meta property="og:description" content="Echipa italiană de fotbal AC Milan, aflată în dificultate de la începutul sezonului, i-a propus un contract pe şase luni atacantului suedez Zlatan Ibrahimovic, care şi-a anunţat"/>
  </head>
  <body>
    <article>
      <h1>Gazzetta dello Sport: AC Milan îi propune un contract pe șase luni lui Zlatan Ibrahimovic</h1>
      <address><time datetime="2019-11-21T14:10:00+00:00">21 Nov 2019, 14:10</time> by <a rel="author">A.I.</a></address>
      <p><b>Echipa italiană de fotbal AC Milan, aflată în dificultate de la începutul sezonului, i-a propus un contract pe şase luni atacantului suedez Zlatan Ibrahimovic, care şi-a anunţat săptămâna trecută plecarea de la Los Angeles Galaxy, informează AFP.<br/></b><br/>Potrivit ziarului Gazzetta dello Sport şi postului de televiziune Sky Sports Italia, AC Milan a demarat negocierile cu agentul starului suedez, Mino Raiola, pentru a încerca să-l convingă pe Ibrahimovic să revină în Lombardia, unde a mai petrecut două sezoane, între 2010 şi 2012.<br/><br/>Atacantul suedez a marcat 42 de goluri în 61 de meciuri disputate în tricoul lui Milan, ajutând gruparea "rossonera" să cucerească ultimul său titlu de campioană, la finalul sezonului 2010/2011.<br/><br/>Potrivit publicaţiei Gazzetta dello Sport, AC Milan doreşte să-l angajeze pe Ibrahimovic pentru şase luni, dar este dispusă să-i plătească 6,6 milioane euro dacă suedezul va accepta să semneze un contract pe un an şi jumătate.<br/><br/>În ciuda vârstei sale (38 ani), Zlatan Ibrahimovic continuă să rămână un jucător bine cotat, după ce a reuşit să impresioneze în Liga nord-americană de fotbal (MLS), unde a înscris în total 54 de goluri şi a oferit 17 pase decisive în 58 de partide disputate pentru Los Angeles Galaxy. Sursa: <b><a href="https://www.agerpres.ro/sport-extern/2019/11/21/fotbal-ac-milan-i-a-propus-un-contract-pe-sase-luni-lui-ibrahimovic-presa--406845">Agerpres</a></b>.<br/><br/><br/>   </p>
    </article>
  </body>
</html>