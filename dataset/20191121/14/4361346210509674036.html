<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/bale-a-tamadasok-kereszttuzeben-spanyolorszagban/187107"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T14:06:00+00:00"/>
    <meta property="og:title" content="Bale a támadások kereszttüzében Spanyolországban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bale a támadások kereszttüzében Spanyolországban</mark>
      </h1>
      <address><time datetime="2019-11-21T14:06:00+00:00">21 Nov 2019, 14:06</time> by <a rel="author">MTI</a></address>
      <p>A spanyol sportsajtó Gareth Bale azonnali távozását sürgeti a Real Madridból, miután a walesi labdarúgó a Magyarország elleni, győztes hazai Európa-bajnoki selejtezőmérkőzést követően tiszteletlenül viselkedett a spanyol klubbal szemben.</p>
      <p>A cardiffi stadionban a lefújást követően a walesiek Eb-részvételt érő, 2-0-s győzelmét csapattársai társaságában hatalmas walesi zászlóval ünnepelte Bale, amelyen a következő felirat volt olvasható: "Wales. Golf. Madrid. Ebben a sorrendben".</p>
      <p>Bale zászlós jelenete nagy indulatokat keltett.</p>
      <figure>
        <img src="http://media.borsonline.hu/cikk/20/192718/big-lead/650x360/2031052_gareth-bale-akcio-afp.jpg"/>
        <figcaption>© AFP</figcaption>
      </figure>
      <p>A Marca sportnapilap "Tiszteletlen. Helytelen. Hálátlan. Ebben a sorrendben" kommentet fűzött a történtekhez válaszként, míg az As újság egy golfos képet közölt, "Bale-t egy lyukba" felirattal. Utóbbi szerint Bale viselkedése végképp felbosszantotta a madridi klubot és a szélső azonnal megoldandó problémává vált. A Real Madriddal foglalkozó szerkesztő sokkal konkrétabban fogalmazott, Tomas Roncero a walesi szélső elküldését sürgette, az egyik showműsor vezetője, Josep Pedrerol pedig könyörgött Florentino Pérez klubelnöknek, hogy "rúgja ki Bale-t".</p>
      <p>A szélső 2013 óta a Real Madrid játékosa, de sokszor volt sérült, így tartósan egyik szezonjában sem tudott olyan meghatározó teljesítményt nyújtani, amilyet elvártak volna tőle. Cristiano Ronaldo tavaly nyári távozását követően egyértelműen neki kellett volna átvennie a vezér szerepét, erre azonban nem volt képes. A nemzetközi sportsajtó az elmúlt átigazolási időszakokban egyre többet és konkrétabban írt távozásáról, Bale azonban maradt, de továbbra is kiegészítő játékosnak számít. Már amikor egyáltalán olyan egészségi állapotban van, hogy bevethető. Klubjában például legutóbb másfél hónappal ezelőtt lépett pályára, majd a válogatott októberi mérkőzéseit követően újfent sérülés miatt nem számíthatott rá Zinédine Zidane, a Real Madrid vezetőedzője. A walesi válogatottnak azonban novemberben már ismét rendelkezésére állt, amit rossznéven vettek Spanyolországban. A játékos egy nyilatkozatban elmondta: jobban érzi magát a válogatottban, mint klubcsapatában, ezért szívesebben is játszik a nemzeti csapatban.</p>
    </article>
  </body>
</html>