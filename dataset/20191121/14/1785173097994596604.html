<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/anre-a-ridicat-licente-pentru-mai-multe-grupuri-energetice-din-cadrul-electrocentrale-bucuresti-si-cet-halanga-de-875-mw-1922403021002019111419176606"/>
    <meta property="og:site_name" content="News.ro"/>
    <meta property="article:published_time" content="2019-11-21T14:30:00+00:00"/>
    <meta property="og:title" content="ANRE a ridicat licenţe pentru mai multe grupuri energetice din cadrul Electrocentrale Bucureşti şi CET Halânga, de 875 MW"/>
    <meta property="og:description" content="Comitetul de reglementare al ANRE a decis miercuri retragerea licenţelor unor grupuri energetice cu o putere totală instalată de 875 MW, care figurau doar în documentele oficiale, de la Electrocentrale Bucureşti şi CET Halânga."/>
  </head>
  <body>
    <article>
      <h1>ANRE a ridicat licenţe pentru mai multe grupuri energetice din cadrul Electrocentrale Bucureşti şi CET Halânga, de 875 MW</h1>
      <address><time datetime="2019-11-21T14:30:00+00:00">21 Nov 2019, 14:30</time> by <a rel="author">Alina Oprea</a></address>
      <p>
        <b>Comitetul de reglementare al ANRE a decis miercuri retragerea licenţelor unor grupuri energetice cu o putere totală instalată de 875 MW, care figurau doar în documentele oficiale, de la Electrocentrale Bucureşti şi CET Halânga.</b>
      </p>
      <p>Comitetul de reglementare al ANRE, întrunit în data de 20 noiembrie 2019, a luat în discuţie şi a aprobat mai multe măsuri.</p>
      <p>”Comitetul de reglementare al ANRE, întrunit în data de 20 noiembrie 2019, a luat în discuţie şi a aprobat: modificarea Licenţei nr. 558 pentru exploatarea comercială a capacităţilor de producere a energiei electrice şi termice în cogenerare, acordate societăţii Electrocentrale Bucureşti, în sensul excluderii din condiţiile specifice asociate acestei licenţe a grupurilor energetice din cadrul centralei electrice şi termice (CET) Bucureşti Sud, centralei electrice şi termice Bucureşti Vest şi centralei electrice şi termice Progresu, având o putere electrică totală instalată de 650 MW”, a informat ANRE.</p>
      <p>În plus, a fost aprobată modificarea Licenţei nr. 106 pentru producerea de energie electrică, precum şi a Licenţei nr. 107 pentru producerea de energie termică, acordate Regiei Autonome pentru Activităţi Nucleare, în sensul excluderii din Condiţiile specifice asociate acestei licenţe a unor grupuri energetice din cadrul CET Halânga, având o putere electrică totală instalată de 225 MW.</p>
      <p>ANRE precizează că va continua analiza capacităţilor de producere a energiei electrice şi publică, în mod regulat, pe pagina proprie de internet, rapoarte detaliate privind situaţia actualizată a puterilor instalate.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>