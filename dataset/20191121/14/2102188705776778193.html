<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653991/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T14:18:00+00:00"/>
    <meta property="og:title" content="Завод Коломойського викупив оренду парковки перед головним офісом Приватбанку"/>
    <meta property="og:description" content="Нікопольський завод феросплавів Ігоря Коломойського на аукціоні купив право на річну експлуатацію парковки біля головного офісу Приватбанку у Дніпрі."/>
  </head>
  <body>
    <article>
      <h1>Завод Коломойського викупив оренду парковки перед головним офісом Приватбанку</h1>
      <address>
        <time datetime="2019-11-21T14:18:00+00:00">21 Nov 2019, 14:18</time>
      </address>
      <p>Нікопольський завод феросплавів Ігоря Коломойського на аукціоні купив право на річну експлуатацію парковки біля головного офісу Приватбанку у Дніпрі.</p>
      <p>Про це повідомляється у системі ProZorro.</p>
      <p>Зазначається, що стартова ціна (парковка на 144 авто) становила 86,4 тисяч гривень, завод виграв торги із сумою 1,005 млн грн.</p>
      <p>На лот також претендували Приватбанк (його максимальна пропозиція - 1 млн грн), профспілка співробітників головного офісу Приватбанку (251 тис грн), ФОП Роман Овчаров (240 тис грн) та пов'язаний з Коломойським "Дніпроазот" (1,003 млн грн).</p>
      <p>Нагадаємо, у серпні Госпсуд Дніпропетровської області <a href="https://www.epravda.com.ua/news/2019/08/29/651077/">затвердив мирову угоду</a> між Нацбанком та АТ "Нікопольський завод феросплавів", що є майновим поручителем за кредитними зобов’язаннями Приватбанку.</p>
      <p>Але 20 вересня працівники Нікопольского заводу феросплавів <a href="https://www.epravda.com.ua/news/2019/09/20/651814/">організували пікет</a> біля будівлі головного офісу Приватбанку в Дніпрі з протестом проти мирової угоди НЗФ із Нацбанком.</p>
      <p>У НБУ тоді заявили, що протест під головним офісом Приватбанку, який не є стороною мирової угоди, є провокацією та спробою тиску на банк.</p>
      <p>Пізніше НЗВ уклав <a href="https://www.epravda.com.ua/news/2019/11/1/653235/">ще одну мирову угоду</a> з Нацбанком.</p>
      <p>У Приватбанку заявили, що купівля права на експлуатацію парковки біля головного офісу банку у Дніпрі спрямована на дестабілізацію роботи банку, передає "Інтерфакс-Україна".</p>
      <p>"Оренда площадки для паркування перед офісом банку феросплавним заводом, який ніколи не надавав послуги з організації паркування в місті, є черговою спробою дестабілізації роботи найбільшого банку країни", - заявили у пресслужбі фінустанови.</p>
      <p>Економічна правда</p>
    </article>
  </body>
</html>