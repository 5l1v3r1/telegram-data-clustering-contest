<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/petra-laseur-viert-80e-verjaardag-en-60-jarig-jubileum-in-delamar/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-21T14:14:57+00:00"/>
    <meta property="og:title" content="Petra Laseur viert 80e verjaardag en 60-jarig jubileum in DeLaMar"/>
    <meta property="og:description" content="Actrice Petra Laseur wordt dinsdag 80 jaar en zit dit seizoen 60 jaar in het acteervak. Zij viert dit maandag 25 november in het DeLaMar in Amsterdam met een speciale avond."/>
  </head>
  <body>
    <article>
      <h1>Petra Laseur viert 80e verjaardag en 60-jarig jubileum in DeLaMar</h1>
      <address><time datetime="2019-11-21T14:14:57+00:00">21 Nov 2019, 14:14</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Actrice Petra Laseur wordt dinsdag 80 jaar en zit dit seizoen 60 jaar in het acteervak. Zij viert dit maandag 25 november in het DeLaMar in Amsterdam met een speciale avond.</p>
      <p>Laseur verzorgt een theatrale lezing van de komedie Apologia van Alexi Kaye Campbell en wordt bijgestaan door een groot aantal vrienden en collega’s. Onder meer Tjitske Reidinga, Jacob Derwig, Tijn Docter, Sytske van der Ster en Cas Enklaar verzorgen hun medewerking.</p>
      <p>De lezing vindt plaats in de Mary Dresselhuys zaal van het DeLaMar Theater, die vernoemd is naar Petra’s moeder.</p>
      <p>Petra Laseur (1939) besloot in de voetsporen van haar ouders, Mary Dresselhuys en Cees Laseur, te treden en koos voor een opleiding aan de Toneelschool in Amsterdam. Zij speelde sinds haar afstuderen in 1959 bij talloze grote gezelschappen, zoals De Nederlandse Comedie, Globe, Het Publiekstheater, Toneelgroep Amsterdam, Het Nationale Toneel en Het Toneel Speelt.</p>
      <p>Laseur won talloze grote prijzen, zoals de Colombina voor haar rol in Oom Wanja (1969) en twee Theo d’Ors, voor haar hoofdrollen in Hedda Gabler (1972) en Groot en Klein (1981) van Botho Strauss. Bij het grote publiek werd zij bekend met een aantal televisie- en filmrollen in hitserie Dossier Verhulst (1987) en Familie (2001) van Willem van de Sande Bakhuyzen.</p>
      <p>Voor die laatste film, waarin zij een moeder met kanker speelt die nog eenmaal met haar familie op skivakantie wil, ontving zij een Gouden Beeld. Een van haar laatste grote rollen was koningin Wilhelmina in de hitmusical Soldaat van Oranje. De actrice is sinds 1998 Ridder in de Orde van Oranje-Nassau.</p>
      <p>BuzzE</p>
    </article>
  </body>
</html>