<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/tampona-unauto-scappa-perdendo-la-targa-e-ne-urta-unaltra-possedeva-anche-unarma-illegalmente/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T14:46:14+00:00"/>
    <meta property="og:title" content="Tampona un’auto, scappa perdendo la targa e ne urta un’altra. Possedeva anche un’arma illegalmente"/>
    <meta property="og:description" content="Mattina da dimenticare per un settantacinquenne di Rivoli, in provincia di Torino, protagonista di una serie di disavventure degne del miglior Fantozzi tra tamponamenti a catena, fughe rocambolesche e persino armi detenute illegalmente in casa."/>
  </head>
  <body>
    <article>
      <h1>Tampona un’auto, scappa perdendo la targa e ne urta un’altra. Possedeva anche un’arma illegalmente</h1>
      <h2>Mattina da dimenticare per un settantacinquenne di Rivoli, in provincia di Torino, protagonista di una serie di disavventure degne del miglior Fantozzi tra tamponamenti a catena, fughe rocambolesche e persino armi detenute illegalmente in casa.</h2>
      <address><time datetime="2019-11-21T14:46:14+00:00">21 Nov 2019, 14:46</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Una scena quasi Fantozziana quella di cui questa mattina è stato protagonista un uomo di 75 anni residente nel centro di Rivoli, in provincia di Torino. L'anziano stava facendo manovra nel parcheggio di via Pasteur quando ha urtato alcuni veicoli danneggiandone uno in modo serio. Anziché assumersi le sue responsabilità e cercare di contattare la vittima della sua sbadataggine l'uomo è scappato e, arrivato all'incrocio tra corso Susa e via Manzoni, si è reso protagonista di un altro incidente tamponando una Ford guidata da una donna, che è stata trasportata all'ospedale cittadino (in condizioni per fortuna non gravi). Per finire ha raggiunto il garage di casa, dove è stato bloccato.</p>
      <p><b>La Fiat Freemont che stava guidando – un'auto di cortesia di proprietà di una carrozzeria, perché</b> la settimana scorsa a Grugliasco l'uomo era stato protagonista di un altro incidente – ha tuttavia perso la targa e quindi rintracciarlo è stato un gioco da ragazzi per le forze dell'ordine, gli agenti del commissariato di Rivoli e quelli della polizia locale, che hanno lavorato insieme. Questi ultimi hanno subito ritirato all'uomo la patente. I poliziotti, invece, hanno scoperto che a casa custodiva quattro fucili di cui uno mai dichiarato e quindi l'hanno denunciato per il possesso dell'arma e anche di un coltello che aveva addosso. Insomma, quella che per il 75enne avrebbe dovuto essere una tranquilla mattinata autunnale si è trasformata in un vero e proprio incubo.</p>
    </article>
  </body>
</html>