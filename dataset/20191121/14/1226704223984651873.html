<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/nove-stanice-na-meranie-kvality-ovzdus/431534-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T14:40:00+00:00"/>
    <meta property="og:title" content="Nové stanice na meranie kvality ovzdušia dodá SHMÚ 15 mestám a obciam"/>
    <meta property="og:description" content="Medzi najväčších znečisťovateľov ovzdušia patrí podľa Kremlera energetika, priemysel, poľnohospodárstvo a vykurovanie domácností tuhým palivom."/>
  </head>
  <body>
    <article>
      <h1>Nové stanice na meranie kvality ovzdušia dodá SHMÚ 15 mestám a obciam</h1>
      <h2>Medzi najväčších znečisťovateľov ovzdušia patrí podľa Kremlera energetika, priemysel, poľnohospodárstvo a vykurovanie domácností tuhým palivom.</h2>
      <address><time datetime="2019-11-21T14:40:00+00:00">21 Nov 2019, 14:40</time> by <a rel="author">TASR</a></address>
      <p>Bratislava 21. novembra (TASR) - Meranie kvality ovzdušia sa rozšíri do oblastí, ktoré doposiaľ neboli pokryté. V rámci projektu Slovenský hydrometeorologický ústav (SHMÚ) dodá 15 mestám a obciam automatické monitorovacie stanice. Vedúci odboru Monitorovania kvality ovzdušia SHMÚ Martin Kremler o tom informoval na tlačovej konferencii.</p>
      <p>Projekt stál 20,5 milióna eur a bol financovaný z eurofondov. Dodané bude aj laboratórne prístrojové vybavenie, analyzátory prachových častíc, servisné vozidlá a mobilné monitorovacie stanice, priblížil Kremler. <i>"Ak bude mať obec pocit, že v rámci jej katastra dochádza k znečisťovaniu ovzdušia, bude sa môcť obrátiť na objednávku tohto monitorovacieho zariadenia. Podľa žiadostí zhodnotíme závažnosť podnetu a na základe toho sa pristúpi k monitoringu,"</i> vysvetlil Kremler. Mobilné zariadenia budú umiestnené na pobočkách SHMÚ v Bratislave, Košiciach a Banskej Bystrici.</p>
      <p>Nové stanice budú nainštalované v Trebišove, Bardejove, Poprade, Liptovskom Mikuláši, Oščadnici, Žarnovici, Považskej Bystrici, Púchove, Seredi, Plášťovciach, Komárne, Pezinku a v Bratislave v Rači a Podunajských Biskupiciach.</p>
      <p>Medzi najväčších znečisťovateľov ovzdušia patrí podľa Kremlera energetika, priemysel, poľnohospodárstvo a vykurovanie domácností tuhým palivom.</p>
    </article>
  </body>
</html>