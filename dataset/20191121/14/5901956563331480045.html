<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/za-nedeljski-dogodek-obljubljajo-fuzijo-po-srbsko-251908"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T14:26:00+00:00"/>
    <meta property="og:title" content="Za nedeljski dogodek obljubljajo fuzijo po srbsko"/>
    <meta property="og:description" content="V nedeljo se po treh letih na prizorišče Kurzschlussa vrača srbska skupina S.A.R.S, ki z vsakim nastopom upravičuje sloves enega najbolj iskanih avtorskih bendov na območju nekdanje Jugoslavije. ..."/>
  </head>
  <body>
    <article>
      <h1>Za nedeljski dogodek obljubljajo fuzijo po srbsko</h1>
      <h2>V nedeljo se v Kurzschlussu obeta izjemen glasbeni dogodek. Skupina S.A.R.S. bo predstavila svoj novi album Glava.</h2>
      <address><time datetime="2019-11-21T14:26:00+00:00">21 Nov 2019, 14:26</time> by <a rel="author">G. S.</a></address>
      <p>V nedeljo se po treh letih na prizorišče Kurzschlussa vrača srbska skupina S.A.R.S, ki z vsakim nastopom upravičuje sloves enega najbolj iskanih avtorskih bendov na območju nekdanje Jugoslavije. Obiskovalce čaka posebno presenečenje, kot nam je zaupal frontman skupine <b>Žarko Kovačević</b>, prihajajo v razširjeni zasedbi, prvič pa se bodo predstavili z novim albumom Glava.<br/><br/>Čeprav je pred leti završalo, da ne bodo posneli nobenega albuma več, Kovačević pojasnjuje, da so mislili, da bodo to napoved tudi udejanjili, »vendar smo dojeli, da smo preveč inspirirani, da bi lahko naše ustvarjanje na tak način dozirali občinstvu. Niti nimamo potrpljenja za to, saj želimo v svet dati vse naenkrat. Album je, preprosto povedano, teritorij, ki nam je blizu, saj nam taka forma v procesu ustvarjanja glasbe ustreza. Temu se ne bomo zlahka odrekli.«<br/><br/>Skupina, ki je že več kot desetletje del tako imenovane nove srbske scene, kroji novi val s prepoznavno mešanico raznovrstnih glasbenih žanrov od pop rocka, reggaeja, bluesa, jazza in hip hopa, v katere vpletajo etno ritme. Gre za spontano kreativnost, saj se nočejo žanrsko omejevati. »Ustvarjanje glasbe je za nas igra, ne nekaj načrtnega, saj ne delamo zgolj za to, da bi bili uspešni. Že na začetku smo namreč dojeli, da najbolje delujemo ob ustvarjanju, zato smo tudi nadaljevali v tej smeri. Še danes ustvarjamo glasbo tako, kot jo čutimo, in proces doživljamo kot igro. Menim, da je to najboljši recept za uspeh,« je prepričan Kovačević. K raznolikosti glasbe prispevajo tudi različni karakterji članov.<br/>Ustvarjanje glasbe je za nas igra, ne nekaj načrtnega.<br/><br/>»Na odru nas je sedem. To je ekipa, ki v kombiju redno potuje po območju nekdanje Jugoslavije in tudi širše, družbo nam delata še tonski mojster <b>Lale</b> in voznik <b>Šone</b>. Devet nas je, zato je logično, da smo si karakterno precej različni. Prav tako glasbene zvrsti, ki jih poslušamo. Vseeno pa se razumemo, tolerantni smo drug do drugega, kar je pomembno, zato obstajamo že tako dolgo,« še dodaja. Kljub razlikam jih povezuje ena zelo močna točka – globoka vez oziroma povezanost z lastno kulturo, kjer prepoznavni etno ritmi vedno najdejo pot pri ustvarjanju novih skladb.<br/><br/>»Ne moremo brez stika z melosom, ki nas obkroža in definira tako Srbijo kot širšo regijo. Če želimo ali ne, to se nam je podzavestno vtisnilo v male možgane in nekje v interpretaciji se to mora poznati. Ne želimo bežati od tega. Marsikdo se zgraža nad ljudsko glasbo, etno zvoki folka, ker to povezujejo z nekimi glasbenimi grozotami. Turbo folk devetdesetih ali pa novi trap folk, ki je trenutno aktualen, in to me ne preseneča,« pravi frontman. Pa vendar, dodaja, izvirni folk, ne glede na to, ali je slovenski, srbski ali kateri koli drug, »ima nekakšne emocije, med ljudmi niso zaživele kar tako, zato je to treba spoštovati. Ne vključujemo ga vedno, ko pa ga, pazimo, da ni ceneno ali obrabljeno, temveč okusno, skrbno odmerjeno in nevsiljivo.«</p>
    </article>
  </body>
</html>