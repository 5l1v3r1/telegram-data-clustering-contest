<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641186/%D9%85%D9%86%D8%A7%D9%82%D8%B4%D8%A7%D8%AA-%D8%AA%D8%AC%D8%A7%D8%B1%DB%8C-%D8%A8%D9%87%D8%A7%D9%86%D9%87-%D9%86%D9%81%D8%AA-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:19:00+00:00"/>
    <meta property="og:title" content="مناقشات تجاری بهانه نفت برای کاهش قیمت شد"/>
    <meta property="og:description" content="قیمت نفت در معاملات روز پنجشنبه بازار جهانی تحت تاثیر نشانه‌های تنش‌های جدید میان آمریکا و چین بر سر اعتراضات هنگ کنگ که سرنوشت فاز اول توافق ..."/>
  </head>
  <body>
    <article>
      <h1>
        <a href="https://www.bultannews.com/fa/news/641186/%D9%85%D9%86%D8%A7%D9%82%D8%B4%D8%A7%D8%AA-%D8%AA%D8%AC%D8%A7%D8%B1%DB%8C-%D8%A8%D9%87%D8%A7%D9%86%D9%87-%D9%86%D9%81%D8%AA-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%B4%D8%AF">مناقشات تجاری بهانه نفت برای کاهش قیمت شد</a>
      </h1>
      <h2>قیمت نفت در معاملات روز پنجشنبه بازار جهانی تحت تاثیر نشانه‌های تنش‌های جدید میان آمریکا و چین بر سر اعتراضات هنگ کنگ که سرنوشت فاز اول توافق ...</h2>
      <address><time datetime="2019-11-21T14:19:00+00:00">21 Nov 2019, 14:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای <b>معاملات آتی</b> نفت برنت ۲۲ سنت یا ۰.۳۵ درصد کاهش پیدا کرد و به ۶۲ دلار و ۱۸ سنت در هر بشکه رسید.</p>
      <p>بهای معاملات آتی وست تگزاس اینترمدیت آمریکا ۲۰ سنت یا ۰.۳۵ درصد کاهش داشت و به ۵۶ دلار و ۸۱ سنت در هر بشکه رسید.</p>
      <p>به گفته هیو فریم، مدیر سرمایه در صندوق فریم در سیدنی، شب گذشته بهای معاملات آتی نفت تحت تاثیر آمار ذخایر نفت آمریکا، حدود سه درصد افزایش داشتند اما نوسان قیمت روز جاری را می‌توان به نگرانی‌ها پیرامون به تاخیر افتادن فاز اول توافق تجاری آمریکا و چین نسبت داد. فعالان بازار امیدوارند اگر توافق تجاری حاصل شود، کندی رشد اقتصاد جهانی برطرف می‌شود. اگر توافق به تاخیر بیافتد آنها با این انتظار که تقاضا برای نفت در سال ۲۰۲۰ و پس از آن کاهش پیدا می‌کند، به فروش قراردادهای خود اقدام خواهند کرد.</p>
      <p>جنگ تجاری به دورنمای رشد اقتصادی جهانی ضربه زده و دورنمای تقاضا برای نفت را تیره کرده است. دونالد ترامپ، رییس جمهور آمریکا اعلام کرده اگر با پکن به توافق نرسد، تعرفه‌های وارداتی روی کالاهای چینی را بالاتر خواهد برد.</p>
      <p>نگرانی بازار پیرامون مناقشه تجاری، خوش بینی نسبت به رشد کمتر از حد انتظار ذخایر نفت آمریکا را تحت الشعاع قرار داد. گزارش اداره اطلاعات انرژی آمریکا نشان داد ذخایر نفت این کشور در هفته منتهی به ۱۵ نوامبر به میزان ۱.۴ میلیون بشکه رشد کرده است. ذخایر نفت در کاشینگ اوکلاهاما که هاب تحویل معاملات نفت است، به میزان ۲.۳ میلیون بشکه کاهش پیدا کرد.</p>
      <p>بر اساس گزارش رویترز، در این بین ولادیمیر پوتین، رییس جمهور روسیه روز چهارشنبه اعلام کرد با وجود اختلافات جزئی با اوپک، کشورش به همکاری با این گروه برای تثبیت بازارهای نفت ادامه خواهد داد.</p>
      <p>روسیه و سایر تولیدکنندگان غیراوپک با اوپک برای محدودیت عرضه به میزان ۱.۲ میلیون بشکه در روز تا مارس سال ۲۰۲۰ پیمان بسته‌اند و اوایل دسامبر برای بازبینی سیاست تولید خود در وین دیدار خواهند کرد.</p>
    </article>
  </body>
</html>