<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/592741/%E0%A6%86%E0%A6%A8%E0%A7%8D%E0%A6%A6%E0%A7%8B%E0%A6%B2%E0%A6%A8%E0%A7%87%E0%A6%B0-%E0%A6%87%E0%A6%B8%E0%A7%8D%E0%A6%AF%E0%A7%81-%E0%A6%96%E0%A7%81%E0%A6%81%E0%A6%9C%E0%A7%87%E0%A6%93-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%AC%E0%A7%8D%E0%A6%AF%E0%A6%B0%E0%A7%8D%E0%A6%A5-%E0%A6%B8%E0%A7%87%E0%A6%A4%E0%A7%81%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="পেঁয়াজ-লবণের ওপর ভর করেছে বিএনপি: সেতুমন্ত্রী"/>
    <meta property="og:description" content="আন্দোলনের ইস্যু শেখ হাসিনার সরকার কারও হাতে তুলে দেবে না বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, &amp;lsquo;বিএনপি আন্দোলনে ব্যর্থ হয়ে চাল, পেঁয়াজ, লবণ আবার কখনও পরিবহনের ওপর ভর করছে। শুধু ইস্যু খুঁজছে। কিছু খুঁজে পাওয়া যায় কিনা, সে ব্যাপারেও তারা ব্যর্থ..."/>
  </head>
  <body>
    <article>
      <h1>পেঁয়াজ-লবণের ওপর ভর করেছে বিএনপি: সেতুমন্ত্রী</h1>
      <address><time datetime="2019-11-21T14:15:00+00:00">21 Nov 2019, 14:15</time> by <a rel="author">কুমিল্লা প্রতিনিধি</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/21/017b8f4908c1f411bacafbf410d51293-5dd69c4b523a6.JPG"/>
        <figcaption>কেক কাটছেন সড়ক পরিবহন ও সেতুমন্ত্রী ওবায়দুল কাদের</figcaption>
      </figure>
      <p>আন্দোলনের ইস্যু শেখ হাসিনার সরকার কারও হাতে তুলে দেবে না বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘বিএনপি আন্দোলনে ব্যর্থ হয়ে চাল, পেঁয়াজ, লবণ আবার কখনও পরিবহনের ওপর ভর করছে। শুধু ইস্যু খুঁজছে। কিছু খুঁজে পাওয়া যায় কিনা, সে ব্যাপারেও তারা ব্যর্থ হয়েছে।’<br/><br/><br/><br/><br/>বৃহস্পতিবার বিকালে (২১ নভেম্বর) কুমিল্লা সেনানিবাসে সশস্ত্র বাহিনী দিবসের অনুষ্ঠান শেষে সাংবাদিকদের সঙ্গে তিনি এসব কথা বলেন।</p>
      <p>সেতুমন্ত্রী বলেন, ‘মুক্তিযুদ্ধের সময় কুমিল্লা অঞ্চলের জনগণের অসীম সাহসিকতা আত্মত্যাগ ও বীরত্বপূর্ণ অবদান রয়েছে। দেশের সুনাম বৃদ্ধিতে সশস্ত্র বাহিনীর প্রতিটি সদস্যের কঠোর আত্মত্যাগ রয়েছে। পেশাগত দায়িত্ব পালনের পাশাপাশি সশস্ত্র বাহিনী দুর্যোগ মোকাবিলা, অবকাঠামো নির্মাণ, আর্তমানবতার সেবা, পাবর্ত্য চট্টগ্রামে সন্ত্রাস দমন, জঙ্গি দমন, বেসামরিক প্রশাসনকে সহায়তা ও বিভিন্ন দেশগঠনমূলক কার্যক্রমসহ জাতিসংঘের শান্তিরক্ষা কার্যক্রমে আন্তর্জাতিক পরিমন্ডলে দেশের ভাবমূর্তি উজ্জ্বল করেছে।’<br/><br/><br/>ওবায়দুল কাদের বলেন, ‘আধুনিকায়ন, সম্প্রসারণ যুগোপযোগী করার লক্ষ্যে আধুনিক প্রযুক্তিসমৃদ্ধ সামরিক সরঞ্জাম দিয়ে সশস্ত্র বাহিনীকে আরও শক্তিশালী করতে বর্তমান সরকার আন্তরিক।’</p>
      <p>সশস্ত্র বাহিনী দিবস উপলক্ষে মুক্তিযোদ্ধাদের সংবর্ধনা দেওয়া হয়। অনুষ্ঠানে ধন্যবাদ জ্ঞাপন করে বক্তব্য দেন ৩৩ পদাতিক ডিভিশনের জিওসি ও এরিয়া কমান্ডার মেজর জেনারেল আহম্মদ তাবরেজ শামস চৌধুরী।</p>
      <footer>/এনআই/</footer>
    </article>
  </body>
</html>