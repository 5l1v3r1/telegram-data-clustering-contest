<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/managerul-saj-valcea-exclude-varianta-ca-un-echipaj-ar-fi-refuzat-sa-preia-fata-din-barbatesti-18602448"/>
    <meta property="og:site_name" content="Gândul"/>
    <meta property="article:published_time" content="2019-11-21T14:20:31+00:00"/>
    <meta property="og:title" content="Managerul SAJ Vâlcea exclude varianta că un echipaj ar fi refuzat să preia fata din Bărbăteşti"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Managerul SAJ Vâlcea exclude varianta că un echipaj ar fi refuzat să preia fata din Bărbăteşti</h1>
      <h2>Managerul Serviciului de Ambulanţă al Judeţului Vâlcea exclude varianta că fata din Bărbăteşti, care a murit cel mai probabil intoxicată cu monoxid de carbon, s-ar fi simţit rău miercuri seara, când un echipaj a ajuns la domiciului acesteia, şi că asistenta nu a vrut să o transporte la spital.</h2>
      <address><time datetime="2019-11-21T14:20:31+00:00">21 Nov 2019, 14:20</time> by <a rel="author" href="https://www.gandul.info/autor/luiza-paraschivu" target="_blank">Luiza Paraschivu</a></address>
      <p>Managerul Serviciului de Ambulanţă al Judeţului (SAJ) Vâlcea a deschis o anchetă după ce un echipaj de salvare a fost acuzat de primarul comunei Bărbăteşti că a refuzat să ducă la spital o fată de 12 ani, iar copila a murit, joi dimineaţa.</p>
      <p>Şeful Ambulanţei susţine că a citit toate fişele şi a ascultat toate înregistrările de la 112, iar concluzia a fost că angajaţii Ambulanţei au respectat toate protocoalele şi procedurile.</p>
      <p>„În urma cercetărilor pe care le-am efectuat cu privire la tragedia de la Bărbăteşti, la nivelul SAJ Vâlcea au fost respectate toate protocoalele şi toate normele în vigoare. Iar afirmaţiile domnului primar sunt absolut nefondate. În urma studierii notelor explicative, cerute la toţi angajaţii care s-au întâlnit cu această situaţie, şi în urma ascultării înregistrărilor pe 112, se constată foarte clar că mama copilului a sunat la numărul de urgenţă şi a spus foarte clar numele şi prenumele copilului ei şi nu şi al fetei. Şi cu asta nu are cine să aibă vreo suspiciune că de ce echipajul care a fost la faţa locului nu a văzut şi fata. Fata aceea, la ora 21.40 povestea asistentei noastre ce a mâncat copilul acela”, a declarat, pentru MEDIAFAX, Dan Pădureanu, managerul SAJ Vâlcea.</p>
      <p>Întrebat dacă fata i s-a plâns asistentei, care a ajuns miercuri seara la Bărbăteşti, că se simte rău, managerul SAJ Vâlcea a declarat că exclude această variantă. El spune că asistenta este foarte bine pregătită şi că, dacă ar fi constatat că fata avea o problemă medicală, ar fi solicitat un alt echipaj medical în ajutor.</p>
      <p>„Lucrul ăsta nu există. Asistenta noastră este asistentă cu studii superioare. E o asistentă deosebită şi, ca oricare asistent din Serviciul de Ambulanţă, şi dacă acel copil sau vreun alt membru al familiei spunea că are vreo simptomatologie, era consultat, era monitorizat, se chema o altă ambulanţă în acel moment”, a mai spus Dan Pădureanu.</p>
      <p>Primarul localităţii, Constantin Bănacu, a declarat, pentru MEDIAFAX, că miercuri seara la locuinţa copilei a fost un echipaj SAJ, care a dus la spital mama copilei şi pe fratele ei, dar asistenta a refuzat să o ia pe fetiţă la spital. Edilul spune că fata se plângea de dureri de cap şi ameţeală.</p>
      <p>„Cumnata mea a sunat la Salvare. A venit Salvarea şi a luat mama şi fratele fetei. Fata nu i-a interesat să o ia la o investigaţie, că doar nu erau cheltuieli suplimentare. Practic au lăsat-o acasă, în condiţiile în care fata spunea că şi ea are ameţeli şi dureri de cap”, a spus Constantin Bănacu.</p>
      <p>Joi dimineaţa, tatăl a găsit-o pe copilă fără suflare. A sunat la asistenta din comună, iar femeia a chemat Ambulanţa, apelând 112. Fata a fost resuscitată fără succes şi s-a declarat decesul.</p>
      <p>Edilul din Bărbăteşti spune că cei doi copii erau îngrijiţi de vecini, pentru că părinţii vindeau legume pe piaţă, în Râmnicu Vâlcea. Cu câteva zile în urmă, părinţii s-au întors şi au luat copiii acasă. Tragedia s-ar fi întâmplat, spune primarul din Bărbăteşti, din cauza unei sobe construite de curând şi care ar fi degajat monoxid de carbon.</p>
      <p>Poliţia face cercetări în acest caz pentru ucidere din culpă.</p>
      <p>„În cauză a fost deschis un dosar penal pentru ucidere din culpă, iar cadavrul a fost preluat de Serviciul de Medicină Legală în vederea efectuării necropsiei pentru stabilirea cu exactitate a cauzei decesului”, a declarat Cătălin Udrea, purtătorul de cuvânt al IPJ Vâlcea.</p>
    </article>
  </body>
</html>