<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125739/sti-fylaki-ilektronikos-peiratis-gia-proti-fora-stin-ellada"/>
    <meta property="og:site_name" content="Insider"/>
    <meta property="article:published_time" content="2019-11-21T14:10:00+00:00"/>
    <meta property="og:title" content="Στη φυλακή «ηλεκτρονικός πειρατής» για πρώτη φορά στην Ελλάδα"/>
    <meta property="og:description" content="Κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012."/>
  </head>
  <body>
    <article>
      <h1>Στη φυλακή «ηλεκτρονικός πειρατής» για πρώτη φορά στην Ελλάδα</h1>
      <h2>Κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012.</h2>
      <address>
        <time datetime="2019-11-21T14:10:00+00:00">21 Nov 2019, 14:10</time>
      </address>
      <p>Στην φυλακή οδηγείται για πρώτη φορά στην Ελλάδα <b>ιδιοκτήτης ηλεκτρονικού ιστοτόπου</b>, μέσω του οποίου μοιραζόταν πειρατικό περιεχόμενο όπως ταινίες, μουσική, βιβλία και ηλεκτρονικά παιχνίδια.</p>
      <p>Ειδικότερα, το Τριμελές Εφετείο Κακουργημάτων Κομοτηνής καταδίκασε σε ποινή κάθειρξης πέντε ετών τον ιδιοκτήτη των ηλεκτρονικών ιστοτόπων «<b>greekstars.net</b>» και «<b>greekstars.co</b>», για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών παιχνιδιών. Ο κατηγορούμενος αμέσως μετά την ανακοίνωση της απόφασης οδηγήθηκε στην φυλακή.</p>
      <p>Σύμφωνα με πληροφορίες της εφημερίδας Έθνος, κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012. Ο ίδιος παρά τις συλλήψεις που είχαν γίνει εις βάρος του συνέχιζε την παράνομη δράση του, αλλάζοντας κάθε φορά που συλλαμβανόταν, το domain-name του παράνομου ιστοτόπου που διατηρούσε, πρακτική που εφαρμόζεται από ορισμένους «αμετανόητους» πειρατές οι οποίοι, παρά την βαρύτητα των ποινών, επιλέγουν να συνεχίσουν την παράνομη μεν, αλλά ιδιαιτέρως κερδοφόρα δραστηριότητα.</p>
      <p>Παράλληλα, είχε προηγηθεί τελεσίδικη καταδικαστική απόφαση του Τριμελούς Εφετείου Κακουργημάτων Θεσσαλονίκης (β’ βαθμού) κατά του ιδίου κατηγορουμένου, για ανάλογη περίπτωση παραβίασης πνευματικών δικαιωμάτων (λειτουργία του ιστοτόπου “greekstars.biz”), επιβάλλοντάς του ποινή φυλάκισης πέντε ετών.</p>
      <p>Η παραπάνω απόφαση είναι σημαντική, καθόσον αναδεικνύει τη στάση της Δικαιοσύνης έναντι των δραστών που εμπαίζουν τις διωκτικές και δικαστικές αρχές, παραλλάσσοντας το domain name του πειρατικού ιστοτόπου που λειτουργούν, συνεχίζοντας έτσι ανενόχλητοι την παράνομη δράση τους.</p>
      <p>Σύμφωνα με ανακοίνωση της <a href="https://www.epoe.org/">Εταιρείας Προστασίας Οπτικοακουστικών Έργων - ΕΠΟΕ</a>, είναι επίσης σημαντική η απόφαση καθόσον η απόφαση αυτή αναφέρεται σε ιστότοπο (forum) που για την άνευ αδείας παρουσίαση και διαμοιρασμό των πνευματικών έργων (ταινιών, προγραμμάτων Η/Υ και μουσικής), χρησιμοποιούσε μεταξύ άλλων και υπερσυνδέσμους (LINKS) που παρέπεμπαν σε φιλοξενητές περιεχομένου όπως η RAPIDSHARE, EASYBYTEZ κ.ο.κ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125805/episkepsi-sti-moria-tha-pragmatopoiisei-o-ypatos-armostis-toy-oie"/>
        <a href="https://www.insider.gr/eidiseis/ellada/125761/antikapnistikos-synolika-345-kliseis-sto-1142-ti-deyteri-imera"/>
        <a href="https://www.insider.gr/eidiseis/ellada/125753/sobari-alla-statheri-i-katastasi-tis-ygeias-toy-manoli-glezoy"/>
      </related>
    </article>
  </body>
</html>