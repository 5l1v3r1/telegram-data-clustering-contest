<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/zavrsen-protest-protiv-ponasaja-zaposlenih-u-pazaricu/"/>
    <meta property="og:site_name" content="Krstarica"/>
    <meta property="article:published_time" content="2019-11-21T14:56:00+00:00"/>
    <meta property="og:title" content="Zavrsen protest protiv ponašaja zaposlenih u Pazariću"/>
    <meta property="og:description" content="SARAJEVO - Protest građana i roditelja ispred zgrade Vlade Federacije BiH u Sarajevu, zbog postupanja zaposlenih prema deci u Zavodu za smeštaj osoba sa"/>
  </head>
  <body>
    <article>
      <h1>Zavrsen protest protiv ponašaja zaposlenih u Pazariću</h1>
      <address><time datetime="2019-11-21T14:56:00+00:00">21 Nov 2019, 14:56</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SARAJEVO – Protest građana i roditelja ispred zgrade Vlade Federacije BiH u Sarajevu, zbog postupanja zaposlenih prema deci u Zavodu za smeštaj osoba sa mentalnim smetanjama u Pazariću, završen je, ali njihove predstavnike niko nije primio iz vlade.</p>
      <p>Okupljenima se obratila predstavnica Naila Njemčević koja je kazala da je njeno dete potencijalni kandidat za Pazarić, ali da ga neće dati u tu ustanovu.</p>
      <p>„Pozivam svo stanovništvo Bosne i Hercegovine da nam se pridruži jer nikad niko od vas ne zna kad će biti u našoj situaciji, jer nema garancije da vi sutra ili za pet ili deset godina u svojoj porodici nećete imati dete poput mog“, rekla je Njemčevićeva.</p>
      <p>Edo Čelebić, predsednik saveta roditelja JU Zavoda Mjedenica, je rekao da je ponosan na sve okupljene ljude koji su pokazali jedno veliko dostojanstvo u velikoj tenziji koja je potpuno razumljiva, prenela je sarajevska N1 tv.</p>
      <p>„Mi smo sada pokušali da imamo sastanak sa čelnicima FBiH a oni navodno nisu tu. To pokazuje jedno ogromno nipodoštavanje nas kao roditelja i pokazuje da nisu spremni da ovaj problem rešavaju. Mi od protesta nećemo odustati i pozivamo građane Sarajeva i ostalih gradova jer ovo je borba za svu decu“, istakao je Čelebić.</p>
      <p>Slučaj postupanja prema mentalno oboleloj deci u Zavodu u Pazariću pokrenula je poslanica Naše stranke u Federaciji BiH, Sabina Ćudić.</p>
      <p>Ćudić je danas saopštila da je njena jučerašnja odluka da izađe sa dokazima o događanjima u tom zavodu, bila teška, ali neophodna.</p>
      <p>Rekla je da je objavljene fotografije i materijal dobila 24 sata pre i da one zapravo dokazuju ono što je, kako je rekla, niz zvaničnih izveštaja rečima upućivao – rezultat njenog, odnosno kolektivnog očaja, kao i njenog dubokog gubitka poverenja u institucije Federacije BiH.</p>
      <p>Navela je, između ostalog, da su njenoj objavi materijala takođe prethodili dokazi o finansijskim zloupotrebama sredstava Zavoda.</p>
      <p>(Tanjug)</p>
    </article>
  </body>
</html>