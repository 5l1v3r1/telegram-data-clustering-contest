<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/-Primator-Hrib-Prispevek-statni-spravy-na-prenesenou-pusobnost-je-nedostacujici-604196"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T14:35:00+00:00"/>
    <meta property="og:title" content="Primátor Hřib: Příspěvek státní správy na přenesenou působnost je nedostačující"/>
    <meta property="og:description" content="Primátor hlavního města Prahy Zdeněk Hřib se zúčastnil 22. ročníku Celostátní finanční konference pořádané Svazem měst a obcí České republiky. Vyzdvihl téma příspěvku státního rozpočtu obcím na výkon přenesené působnosti státní správy, který nedostatečně kryje náklady nejen hlavního města ale i řady dalších městských samospráv, které jsou s povinnostmi uvalenými státem spojené."/>
  </head>
  <body>
    <article>
      <h1>Primátor Hřib: Příspěvek státní správy na přenesenou působnost je nedostačující</h1>
      <address>
        <time datetime="2019-11-21T14:35:00+00:00">21 Nov 2019, 14:35</time>
      </address>
      <p>
        <b>Primátor hlavního města Prahy Zdeněk Hřib se zúčastnil 22. ročníku Celostátní finanční konference pořádané Svazem měst a obcí České republiky. Vyzdvihl téma příspěvku státního rozpočtu obcím na výkon přenesené působnosti státní správy, který nedostatečně kryje náklady nejen hlavního města ale i řady dalších městských samospráv, které jsou s povinnostmi uvalenými státem spojené.</b>
      </p>
      <p>Z dat Asociace krajů České republiky vyplývá, že jen kraje, bez započtení hlavního města Prahy, doplatily na výkon přenesené působnosti v loňském roce 1,2 mld. Kč. „Bylo by vhodné, aby stát, v důsledku toho, že na městské samosprávy nějaký výkon státní správy uvaluje, na vzniklé náklady nejen přispíval, ale aby vznikající deficit pokud možno kompletně hradil, protože města, obce a kraje jinak přicházejí o prostředky na plnění úkolů v samostatné působnosti,“ uvádí Zdeněk Hřib, primátor hlavního města.</p>
      <p>Situace v Praze není na první pohled problematická. Od roku 2017 se zrychlil růst příspěvku státního rozpočtu na výkon přenesené působnosti hl. m. Prahy a s navýšením počítá i návrh státního rozpočtu na příští rok. Ale je potřeba si uvědomit, že státní příspěvek v podmínkách hl. m. Prahy už historicky kryje jen nízké procento nákladů, které hl. m. Praha s tímto úkolem ze strany České republiky má. V loňském roce to bylo 22,7 %, v roce 2017 pak 24,4 %.</p>
      <p>V absolutních číslech deficit financování, včetně započítání nejen státního příspěvku, ale i dalších příjmů (správních poplatků a sankcí), za rok 2018 přesáhl úroveň 2,2 mld. Kč ročně, které musí hl. m. Praha dokrývat z daňových příjmů, a tudíž ze svých příjmů, které mají primárně sloužit na finanční krytí plnění úkolů v samostatné působnosti metropole.</p>
      <p>
        <b>Příspěvek ze státního rozpočtu na výkon přenesené působnosti hl. m. Prahy:</b>
      </p>
      <ul>
        <li>2017 celkem 906 192,6 tis. Kč, tj. meziročně o 8,7 % více</li>
        <li>2018 celkem 959 571,0 tis. Kč, tj. meziročně o 5,9 % více</li>
        <li>2019 celkem 1 075 508,6 tis. Kč, tj. meziročně o 12,1 % více ·</li>
        <li>2020 celkem 1 140 915,0 tis. Kč, tj. meziročně o 6,1 % více</li>
      </ul>
      <p>V případě vlastního hl. m. Prahy byla využita Metodika zpracování dat pro analýzu příspěvku na výkon státní správy vykonávaný kraji ČR, tedy materiál Asociace krajů České republiky. V případě městských částí je pak prováděn sběr dat v obdobném duchu a data jsou konsolidována na úrovni hl. m. Prahy jako celku:</p>
      <ul>
        <li>vlastní hl. m. Praha – náklady v roce 2018: 2 342 659,4 tis. Kč</li>
        <li>MČ Praha 1 až 22 – náklady v roce 2018: 1 820 148,8 tis. Kč</li>
        <li>MČ Praha Běchovice až Zličín – náklady v roce 2018: 65 804,8 tis. Kč</li>
      </ul>
      <p>Při srovnání těchto celkových nákladů v částce 4 228 613,0 tis. Kč s veškerými příjmy, které se této veřejnosprávní oblasti týkají, tj. nejen se státním příspěvkem, ale i příjmy ze správních poplatků a sankcí, pak objem příjmů v částce 2 004 337,5 tis. Kč zahrnuje již zmíněný deficit 2 224 275,6 tis. Kč.</p>
      <p>„Ano, vládní činitelé mohou namítnout, že v Praze máme všechno drahé a že máme snížit počty zaměstnanců našich úřadů, ale jednak je nutno předznamenat, že tím dojde k prodloužení front, které ke státně-správním přepážkám vedou, a k prodloužení lhůt, ve kterých státně-správní úředníci konají. Jednak je třeba také dodat, že s totožným problémem se potýkají bezesporu mnohé městské samosprávy v České republice. V posledních letech pozorujeme citelný nárůst příspěvku státního rozpočtu, avšak historicky vzniklé deficity jsou tak veliké a přenesených úkolů přibývá, že se stále nedaří „proplatit“ městským samosprávám vše, co si proplatit zaslouží,“ dodává na závěr primátor Hřib.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Primator-Hrib-Praha-hosti-konferenci-Eurocities-2019-604097"/>
        <a href="https://www.parlamentnilisty.cz/politika/politici-volicum/Primator-Hrib-Co-takhle-zkraslit-prazska-sidliste-velkoplosnymi-obrazy-na-komunikacich-603144"/>
        <a href="https://www.parlamentnilisty.cz/politika/politici-volicum/Primator-Hrib-Angela-Merkelova-umi-rict-cesky-smazeny-rizek-a-to-se-pocita-603015"/>
        <a href="https://www.parlamentnilisty.cz/politika/politici-volicum/Primator-Hrib-Hodne-stesti-do-dalsich-let-republiko-601287"/>
      </related>
    </article>
  </body>
</html>