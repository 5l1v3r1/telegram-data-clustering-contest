<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/21/uccide-a-pugni-la-nonna-a-ferrara-arrestato-un-22enne_4c8ee40d-1ca8-46bd-b310-8a772775d7e8.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T14:01:12+00:00"/>
    <meta property="og:title" content="Uccide a pugni la nonna a Ferrara, arrestato un 22enne"/>
    <meta property="og:description" content="L'aggressione è avvenuta in auto per soldi, la vittima massacrata mentre era al volante. Altro omicidio in famiglia a Reggio Emilia: un giovane di 27 anni accoltellalozio  [http://www.ansa.it/emiliaromagna/notizie/2019/11/21/giovane-27enne-uccide-zio-a-coltellate_3a23a7f5-7d79-44d1-9e58-b7249657c3cb.html] (ANSA)"/>
  </head>
  <body>
    <article>
      <h1>Uccide a pugni la nonna a Ferrara, arrestato un 22enne</h1>
      <h2>L'aggressione avvenuta in auto per soldi, la vittima massacrata al volante</h2>
      <address><time datetime="2019-11-21T14:01:12+00:00">21 Nov 2019, 14:01</time> by <a rel="author">Redazione ANSA</a></address>
      <p> Aggressione mortale ieri sera a Ferrara.<b> Un giovane di 22 anni ha ucciso sua nonna, 71 anni, massacrandola a pugni</b> mentre era alla guida dell'auto, dal sedile passeggero. L'omicidio sarebbe avvenuto, secondo le prime ipotesi, per questioni di soldi. Lo riporta la stampa locale. Bloccato da automobilisti e da un carabiniere fuori servizio, il giovane è stato interrogato a lungo durante la notte e si è avvalso della facoltà di non rispondere. È in stato di arresto per omicidio volontario. </p>
      <p>La vittima si chiamava Maria Luisa Silvestri ed è stata lasciata dal giovane agonizzante nell'auto ferma al semaforo. E' morta poco dopo l'arrivo all'ospedale Sant'Anna di Cona. Viveva assieme al nipote, Pier Paolo Alessio, a Pontelagoscuro e il litigio, a quanto si apprende, potrebbe essere iniziato poco dopo cena in un fast food, e poi degenerato mentre i due erano in auto.</p>
      <p>A lanciare un primo allarme alcuni testimoni che hanno segnalato un giovane che stava picchiando un'anziana nei pressi di un parcheggio del fast food e poi ancora dopo, con l'auto in movimento, guidata dalla vittima, fino al semaforo. Il nipote avrebbe tentato la fuga ma è stato bloccato appena sceso dall'auto da alcune persone e da un carabiniere fuori servizio. La nonna nell'abitacolo era priva di sensi. Il personale del 118 ha tentato di rianimarla ma poco dopo l'arrivo al Cona è deceduta.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>