<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/kortare-koer-till-rontgen-i-kronoberg"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T14:29:26+00:00"/>
    <meta property="og:title" content="Kortare köer till röntgen i Kronoberg"/>
    <meta property="og:description" content="Väntetiderna för röntgen har minskat i Region Kronoberg under hösten. Den som behöver skiktröntgen eller magnetkamera har tidigare fått vänta 21 veckor, nu ligger väntetiden på åtta veckor."/>
  </head>
  <body>
    <article>
      <h1>Kortare köer till röntgen i Kronoberg</h1>
      <address><time datetime="2019-11-21T14:29:26+00:00">21 Nov 2019, 14:29</time> by <a rel="author">Hanna Nilsson</a></address>
      <p>
        <b>Väntetiderna för röntgen har minskat i Region Kronoberg under hösten. Den som behöver skiktröntgen eller magnetkamera har tidigare fått vänta 21 veckor, nu ligger väntetiden på åtta veckor.</b>
      </p>
      <p>– Bland annat har vi bokat in arbetspass på kvällar och helger. Vi har också personer som pusslar i bokningsschemat för att inga tider ska stå tomma ifall en undersökning blir inställd, säger Fredrik Larsson, verksamhetschef på röntgen.</p>
      <p>Utöver det har kliniken anlitat ett konsultföretag som hjälper till att genomföra undersökningarna på tider då sjukvården inte använder sina lokaler.</p>
      <p>– Konsultfirman har hjälpt oss att göra fler skiktröntgen, så kallade DT. Det har gjort att vi själva har kunnat lägga mer fokus på de andra undersökningarna och på så sätt har vi minskat väntetiderna till alla undersökningar.</p>
      <h3>Akuta undersökningar görs direkt</h3>
      <p>För de vanligaste undersökningarna är väntetiden för närvarande runt åtta veckor. Ambitionen är dock att den tiden ska vara fyra veckor under nästa år. Akuta undersökningar görs dock alltid direkt.</p>
      <p>– Våra medarbetare har gjort ett stort arbete och om vi dessutom kunde minska antalet uteblivna besök skulle målet uppnås ännu snabbare. När vi väl kommer ner i målet fyra veckor bör vi kunna bibehålla det med egen personal, säger Roland Gustbée (M), hälso- och sjukvårdsnämndens ordförande.</p>
    </article>
  </body>
</html>