<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321761/Gedupeerden-van-Henk-B-uit-Almelo-claimen-bijna-miljoen-euro-schade"/>
    <meta property="og:site_name" content="RTV Oost"/>
    <meta property="article:published_time" content="2019-11-21T14:01:54+00:00"/>
    <meta property="og:title" content="Gedupeerden van Henk B. uit Almelo claimen bijna miljoen euro schade"/>
    <meta property="og:description" content="Meer dan vijftig gedupeerden in de strafzaak tegen verdachte oplichter Henk B. uit Almelo willen hun schade van bijna een miljoen euro terug hebben. Dat werd vandaag duidelijk in de rechtbank."/>
  </head>
  <body>
    <article>
      <h1>Gedupeerden van Henk B. uit Almelo claimen bijna miljoen euro schade</h1>
      <address>
        <time datetime="2019-11-21T14:01:54+00:00">21 Nov 2019, 14:01</time>
      </address>
      <slideshow>
        <figure>
          <img src="https://imgo.rgcdn.nl/c7139edcab1d45629bc5abdb8b2f5d10/opener/De-behandeling-van-de-strafzaak-begon-afgelopen-maandag-Foto-iStock.jpg?v=h-Y9lGewuDhEpvkHLml1Pg2"/>
        </figure>
        <figure>
          <img src="https://imgo.rgcdn.nl/c7139edcab1d45629bc5abdb8b2f5d10/opener/De-behandeling-van-de-strafzaak-begon-afgelopen-maandag-Foto-iStock.jpg?v=h-Y9lGewuDhEpvkHLml1Pg2"/>
        </figure>
        <figcaption>De behandeling van de strafzaak begon afgelopen maandag (Foto: iStock)</figcaption>
      </slideshow>
      <p>Meer dan vijftig gedupeerden in de strafzaak tegen verdachte oplichter Henk B. uit Almelo willen hun schade van bijna een miljoen euro terug hebben. Dat werd vandaag duidelijk in de rechtbank.</p>
      <p>De in Almelo wonende Henk B. (50) wordt, samen met zijn echtgenote en schoonvader, verdacht van meerdere gevallen van oplichting in Nederland en Spanje. De behandeling van zijn strafzaak begon afgelopen maandag en de rechtbank in Almelo heeft er vier dagen voor uitgetrokken.</p>
      <p>De rechtbank behandelde vanochtend een lange lijst met schadevergoedingsverzoeken van slachtoffers. Hun verhalen zijn triest. Zo werd duidelijk dat een van de gedupeerden, een vrouw, zo depressief raakte dat ze vier maanden opgenomen moest worden in een kliniek. De vrouw had bij het bedrijf Wijkopenuwdroomhuis meer dan 10.000 euro ingelegd. Dat geld is ze kwijt.</p>
      <p>
        <b>Hypotheken</b>
      </p>
      <p>Het bedrijf Wijkopenuwdroomhuis beloofde een oplossing voor mensen die geen hypotheek konden krijgen. De woning die ze op het oog hadden zou door het bedrijf gekocht worden, waarna er tegen een vergoeding in gewoond kon worden. Het enige wat de klanten hoefden te doen, was een deel van de kosten koper te voldoen.</p>
      <p>Nadat de koopovereenkomst getekend was, bleef het bedrijf in gebreke. Met grote gevolgen voor de klanten. Die werden met boeteclausules geconfronteerd en zagen daarnaast niet terug van hun inleg.</p>
      <p>
        <b>Uwadvies</b>
      </p>
      <p>Soortgelijke taferelen waren er ook bij het bedrijf Uwadvies. Daar betaalden zeker vijftien gedupeerden zo'n 17.500 euro per persoon als een soort van 'franchise fee' om aan het werk te kunnen. In de meeste gevallen ging het om mensen boven de vijftig, die werkeloos waren geworden en geen werk konden vinden. De belofte van een mooie baan met een goed salaris leek bijna te mooi voor woorden en bleek dat uiteindelijk ook.</p>
      <p>"Ik zag het als een investering in mijn toekomst, maar dat toekomstbeeld moet ik nu bijstellen", zei een van de slachtoffers. Net als in de zaak Wijkopenuwdroomhuis leenden sommige slachtoffers het geld voor de inleg. Ze zijn niet alleen de inleg kwijt, maar moeten het geleende geld wel terugbetalen. Enkelen raakten ook echt alles kwijt; huis, huwelijk en baan.</p>
      <p>
        <b>Schoonvader</b>
      </p>
      <p>B.'s schoonvader, die er door het Openbaar Ministerie van verdacht wordt dat hij bankrekeningen beschikbaar stelde waarop gedupeerden geld stortten, zegt zelf ook slachtoffer te zijn. Volgens de 75-jarige heeft schoonzoon B. niet alleen spaargeld van zeker 100.000 euro verduisterd, maar is ook een erfenis van zijn echtgenote verdwenen.</p>
      <p>Daarnaast zou B. veel ellende hebben veroorzaakt, omdat hij ook de administratie van zijn schoonouders deed en daar een puinhoop van gemaakt zou hebben. Volgens de psycholoog is de bejaarde schoonvader zwakbegaafd en heeft hij, in het vertrouwen dat B. alles zou regelen, zijn bankrekeningen, pinpassen en paspoort afgestaan.</p>
      <p>De officier van justitie komt later vandaag met zijn strafeis tegen Henk B.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Gedupeerden+van+Henk+B.+uit+Almelo+claimen+bijna+miljoen+euro+schade">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/321651/Zoon-Almelose-verdachte-in-megastrafzaak-gaat-belangrijke-stukken-halen-in-Spanje"/>
        <a href="https://www.rtvoost.nl/nieuws/321595/Almelose-verdachte-in-megastrafzaak-rond-oplichtingen-belooft-slachtoffers-terug-te-betalen-nbsp-nbsp"/>
      </related>
    </article>
  </body>
</html>