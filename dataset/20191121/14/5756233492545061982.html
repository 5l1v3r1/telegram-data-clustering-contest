<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622644/%D8%AF%D8%A8%DB%8C%D8%B1-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%A7%D9%85%D8%B1%D9%88%D8%B2-%D8%AF%D8%B1%D8%A8%D8%A7%D8%B1%D9%87-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D8%B5%D9%85%DB%8C%D9%85%E2%80%8C%DA%AF%DB%8C%D8%B1%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T14:05:00+00:00"/>
    <meta property="og:title" content="دبیر شورای عالی فضای مجازی: امروز درباره اتصال اینترنت تصمیم‌گیری می‌شود"/>
    <meta property="og:description" content="دبیر شورای عالی مجازی گفت: مسئولین به دنبال اتصال اینترنت در اسرع وقت هستند و امروز جلسه‌ای برای این موضوع برگزار می‌شود."/>
  </head>
  <body>
    <article>
      <h1>دبیر شورای عالی فضای مجازی: امروز درباره اتصال اینترنت تصمیم‌گیری می‌شود</h1>
      <address>
        <time datetime="2019-11-21T14:05:00+00:00">21 Nov 2019, 14:05</time>
      </address>
      <p>
        <i>دبیر شورای عالی مجازی گفت: مسئولین به دنبال اتصال اینترنت در اسرع وقت هستند و امروز جلسه‌ای برای این موضوع برگزار می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دبیر شورای عالی فضای مجازی با بیان اینکه اختلالات ایجاد شده در اینترنت با تصمیم نهادهادی امنیتی و به زودی برطرف می‌شود، گفت: رکورد ترافیک استفاده از پیام‌رسان‌های داخل در چند روز اخیر از 750 گیگابایت در ثانیه عبور کرد.</p>
      <p>ابوالحسن فیروزآبادی امروز در حاشیه مراسم آغاز به کار بنیاد ملی توسعه فناوری در جمع خبرنگاران گفت: اینترنت گرچه در چند روز اخیر قطع بود، اما پیام‌رسان‌های منتخب داخلی از اقبال خوبی برخوردار شدند و ترافیک داخلی رکورد شکست، گرچه پیام‌رسان‌های داخلی در مقایسه با پیام‌رسان‌های خارجی از کیفیت کمتری برخوردار هستند، اما با متانت و صبوری مردم و ا ستفاده از این پیام‌رسان‌های داخلی ترافیک داخلی از 750 گیگابایت بر ثانیه تجاوز کرد و رشد چند برابری را تجربه کرد.</p>
      <figure>
        <img src="https://aftabnews.ir/files/fa/news/1398/8/30/361865_802.jpg"/>
      </figure>
      <p>دبیر شورای عالی فضای مجازی همچنین در پاسخ به سوالی مبنی بر اینکه چه زمانی اینترنت متصل می‌شود ابتدا در فضای مزاح گفت: خدا می‌داند کی وصل شود، اما بعدا توضیح داد در حوزه‌های امنیتی در مورد اینترنت تصمیم‌گیری می‌شود و در اولین فرصتی که بتوان اختلالات را برطرف کنیم، به شرایط قبلی برمی‌گردیم و انشاءاله به زودی اینترنت وصل می‌شود.</p>
      <p>فیروزآبادی درمورد حدود زمانی برای وصل اینترنت گفت: این امر بستگی به شرایط موجود دارد و مسئولان در این زمینه تصمیم می‌گیرند تا خسارت و عدم النفعی که برای کسب و کارهای مردمی مبتنی بر اینترنت وجود دارد، به حداقل برسد و مردم دچار زیان نشوند.</p>
      <p>وی همچنین درمورد اینترنت داخلی گفت: پروژه شبکه ملی اطلاعات یک طرح بزرگی است که بسیاری از خدمات کشور از روی شبکه ملی اطلاعات در زمانی که اینترنت دچار مشکل و اختلال شده بود ارائه شد، مثل خدمات بانکی، حمل و نقل، خدمات دولتی از پایداری برخوردار شد، البته نواقصی وجود داشت که پیام‌ رسا‌ن‌های داخلی مشکلات مردم را تا حدی برطرف کردند.</p>
      <p>دبیر شورای عالی فضای مجازی در مورد شبکه ملی اطلاعات گفت: در بخش دیتا و فضای ارتباطی در حوزه صوت همیشه برقرار بوده، اما پروتکل اینترنت دچار قطعی شد و ما در واقع یکی از پروتکل‌های اصلی که اینترنتی است را شاهد قطع آن بودیم و نباید اجازه دهیم ضرر و زیان سنگینی به مردم وارد شود.</p>
      <p>به گفته فیرزوآبادی وزارت ارتباطات تلاش کرد مسائل بانکی و خدماتی مانند حمل و نقل که در شبکه اینترنت ارائه می‌شود، دچار اختلال نشوند.</p>
    </article>
  </body>
</html>