<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/economia/2019/11/20/causa-gm-a-fca-fondi-per-manipolare-trattative-uaw_dc01ef84-8ecf-4e3c-8f0f-78ea517dd912.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T14:14:26+00:00"/>
    <meta property="og:title" content="Tonfo a Piazza Affari per Fca con causa Gm, -3,9%"/>
    <meta property="og:description" content="Il gruppo del Lingotto replica alle accuse: 'Sconcertati, senza fondamento'.  L'A.d. Manley ai dipendenti: &quot;L'azione Gm non ci frenerà&quot;   (ANSA)"/>
  </head>
  <body>
    <article>
      <h1>Tonfo a Piazza Affari per Fca con causa Gm, -3,9%</h1>
      <h2>Il gruppo del Lingotto replica alle accuse: 'Sconcertati, senza fondamento'</h2>
      <address><time datetime="2019-11-21T14:14:26+00:00">21 Nov 2019, 14:14</time> by <a rel="author">Redazione ANSA</a></address>
      <p><b>Avvio di seduta pesante a Piazza Affari per Fca</b> dopo che Gm ha annunciato una causa contro il gruppo italo-americano, accusandolo di aver inquinato le trattative sul contratto di lavoro pagando tangenti ai sindacati. Il gruppo del Lingotto, che accusa il concorrente di voler far deragliare l'alleanza con Psa, <b>cede il 3,9% a 13,42 euro.</b></p>
      <p>General Motors accusa Fca di averla danneggiata manipolando le trattative per il rinnovo del contratto di lavoro con il United Auto Workers fra il 2009 e il 2015 e punta il dito contro l'ex amministratore delegato, Sergio Marchionne, definito una "figura centrale" nello schema di tangenti pagato da Fca al Uaw per indebolire Gm e spianare la strada alle nozze con Fiat Chrysler.</p>
      <p>Accuse che Fca ritiene "senza merito": assicurando che si difenderà con tutti i mezzi legali a disposizione, Fca si dice "stupita per i contenuti e la tempistica" dell'azione legale. "Possiamo solo presumere che punti a fermare la proposta fusione con PSA e le trattative con il Uaw" aggiunge Fca. </p>
      <p>E ancora, il gruppo promette che "<b>si difenderà con tutte le forze dalla causa promossa ieri da General Motors</b>". E in una nota definisce le accuse "<b>un tentativo senza basi di distogliere l'attenzione dalle sfide proprie di quella società</b>". L'azienda parla di "sconcertante manovra" che "viene in un momento in cui Fca sta dimostrando di essere un concorrente sempre più forte" con il piano di fondersi con Psa.  </p>
      <p>"Ci tenevo a contattarvi personalmente per assicurarvi che <b>non ci faremo frenare da questa azione</b>". <b>Lo scrive l'amministratore delegato di Fca, Mike Manley</b>,<b> in una lettera ai dipendent</b>i in merito alla causa intentata da General Motors contro il gruppo. "Manteniamo alto il nostro livello di prestazioni perché ha chiaramente preoccupato alcuni dei nostri concorrenti", dice Manley che ringrazia i lavoratori per il lavoro che continuano a fare "per creare un'azienda straordinaria".   </p>
      <p> </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>