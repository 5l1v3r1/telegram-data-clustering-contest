<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90192"/>
    <meta property="og:site_name" content="Denník politika"/>
    <meta property="article:published_time" content="2019-11-21T14:35:19+00:00"/>
    <meta property="og:title" content="Google obmedzí politickú reklamu, kampane ju budú musieť zacieliť na základe iných kritérií"/>
    <meta property="og:description" content="21.11.2019 (Webnoviny.sk) – Spoločnosť Google obmedzí politickú reklamu. Politické kampane už nebudú môcť svojimi reklamami zacieliť na ľudí na základe ich predpokladanej politickej orientácie. Tiež nebudú môcť porovnávať svoju vlastnú databázu potenciálnych voličov s používateľskou základňou spoločnosti Google, aby zacielili na jednotlivcov naprieč platformami, ako sú YouTube a vyhľadávač Google."/>
  </head>
  <body>
    <article>
      <h1>Google obmedzí politickú reklamu, kampane ju budú musieť zacieliť na základe iných kritérií</h1>
      <address><time datetime="2019-11-21T14:35:19+00:00">21 Nov 2019, 14:35</time> by <a rel="author">Webnoviny</a></address>
      <p>21.11.2019 (Webnoviny.sk) – Spoločnosť Google obmedzí politickú reklamu. Politické kampane už nebudú môcť svojimi reklamami zacieliť na ľudí na základe ich predpokladanej politickej orientácie. Tiež nebudú môcť porovnávať svoju vlastnú databázu potenciálnych voličov s používateľskou základňou spoločnosti Google, aby zacielili na jednotlivcov naprieč platformami, ako sú YouTube a vyhľadávač Google.</p>
      <p>Opatrenie začne Google „<i>do týždňa</i>“ uplatňovať v Spojenom kráľovstve, pred nadchádzajúcimi decembrovými parlamentnými voľbami, v Európskej únii do konca roka a od 6. januára vo zvyšných regiónoch sveta.</p>
      <h3>Vyhľadávanie na internete</h3>
      <p>Google predpokladá politickú orientáciu jeho používateľov na základe ich zvykov pri vyhľadávaní a používaní internetu, napríklad aké stránky navštevujú. Kampane mohli zacieliť svoju reklamu na základe politickej orientácie len v Spojených štátoch, v iných krajinách však nie.</p>
      <p>Tam však mohli zase kampane nahrať na Google ich vlastné zoznamy kontaktných detailov, ako napríklad databázy členov strán, a potom ich porovnať s používateľmi na jeho službách, aby im priamo ukazovali ich reklamy.</p>
      <p>Toto už po novom nebude platiť. Ako informuje spravodajský portál BBC, kampane však budú môcť naďalej zacieliť svoju reklamu na základe iných kritérií ako sú vek, pohlavie a lokalita.</p>
      <h3>Zakročí proti zavádzajúcim vyhláseniam</h3>
      <p>Reklamy, ktoré Google zakáže pre porušenie jeho politiky, budú zaznamenané v takzvanej Správe o transparentnosti. Tá ponúkne detaily o vymazaných reklamách, ale nie samotné reklamy. Dáta o reklamách sa budú dať stiahnuť, aby mohli byť nezávisle analyzované.</p>
      <p>Google zároveň oznámil, že tiež zakročí proti zjavne zavádzajúcim vyhláseniam v reklamách. „<i>Uvedomujeme si, že silný politický dialóg je dôležitou súčasťou demokracie a nikto nemôže rozumne posúdiť každé politické tvrdenie, opačné tvrdenie a narážanie. Očakávame, že počet politických reklám, proti ktorým zakročíme, bude veľmi obmedzený – ale budeme to robiť naďalej, v prípade jasných porušení</i>,“ uviedol v blogovom príspevku vedúci oddelenia produktového manažmentu Google Ads Scott Spencer.</p>
      <p>Technologickí giganti čelia v ostatnom čase kritike za ich politiku súvisiacu s politickou reklamou. Facebook tvrdí, že nebude overovať fakty v politickej reklame, Twitter ju naopak všetku zakázal.</p>
      <p>Viac k témam: <a href="https://www.webnoviny.sk/tag/reklama/"><u>reklama</u></a><br/>Zdroj: Webnoviny.sk – <a href="https://www.webnoviny.sk/google-obmedzi-politicku-reklamu-kampane-ju-budu-musiet-zacielit-na-zaklade-inych-kriterii/"><u>Google obmedzí politickú reklamu, kampane ju budú musieť zacieliť na základe iných kritérií</u></a> © SITA Všetky práva vyhradené.</p>
    </article>
  </body>
</html>