<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/auto-rubata-con-un-bimbo-sul-seggiolone-il-padre-laveva-accesa-per-sbrinare-il-parabrezza/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T14:41:14+00:00"/>
    <meta property="og:title" content="Auto rubata con un bimbo sul seggiolone: il padre l’aveva accesa per sbrinare il parabrezza"/>
    <meta property="og:description" content="È accaduto a Solihull, in Inghilterra. Avendo trovato l’auto coi finestrini completamenti ghiacciati, un padre ha acceso il motore e si è allontanato per qualche istante, non prima però di aver sistemato il figlio sul seggiolone. Durante la sua assenza qualcuno ha portato via il veicolo col bimbo all’’interno."/>
  </head>
  <body>
    <article>
      <h1>Auto rubata con un bimbo sul seggiolone: il padre l’aveva accesa per sbrinare il parabrezza</h1>
      <h2>È accaduto a Solihull, in Inghilterra. Avendo trovato l’auto coi finestrini completamenti ghiacciati, un padre ha acceso il motore e si è allontanato per qualche istante, non prima però di aver sistemato il figlio sul seggiolone. Durante la sua assenza qualcuno ha portato via il veicolo col bimbo all’’interno.</h2>
      <address><time datetime="2019-11-21T14:41:14+00:00">21 Nov 2019, 14:41</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Poteva trasformarsi in un dramma l’episodio registrato alcuni giorni fa, la mattina del 19 novembre scorso, a Solihull, città della contea delle West Midlands, in<b> Inghilterra</b>. Qualcuno ha approfittato della distrazione di un uomo rubando la sua auto, che il proprietario aveva lasciato accesa per sbrinare il parabrezza. Il dato drammatico è che all’interno dell’auto, sul seggiolone sul sedile posteriore, <b>il proprietario aveva già sistemato il suo bambino</b>. Il ladro ha trovato l’auto col motore acceso e incustodita nel vialetto davanti casa e l’ha portata via, evidentemente senza accorgersi che in macchina c’era il piccolo. Fortunatamente per il bambino sul seggiolone dell’auto non ci sono state conseguenze. Come si legge sui media britannici, infatti,<b> l’auto col bambino a bordo è stata trovata abbandonata</b> a poche centinaia di metri dal luogo del furto. Probabilmente, il ladro ha deciso di agire in questo modo nel momento in cui si è reso conto che nell’auto che stava rubando c’era un bambino. Il piccolo dopo poco tempo ha quindi potuto riabbracciare i suoi genitori.</p>
      <p><b>L'appello della polizia ai cittadini –</b> Intanto la polizia inglese che si è occupata del caso e sta ancora cercando l’autore del furto ha voluto approfittare dell’episodio<b> per mettere in guardia le famiglie</b> ed evitare casi simili. “Sono arrivate le prime gelate e, come sempre accade, c'è chi lascia la macchina con i riscaldamenti accesi per rimuovere il ghiaccio. Non è certo la prima volta che dei ladri approfittano di chi lascia veicoli accesi e incustoditi, ma questa volta con un bambino a bordo poteva essere davvero un dramma. Non dovreste mai lasciare le auto incustodite col motore acceso, anche perché spesso le compagnie assicurative non rimborsano per questo genere di furti”, è l'appello lanciato dalla polizia.</p>
    </article>
  </body>
</html>