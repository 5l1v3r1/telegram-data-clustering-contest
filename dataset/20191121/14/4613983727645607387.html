<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/management/lime-veche-ima-rakovoditel-za-balgariya.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T14:04:07+00:00"/>
    <meta property="og:title" content="Lime вече има ръководител за България"/>
    <meta property="og:description" content="Три месеца след като услугите ѝ станаха достъпни у нас Lime отчита резултат от 100 000 пътувания"/>
  </head>
  <body>
    <article>
      <h1>Lime вече има ръководител за България</h1>
      <address>
        <time datetime="2019-11-21T14:04:07+00:00">21 Nov 2019, 14:04</time>
      </address>
      <p>В края на август месец на българския пазар навлезе най-голямата платформа за споделени електрически тротинетки. Три месеца след като услугите ѝ станаха достъпни у нас Lime отчита резултат от 100 000 пътувания.</p>
      <p>Заедно това след като няколко месеца преди дебюта си в България от компанията търсиха да наемат ръководител на операциите си в страната, такъв вече има. В официално съобщение от Lime посочват, че оперативен мениджър у нас става Петко Анчев.</p>
      <p>"Той ще отговаря за управлението на местния екип и ще подпомага Lime в постигането на следващите високи цели", се казва в него.</p>
      <p>Анчев е бил част от екипа на Столична община, като е работил още в Президентството, както и в Министерство на икономиката. Също така той е работил в различни европейски държави като Великобритания, Холандия и Франция.</p>
      <p>От компанията посочват, че за първите три месеца от старта на дейността им на българския пазар, освен, че пътуванията са над 100 000 броя, средното изминато разстояние при едно пътуване е 1,28 километра, а средното време за наем на тротинетка е 9 минути.</p>
      <p>От август насам услугите на Lime са достъпни в столицата. В началото бяха пуснати общо 150 тротинетки. В региона Lime е достъпна в Прага, Будапеща, Букурещ, Атина, Солун и други.</p>
      <p>Компанията е най-голямата за споделяне на електрически скутери в света, като нейните услуги са достъпни в повече от 40 града в 18 европейски държави. Извън Стария континент Lime оперира в над 100 града на пет континента.</p>
    </article>
  </body>
</html>