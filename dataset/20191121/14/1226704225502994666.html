<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/bosna-republika-srbska-nema-v-umysle/431535-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T14:37:00+00:00"/>
    <meta property="og:title" content="Republika srbská nemá v úmysle vstúpiť do NATO"/>
    <meta property="og:description" content="Bosna a Hercegovina nemôže byť prijatá do NATO bez súhlasu všetkých troch entít. Parlament Republiky srbskej zároveň v októbri 2017 prijal rezolúciu o vojenskej neutralite."/>
  </head>
  <body>
    <article>
      <h1>Republika srbská nemá v úmysle vstúpiť do NATO</h1>
      <h2>Bosna a Hercegovina nemôže byť prijatá do NATO bez súhlasu všetkých troch entít. Parlament Republiky srbskej zároveň v októbri 2017 prijal rezolúciu o vojenskej neutralite.</h2>
      <address><time datetime="2019-11-21T14:37:00+00:00">21 Nov 2019, 14:37</time> by <a rel="author">TASR</a></address>
      <p>Banja Luka 21. novembra (TASR) - Republika srbská, jedna z dvoch entít tvoriacich Bosnu a Hercegovinu, nemá v úmysle vstúpiť do NATO a zrieknuť sa svojej politiky vojenskej neutrality. V rozhovore pre tlačovú agentúru TASS to vo štvrtok povedal srbský člen prezidentského úradu Milorad Dodik.</p>
      <p>"<i>Cítime enormný tlak na záležitosť nášho členstva v NATO. Západ by bol rád, aby všetky krajiny boli súčasťou Aliancie, jeho ciele sú jasné. Podľa neho by sa krajiny mali usilovať o prijatie, a keď tak nerobia, potom je to problém. Republika srbská nemá v pláne zmeniť svoje strategické určenie - vojenskú neutralitu</i>," vyhlásil Dodik.</p>
      <p>Politik verí, že vstupom do Severoatlantickej aliancie po zničujúcom bombardovaní z roku 1999 by sa ospravedlnila táto ilegálna agresia proti bývalej Juhoslávii.</p>
      <p>V súlade s ústavou zakotvenou v Daytonskej mierovej dohode, podpísanej 14. decembra 1995 v Paríži, Bosnu a Hercegovinu tvoria dve základné časti - moslimsko-chorvátska Federácia Bosny a Hercegoviny (51 percent územia) a Republika srbská (49 percent územia), plus neutrálny okres Brčko.</p>
      <p>Štátna štruktúra Bosny a Hercegoviny patrí k najkomplikovanejším na svete. Vo vláde sú úmerne zastúpené tri hlavné národnosti: Bosniaci-Moslimovia (Slovania, ktorí konvertovali na islam), Srbi (pravoslávni) a Chorváti (katolíci).</p>
      <p>Bosna a Hercegovina nemôže byť prijatá do NATO bez súhlasu všetkých troch entít. Parlament Republiky srbskej zároveň v októbri 2017 prijal rezolúciu o vojenskej neutralite. Bosnianski Srbi kategoricky odmietajú členstvo v NATO, pričom danú rezolúciu vnímajú ako prvý krok k vypísaniu referenda o tom, či si obyvatelia krajiny prajú vstup do Aliancie.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/bosnianske-predsednictvo-vybralo-za-nov/431095-clanok.html"/>
        <a href="https://www.teraz.sk/zahranicie/pohranicna-policia-v-bosne-nedokaze/429703-clanok.html"/>
        <a href="https://www.teraz.sk/zahranicie/bosna-obcania-ktori-bojovali-po-boku/429415-clanok.html"/>
      </related>
    </article>
  </body>
</html>