<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/voto-rousseau-m5s-1.4898689"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T14:19:23+00:00"/>
    <meta property="og:title" content="M5S, oggi voto su Rousseau per Emilia e Calabria. Cosa rischiano i 5 Stelle"/>
    <meta property="og:description" content="Sarà l'esito del voto sulla piattaforma a decidere se candidarsi o meno alle prossime regionali nelle due regioni. Ma a prescindere dal risultato, ci saranno conseguenze sul Movimento e su Di Maio"/>
  </head>
  <body>
    <article>
      <h1>M5S, oggi voto su Rousseau per Emilia e Calabria. Cosa rischiano i 5 Stelle</h1>
      <h2>Sarà l'esito del voto sulla piattaforma a decidere se candidarsi o meno alle prossime regionali nelle due regioni. Ma a prescindere dal risultato, ci saranno conseguenze sul Movimento e su Di Maio</h2>
      <address><time datetime="2019-11-21T14:19:23+00:00">21 Nov 2019, 14:19</time> by <a rel="author">ROSALBA CARBUTTI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4898712.1574345964!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Luigi Di Maio (LaPresse)</figcaption>
      </figure>
      <p>Roma, 21 novembre 2019 - Per il <b>Movimento 5 Stelle</b> oggi è un giorno cruciale. Dopo una lunga melina, i grillini hanno deciso che sarà l<b>'esito del <a href="https://www.quotidiano.net/politica/elezioni-emilia-romagna-calabria-rousseau-1.4897817">voto su Rousseau</a></b> a decidere se candidarsi o meno alle <b>prossime regionali dell'<a href="https://www.ilrestodelcarlino.it/politica/movimento-5-stelle-rousseau-emilia-romagna-1.4898441">Emilia-Romagna </a>e della Calabria</b>. La votazione su Rousseau è in corso <b>fino alle 20</b>. In serata si dovrebbe conoscere l'esito. Possono votare solo gli iscritti da almeno sei mesi, con documento certificato. Per verificare il proprio stato di iscrizione, basta fare login controllando il bollino colorato accanto al nome (in alto a destra): se è verde si sarà abilitati a votare. Ma attenzione al <b>quesito</b> che, come successe con la votazione sul caso Diciotti o, ancora prima sull'alleanza di governo con la Lega, <b>non è immediato</b>. Il M5s chiede infatti di esprimersi "per decidere se il Movimento debba osservare una pausa elettorale fino a marzo per preparare gli Stati Generali evitando di partecipare alle elezioni di gennaio in Emilia-Romagna e Calabria". Di conseguenza, chi vota Sì sceglie di non partecipare alla corsa elettorale; chi vota No, invece, decide di non effettuare la pausa e, quindi, di partecipare alle elezioni.</p>
      <h3>Bonaccini apre</h3>
      <p>Intanto, a poche ore dall'esito del voto, il governatore uscente <b>Stefano Bonaccini</b> lancia messaggi distensivi ai grillini. "Il M5S se si presenterà in forma autonoma sarà un avversario da rispettare , come è stato in questi anni", dice. "Se vorrà fare altre scelte siamo disponibili a dialogare perché come si vede anche in questi ultimi mesi, molte delle scelte importanti che ha fatto la Regione sono state condivise con quella forza politica", aggiunge. "Questo perché credo che abbiano più cose da condividere con il centrosinistra di quante ne abbiano con la Lega e la destra", spiega ancora. E ribadisce: "Non li tiro per la giacca".</p>
      <h3>Le conseguenze sul M5S</h3>
      <p>Al di là delle polemiche sul quesito, qualunque sia l'esito del voto, ci saranno <b>conseguenze sul Movimento.</b> In primis su <b>Luigi Di Maio </b>che da tempo fa melina sulla corsa alle Regionali e che, come ha confermato una fedelissima del capo politico, la senatrice Laura Bottici a Quotidiano.net, "i dubbi derivano dall'alleanza col Pd in Umbria che non ha funzionato". Lo stesso Di Maio, in un'intervista all'Aria che Tira su La7, pur non sbilanciandosi sul voto, ha spiegato che la scelta di indire il voto su Rousseau è stata "condivisa con il garante Beppe Grillo. E che nessuno vuole correre col Pd". Di certo c'è che la consultazione in Rete sta mandando <b>in fibrillazione le truppe grilline</b>, già dilaniate da scontri interni. Ma è soprattutto a livello locale che ci sono già i primi effetti negativi per la scelta dei big stellati.</p>
      <h3>Gli effetti in Emilia-Romagna</h3>
      <p>In <b>Emilia-Romagna lo scontro è alle stelle.</b> Ed è qui, dove il Movimento è nato, dove il vaffa-day del 2007 riempì piazza Maggiore a Bologna, dove ci fu il primo consigliere comunale grillino Giovanni Favia e il primo sindaco a Parma (Federico Pizzarotti), la possibilità di non presentarsi alle elezioni è<b> vista come un'eventualità da scongiurare.</b> "Mandare i cittadini nelle istituzioni è nel Dna del Movimento", spiegano gli attivisti M5s lanciando una un appello su Facebook. E attaccano: dobbiamo votare no alla pausa elettorale, "per permettere di presentare la lista M5s alle prossime elezioni regionali". Il problema nasce tutto dal sostegno a <b>Stefano Bonaccini </b>candidato del Pd. Di Maio insiste dicendo che nessuno vuole correre coi dem, mentre il governatore che tenta il bis contro Lucia Borgonzoni della Lega, auspicherebbe a un accordo coi grillini. Morale: se vincesse la linea di non andare a votare, linea auspicata anche da Max Bugani, consigliere emiliano fedelissimo di Casaleggio, la base grillina andrà in subbuglio e c'è già chi adombra la possibilità di presentare una lista di scontenti, in caso in cui gli eletti decretassero di non correre in Emilia. A dare il polso del clima tra i pentastellati della regione, c'è Maria Elena Spadoni, vicepresidente della Camera, che perora di votare 'No' su Rousseau: "Chi si ferma è perduto, l'Emilia-Romagna è stata la culla del Movimento 5 stelle dieci anni fa".</p>
      <h3>Gli effetti in Calabria</h3>
      <p>In Calabria, se possibile, le cose vanno ancora peggio. Il coordinatore della campagna elettorale, il deputato M5s Paolo Parentela, si è dimesso attaccando la scelta del voto web: "Scelgono di non scegliere e così <b>deludono le migliaia di attivisti calabresi</b>. Non c'è alcun nesso tra l'annunciata riorganizzazione del Movimento 5 Stelle, l'ennesima da circa un anno, e la scelta di chiedere agli iscritti di ogni parte d'Italia se partecipare o meno alle imminenti Regionali della Calabria e dell'Emilia Romagna". Ma non è l'unico grillino calabrese irritato. Dalla deputata Dalila Nesci alla sottosegretaria Anna Laura Orrico ai Beni culturali in queste ore si sta consumando un vero e proprio psicodramma. A chiudere il cerchio ci pensa il deputato Riccardo Tucci che addita il voto su Rousseau come "una porcheria" e sui social il tenore dei commenti è anche peggio.</p>
      <figure>
        <video src="https://vr-media.storage.googleapis.com/video/cre_80/encoded/0a02d3cd-0254-4b36-a83d-94bbc2e9bcc7.mp4"/>
        <figcaption>Regionali: M5s, si vota su Rousseau dalle 12 alle 20</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/politica/movimento-5-stelle-rousseau-emilia-romagna-1.4898441"/>
        <a href="https://www.quotidiano.net/politica/video/regionali-m5s-si-vota-su-rousseau-dalle-12-alle-20-1.4898408"/>
      </related>
    </article>
  </body>
</html>