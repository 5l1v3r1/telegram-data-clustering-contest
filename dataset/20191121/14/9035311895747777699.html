<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/turkiye-asgari-ucretin-satin-alma-gucune-avrupa-da-kacinci-sirada-kdv-alim-gucu-ekonomi"/>
    <meta property="og:site_name" content="euronews"/>
    <meta property="article:published_time" content="2019-11-21T14:31:15+00:00"/>
    <meta property="og:title" content="Türkiye asgari ücretin satın alma gücünde Avrupa'da 15 ülkenin önünde"/>
    <meta property="og:description" content="Eurostat’ın açıkladığı 2019 yılı ikinci yarısına ait satın alma gücü standardına göre bir çok Avrupa Birliği ülkesini geride bırakan Türkiye, 25 Avrupa ülkesi içinde bu alanda 10. sırada yer aldı."/>
  </head>
  <body>
    <article>
      <h1>Türkiye asgari ücretin satın alma gücünde Avrupa'da 15 ülkenin önünde</h1>
      <address><time datetime="2019-11-21T14:31:15+00:00">21 Nov 2019, 14:31</time> by <a rel="author">Euronews </a></address>
      <p>Türkiye’de ekonomide son dönemde yaşanan daralma ve dövizdeki dalgalanmaya rağmen brüt asgari ücret euro bazında son 10 yılda yüzde 36 oranında arttı. Avrupa İstatitik Ofisi’nin (Eurostat) verilerine göre Ocak 2009’da Türkiye’de brüt aylık asgari ücret 310 euro iken Ocak 2019’da 422 Euro’ya kadar çıktı.</p>
      <p>10 senede gerçekleşen 112 euroluk artış yüzde 36’ya karşılık geliyor.</p>
      <p>Asgari ücretin satın alma gücüne göre bakıldığında Türkiye 25 Avrupa ülkesi içinde bu alanda 10. sırada.</p>
      <p>Eurostat’ın açıkladığı 2019 yılı ikinci yarısına ait satın alma gücü standardına göre Türkiye’nin puanı 1033. Danimarka, İtalya, Kıbrıs, Avusturya, Finlandiya ve İsveç gibi bazı Avrupa ülkelerinde asgari ücret bulunmuyor.</p>
      <p>Bu ülkeler dışında kalan 25 Avrupa ülkesinde asgari ücretin satın alma gücüne bakıldığında Türkiye 10. sırada. Zirvede 1636 puan ile Lüksemburg var. Bunu sırasıyla Almanya (1497), Hollanda (1459), Belçika (1435), Fransa (1379), İngiltere (1323), İrlanda (1301), İspanya (1135) ve Slovenya (1044) takip ediyor.</p>
      <h3>Türkiye 15 ülkenin önünde</h3>
      <p>Türkiye asgari ücretin satın alma gücü standardında 15 Avrupa ülkesinin önünde yer alıyor. 1033 puanlı Türkiye’den sonra sıralanan ülkeler şöyle: Malta (927), Polonya (920), Yunanistan (900), Romanya (846), Litvanya (844), Portekiz (807), Macaristan (748), Slovakya (740), Çekya (735), Estonya (674), Sırbistan (573), Bulgaristan (566), Hırvatistan (506) ve Arnavutluk (383).</p>
      <h3>Türkiye’de asgari ücretin alım gücü 20 senede yüzde 169 arttı</h3>
      <p>Eurostat verileri her ülkedeki asgari ücretin satın alma gücünün yıllar içinde nasıl değiştiğini de gösteriyor. 1999’da Türkiye’de asgari ücretin satın alma gücü 384 iken 2019’da 1033’e yükseldi. Bu da aradaki 20 yılda alım gücünün yüzde 169 arttığını gösteriyor.</p>
      <ul>
        <li>
          <b>
            <a href="https://tr.euronews.com/2019/03/22/dovizdeki-yukselise-ragmen-turkiye-de-asgari-ucret-euro-bazinda-10-yilda-yuzde-36-artti">Dövizdeki yükselişe rağmen Türkiye'de asgari ücret Euro bazında 10 yılda yüzde 36 arttı</a>
          </b>
        </li>
        <li>
          <a href="https://tr.euronews.com/2019/08/21/turkiyenin-ab-ulkeleri-arasinda-is-gucu-maliyeti-ve-asgari-ucretteki-son-durumu">
            <b>Türkiye'nin AB ülkeleri arasında iş gücü maliyeti ve asgari ücretteki son durumu</b>
          </a>
        </li>
      </ul>
      <p>Bu alanda en fazla artış oranı ise Doğu Avrupa ve Balkan ülkelerinde görüldü. 1999 ile 2019 yılındaki asgari ücretin satın alım gücü standardı karşılaştırıldığında Sırbistan’da yüzde 1555 artış yaşandı. Bu oran Romanya’da yüzde 999, Bulgaristan’da yüzde 483 oldu. Türkiye’nin üzerinde artış gerçekleşmesine rağmen bu ülkelerdeki asgari ücretin satın alma gücü Türkiye’nin aşağısında yer alıyor.</p>
      <p>Satın alma gücü paritesi (SGP) ayrıntılı olarak tanımlanmış mal ve hizmet sepetinin farklı ülkelerdeki fiyat oranı olarak tanımlanıyor. Böylece ülkeler arasındaki fiyat düzeyi farklılıkları giderilmekte ve uluslararası anlamda gerçek fiyat ve hacim karşılaştırmaları yapılabiliyor. Bu pariteden yola çıkarak satın alma gücü standardı hesaplanıyor. Bu standart, ülkeler arası karşılaştırma yapmaya imkan veriyor.</p>
      <ul>
        <li>
          <b>
            <a href="https://tr.euronews.com/2019/11/04/ingiltere-asgari-ucrete-yuzde-28-zam-yapacak-diger-ulkelerde-asgari-ucret-ne-kadar">İngiltere asgari ücrete yüzde 28 zam yapacak, diğer ülkelerde asgari ücret ne kadar?</a>
          </b>
        </li>
        <li>
          <b>
            <a href="https://tr.euronews.com/2018/12/22/ispanya-da-asgari-ucrete-tarihi-zam-oran-maaslar-yuzde-22-artacak">İspanya'da asgari ücrete son 41 yılın en yüksek zammı yürürlüğe girdi</a>
          </b>
        </li>
      </ul>
      <h3>Avrupa ülkelerinde asgari ücret ne kadar?</h3>
      <p>Avrupa’da aylık asgari ücretin en yüksek olduğu ülke Lüksemburg. Bu ülkede brüt asgari ücret 2 bin 71 Euro. İkinci sırada bin 656 Euro ile İrlanda var. Bu ülkeleri Hollanda (1636), Belçika (1594), Almanya (1557), İngiltere (1525) ve Fransa (1521) takip ediyor.</p>
      <p>En düşük asgari ücret ise 211 Euro ile Arnavutluk’ta. Bu ülkeyi, Bulgaristan (286), Sırbistan (308), ve Karadağ (331) izliyor. Türkiye bu ülkelerden sonra aylık 422 Euro ile sondan 5. sırada yer alıyor.</p>
      <h3>Bakan Zümrüt: TÜİK’e inanmıyorsunuz, Eurostat’a bakıyoruz</h3>
      <p>Aile Çalışma ve Sosyal Hizmetler Bakanı Zehra Zümrüt Selçuk bu hafta mecliste Plan ve Bütçe Komisyonu’nda bakanlığının bütçe görüşmeleri sırasında asgari ücretle ilgili soruları yanıtladı. Bakan Selçuk, “Şimdi ‘Satın alma paritesi üzerinden düştü’ diyorlar. Biz bakıyoruz verilere -bize inanmıyorsunuz, TÜİK’e inanmıyorsunuz- Eurostat’a bakıyoruz. 2018’de asgari ücretin satın alma paritesi sıralamasında 11’inci sıradayız. 2019’a geldiğimizde 10’uncu sıradayız. Dolayısıyla daha iyi bir durumdayız. Ve Türkiye satın alma gücüne göre asgari ücrette Temmuz 2019 değerlerine göre çoğu ülkeden Polonya, Yunanistan, Romanya gibi ülkelerden de yüksekte. Ben verilerle konuşuyorum ama inanıp inanmamak da sizin tercihiniz.” yorumunu yaptı.</p>
    </article>
  </body>
</html>