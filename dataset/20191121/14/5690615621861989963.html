<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837049-krayini-yevropi-ta-svitu-vitayut-ukrayinu-z-dnem-gidnosti-ta-svobodi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T14:57:00+00:00"/>
    <meta property="og:title" content="Країни Європи та світу вітають Україну з Днем Гідності та Свободи"/>
    <meta property="og:description" content="КИЇВ. 21 листопада. УНН. Низка країн Європи та світу у четвер, 21 листопада привітали Україну з Днем Гідності та Свободи, передає УНН."/>
  </head>
  <body>
    <article>
      <h1>Країни Європи та світу вітають Україну з Днем Гідності та Свободи</h1>
      <address><time datetime="2019-11-21T14:57:00+00:00">21 Nov 2019, 14:57</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> Низка країн Європи та світу у четвер, 21 листопада привітали Україну з Днем Гідності та Свободи, передає <b>УНН</b>.</p>
      <p>Так, з теплими словами звернулось посольство Франції в Україні.</p>
      <p>“Ми вшановуємо українців, які під час Помаранчевої революції 2004 р. та Революції гідності 2013 р. на Майдані згуртувались у прагненні до глибоких демократичних змін та процвітання”, — йдеться в повідомленні дипломатів у Twitter.</p>
      <p>До Франції приєдналась і Велика Британія.</p>
      <p>“Вітаю українців з Днем гідності та свободи! Відвага усіх, хто відстоював права людини, свободу і незалежність своєї країни, слугує натхненням для всіх нас. Велика Британія продовжить підтримувати ваші зусилля із створення вільного, заможного і мирного майбутнього України”, — написала в соцмережі посол Сполученого Королівства в Україні Мелінда Сіммонс.</p>
      <p>Щодо річниці подій на Майдані висловився і глава литовського МЗС Лінас Лінкявічус.</p>
      <p>“Шість років пройшло з початку Майдану. Шість років по тому тисячі людей вийшли на вулиці, вимагаючи свободи, гідності і європейського майбутнього України. Шість років по тому тисячі життів продовжують приносити в жертву у супротиві агресору. Литва твердо підтримує народ України”, — написав міністр.</p>
      <p>Також у цей день Україну привітало посольство Канади.</p>
      <p>“В день Гідності і Свободи Канада вітає українців, які повстали за демократію 6 років тому. Ми оплакуємо тисячі невинних жертв, полеглих з того часу. Ми горді і надалі підтримувати вільну, демократичну, мирну і заможну Україну для всіх”, — написали у Посольстві.</p>
      <p>Нагадаємо, <a href="https://www.unn.com.ua/uk/news/1837043-ssha-stoyatimut-na-botsi-ukrayintsiv-u-dosyagnenni-tsiley-yevromaydanu-teylor">раніше</a> тимчасовий повірений у справах США в Україні Вільям Тейлор заявив, що Сполучені Штати стоятимуть на боці українців у досягненні цілей Євромайдану.</p>
      <p>Як повідомляв <b>УНН</b>, 21 листопада в Україні <a href="https://www.unn.com.ua/uk/news/1836962-ukrayina-vidznachaye-den-gidnosti-ta-svobodi-2">відзначають</a> День Гідності та Свободи — у день початку подій, які стали для України історичними: Помаранчевої революції 2004 року та Революції Гідності 2013 року.</p>
    </article>
  </body>
</html>