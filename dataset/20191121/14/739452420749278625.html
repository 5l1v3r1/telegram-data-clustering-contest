<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/21/policia-nasla-v-bratislave-telo-dalsej-zeny/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-21T14:12:48+00:00"/>
    <meta property="og:title" content="Polícia našla v Bratislave telo ďalšej ženy"/>
    <meta property="og:description" content="Polícia ubezpečila, že na prípade pracujú tí najskúsenejší kriminalisti. Polícia našla vo štvrtok ráno v druhom bratislavskom obvode telo ženy. Privolanej záchrannej službe sa ju nepodarilo oživiť. Prípad nemá žiadnu súvislosť s prípadom z 11. novembra. Na tlačovej konferencii o tom informovali riaditeľ Krajského riaditeľstva (KR) Policajného zboru (PZ) v..."/>
  </head>
  <body>
    <article>
      <h1>Polícia našla v Bratislave telo ďalšej ženy</h1>
      <address><time datetime="2019-11-21T14:12:48+00:00">21 Nov 2019, 14:12</time> by <a rel="author">TASR</a></address>
      <p>
        <b>Polícia ubezpečila, že na prípade pracujú tí najskúsenejší kriminalisti.</b>
      </p>
      <p>Polícia našla vo štvrtok ráno v druhom bratislavskom obvode telo ženy. Privolanej záchrannej službe sa ju nepodarilo oživiť. Prípad nemá žiadnu súvislosť s prípadom z 11. novembra. Na tlačovej konferencii o tom informovali riaditeľ Krajského riaditeľstva (KR) Policajného zboru (PZ) v Bratislave Adrian Pavlík a zástupca odboru kriminálnej polície KR PZ v Bratislave Milan Maškara.</p>
      <p>„<i>Môžem jednoznačne potvrdiť, že nie je žiadna súvislosť medzi týmto prípadom a prípadom, ktorý bol dokumentovaný v tom istom teritóriu 11. novembra,“</i> vyhlásil Pavlík s tým, že neexistujú žiadne dôkazy o tom, že by išlo o sériového vraha.</p>
      <related>
        <a href="https://www.hlavnydennik.sk/2019/11/21/kuriozny-hovor-na-tiesnovu-linku-zachranari-moje-zapastie-je-zlomene-pridte-ale-az-po-dallase/"/>
      </related>
      <p>Pavlík ubezpečuje, že k prípadom budú pristupovať s najvyššou zodpovednosťou. „<i>Môžem vás uistiť, že na prípade pracujú naozaj tí najskúsenejší kriminalisti, policajti, ktorí už majú dostatočnú prax,“</i> dodáva Maškara.</p>
      <p>Podrobnosti prípadov nechcú zverejňovať, keďže medializácia môže narušiť vyšetrovanie. Od oznámenia prvého prípadu podľa Maškaru vykonali desiatky procesných úkonov, vrátane výsluchov, prehliadok a zaistenia stôp. Pátranie po obeti bolo vyhlásené 12. novembra, polícia ju stotožnila ešte v ten deň.</p>
      <p>Polícia v pondelok 11. novembra krátko po 9.00 h prijala oznámenie o náleze podchladenej ženy na Prístavnej ulici v Bratislave. Po príchode na miesto policajti zistili, že na uvedenom mieste sa nachádza žena s početnými zraneniami po celom tele. Oživiť sa ju nepodarilo.</p>
      <related>
        <a href="https://www.hlavnydennik.sk/2019/11/20/nezvestneho-muza-nasli-na-stene-jelenskej-skaly-vo-velkej-fatre-uz-mrtveho/"/>
      </related>
    </article>
  </body>
</html>