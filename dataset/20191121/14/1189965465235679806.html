<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260117/mas-ferthikan-san-peiramatozoa-1-350-gynaikes-dikaiothikan-gia-kolpiko-plegma-tis-johnson-johnson"/>
    <meta property="og:site_name" content="LiFO"/>
    <meta property="article:published_time" content="2019-11-21T14:22:00+00:00"/>
    <meta property="og:title" content="«Μας φέρθηκαν σαν πειραματόζωα» - 1.350 γυναίκες δικαιώθηκαν για κολπικό πλέγμα της Johnson &amp; Johnson"/>
    <meta property="og:description" content="Καταδικάστηκε η Ethicon, θυγατρική της Johnson&amp;Johnson, για κολπικό πλέγμα μετά τη συλλογική προσφυγή 1350 γυναικών"/>
  </head>
  <body>
    <article>
      <h1>«Μας φέρθηκαν σαν πειραματόζωα» - 1.350 γυναίκες δικαιώθηκαν για κολπικό πλέγμα της Johnson &amp; Johnson</h1>
      <h2>Καταδικάστηκε η Ethicon, θυγατρική της Johnson&amp;Johnson, για κολπικό πλέγμα μετά τη συλλογική προσφυγή 1350 γυναικών</h2>
      <address><time datetime="2019-11-21T14:22:00+00:00">21 Nov 2019, 14:22</time> by <a rel="author">NEWSROOM</a></address>
      <p>
        <b>Περισσότερες από 1.350 <a href="https://www.lifo.gr/tags/%CE%93%CF%85%CE%BD%CE%B1%CE%AF%CE%BA%CE%B5%CF%82">γυναίκες</a> στην <a href="https://www.lifo.gr/tags/%CE%91%CF%85%CF%83%CF%84%CF%81%CE%B1%CE%BB%CE%AF%CE%B1">Αυστραλία</a> κέρδισαν δικαστική προσφυγή ενάντια στην <a href="https://www.lifo.gr/tags/Johnson+%26+Johnson">Johnson &amp; Johnson</a> για κολπικά πλέγματα.</b>
      </p>
      <p>Το Ομοσπονδιακό Δικαστήριο της Αυστραλίας έκρινε ότι η Ethicon, θυγατρική της Johnson &amp; Johnson, απέτυχε να προειδοποιήσει τις καταναλώτριες για τα ρίσκα που εγκυμονούν τα προϊόντα της. Τα εμφυτεύματα χρησιμοποιούνται για την αντιμετώπιση της πυελικής πρόπτωσης οργάνων. Πρόκειται για μία από τις πολλές δικαστικές υποθέσεις που αντιμετωπίζει η Johnson &amp; Johnson για προϊόντα της. Στη συγκεκριμένη περίπτωση ασθενείς διαμαρτυρήθηκαν ότι πονούσαν, αιμορραγούσαν και ένιωθαν μεγάλες ενοχλήσεις κατά τη σεξουαλική πράξη μετά την εγχείρηση τοποθέτησης των πλεγμάτων. Η δικαστής Anna Katzmann κατέδειξε ότι πολλές από τις πληροφορίες που η εταιρεία παρείχε για τα προϊόντα της ήταν και ανακριβείς και σε αρκετές περιπτώσεις έδιναν λανθασμένες εντυπώσεις. Το δικαστήριο θα ορίζει αποζημιώσεις την επόμενη χρονιά.</p>
      <p>Σε ανακοίνωσή της, η Ethicon, θυγατρική της Johnson &amp; Johnson, ανέφερε ότι θα προσφύγει ενάντια στην απόφαση υποστηρίζοντας ότι έπραξε σύμφωνα με τη δεοντολογία και με υπευθυνότητα κατά την έρευνα, την ανάπτυξη και την προμήθεια αυτών των προϊόντων. Η Julie Davis, που κίνησε πρώτη νομικές διαδικασίες ενάντια στην Johnson&amp;Johnson, χαιρέτισε την απόφαση. «Ουσιαστικά, συμπεριφέρθηκαν στις γυναίκες σαν πειραματόζωα, είπαν ψέματα και δεν έκαναν τίποτα για να βοηθήσουν», είπε σε δημοσιογράφους έξω από τα δικαστήρια στο Σίδνεϊ. Σημειώνεται ότι πέρυσι η κυβέρνηση της Αυστραλίας ζήτησε δημόσια συγγνώμη από τις γυναίκες που επηρεάστηκαν από τα εμφυτεύματα κολπικού πλέγματος κάνοντας λόγο για δεκαετίες «αγωνίας και πόνου».</p>
      <p>Πρόκειται για την πλέον πρόσφατη από τις αποφάσεις ενάντια στην Johnson &amp; Johnson που εκδικάζουν αποζημιώσεις δισεκατομμυρίων για προϊόντα της. Νωρίτερα φέτος, δικαστήριο της Οκλαχόμας απεφάνθη πως η φαρμακοβιομηχανία Johnson &amp; Johnson ευθύνεται για την πυροδότηση της «κρίσης οπιοειδών» στην Πολιτεία και επέβαλε πρόστιμο ύψους 572 εκατομμυρίων δολαρίων. Επιπλέον η Johnson &amp; Johnson καλείται να πληρώσει αποζημίωση ύψους 8 δισεκατομμυρίων δολαρίων σε άνδρα που ανέπτυξε γυναικομαστία μετά από λήψη φαρμάκου της.</p>
      <p>Για το προϊόν έχουν κατατεθεί μηνύσεις εναντίον της Johnson &amp; Johnson στον Καναδά και στην Ευρώπη.</p>
      <p>
        <i>Με πληροφορίες από BBC</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/172704"/>
      </related>
    </article>
  </body>
</html>