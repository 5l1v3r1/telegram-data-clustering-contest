<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641181/%D8%A7%D9%86%D8%AA%D9%82%D8%A7%D8%AF-%D9%85%D8%AC%D8%AF%D8%AF-%D9%88%D8%B2%DB%8C%D8%B1-%D8%AF%D9%88%D9%84%D8%AA-%D9%85%D8%B3%D8%AA%D8%B9%D9%81%DB%8C-%DB%8C%D9%85%D9%86-%D8%A7%D8%B2-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:09:00+00:00"/>
    <meta property="og:title" content="انتقاد مجدد وزیر دولت مستعفی یمن از عربستان"/>
    <meta property="og:description" content="یک وزیر دولت مستعفی یمن که اخیرا ائتلاف سعودی را به باد انتقاد گرفته بود، این بار از خود سعودی‌ها بشدت انتقاد کرد و حضور سعودی‌ها در شرق..."/>
  </head>
  <body>
    <article>
      <h1>
        <a href="https://www.bultannews.com/fa/news/641181/%D8%A7%D9%86%D8%AA%D9%82%D8%A7%D8%AF-%D9%85%D8%AC%D8%AF%D8%AF-%D9%88%D8%B2%DB%8C%D8%B1-%D8%AF%D9%88%D9%84%D8%AA-%D9%85%D8%B3%D8%AA%D8%B9%D9%81%DB%8C-%DB%8C%D9%85%D9%86-%D8%A7%D8%B2-%D8%B9%D8%B1%D8%A8%D8%B3%D8%AA%D8%A7%D9%86">انتقاد مجدد وزیر دولت مستعفی یمن از عربستان</a>
      </h1>
      <h2>یک وزیر دولت مستعفی یمن که اخیرا ائتلاف سعودی را به باد انتقاد گرفته بود، این بار از خود سعودی‌ها بشدت انتقاد کرد و حضور سعودی‌ها در شرق...</h2>
      <address><time datetime="2019-11-21T14:09:00+00:00">21 Nov 2019, 14:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «احمد المیسری» وزیر کشور دولت «عبد ربه <b>منصور هادی</b>» که بعد از فرار از یمن در سال ۲۰۱۵، مقیم <i><b>عربستان سعودی</b></i> شده است، بشدت از سیاست عربستان سعودی در شرق کشورش انتقاد کرد.</p>
      <p>به گزارش وبگاه خبری «المراسل» یمن، المیسری در سخنانی در استان المهره در شرق یمن، «رفتارهای منفی» عربستان سعودی در این استان را نقد کرد و گفت «حضور ائتلاف در استان نباید مشکل‌ساز باشد».</p>
      <p>او هم‌زمان با انتشار گزارش‌هایی از سلطه «محمد آل جابر» سفیر عربستان سعودی بر امور استان المهره، به شکل غیر مستقیم از دخالت این مقام سعودی در امور مسئولان استان المهره نیز انتقاد و «نادیده گرفتن مقامات محلی در المهره» را رد کرد.</p>
      <p>المیسری پیشتر نیز بشدت از ائتلاف سعودی انتقاد کرده بود. او اواخر ماه اکتبر گفته بود توافق «ریاض» را قبول ندارد و دولتی را نمی‌خواهد که آل جابر بر آن حکمرانی کند.</p>
      <p>توافق ریاض، توافقی است که به ظاهر میان دولت هادی و «المجلس الانتقالی الجنوبی» (شورای انتقالی جنوب) متحد امارات، در ریاض امضا شد تا دولت هادی در عدن (جنوب یمن) با توافق و مشارکت دو طرف تشکیل شود. اما در حقیقت این توافق، توافق ریاض و ابوظبی برای تقسیم قدرت در جنوب یمن بود. المیسری به همراه برخی وزرای دولت هادی تاکنون بارها از این توافق که نشان‌دهنده وابستگی کامل دولت هادی به عربستان و تبعیت آن از ریاض است، انتقاد کرده و آن را قیمومیت ریاض و ابوظبی بر دولت یمن توصیف کرده‌اند.</p>
      <p>المیسری پس از انتقاداتش در دو ماهه اخیر تاکنون دو بار هدف ترور و حمله قرار گرفته اما هر دو بار جان به در برده است.</p>
      <p>المراسل نوشت، به نظر می‌رسد المیسری دریافته است که در دولت جدیدی که در جنوب یمن به ریاست عبد ربه منصور هادی (پس از توافق ریاض و ابوظبی) شکل خواهد گرفت، جایی ندارد به همین دلیل دارد انتقاداتش را ادامه می‌دهد.</p>
    </article>
  </body>
</html>