<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58739/world-of-warcraft-classic-bitwy-na-battlegroundach-stoczymy-jeszcze-w-grudniu.html"/>
    <meta property="og:site_name" content="CD-Action"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="World of Warcraft Classic: Bitwy na Battlegroundach stoczymy jeszcze w grudniu"/>
    <meta property="og:description" content="Resztę fazy trzeciej dostaniemy dopiero w 2020."/>
  </head>
  <body>
    <article>
      <h1>World of Warcraft Classic: Bitwy na Battlegroundach stoczymy jeszcze w grudniu</h1>
      <address><time datetime="2019-11-21T14:15:00+00:00">21 Nov 2019, 14:15</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Resztę fazy trzeciej dostaniemy dopiero w 2020.</p>
      <p>Niewiele czasu trzeba było, żeby Blizzard przekonał się, że zaproponowany przez firmę system kolejnych faz klasycznego WoW-a niekoniecznie się sprawdza. Być może za sprawą <b><a href="https://www.cdaction.pl/news-58620/activision-blizzard-wow-classic-doprowadzil-do-najwyzszego-wzrostu-liczby-subskrybentow-w-historii-marki.html">zaskakująco wręcz dużej popularności produkcji</a> </b>(w godzinach szczytu na niektórych serwerach ciągle trzeba czekać w kilkudziesięciominutowej kolejce) developerom trudno dostosować dodawanie nowej zawartości tak, aby wszyscy gracze byli zadowoleni.</p>
      <p>Stąd z rozpoczęciem drugiej fazy wstrzymywano się na tyle długo, aby jak najwięcej osób zdążyło ukończyć dwa pierwsze rajdy... chociaż i tutaj studio pozwoliło sobie nieco wcześniej wpuścić chętnych do Dire Maul. Jednak już od <a href="https://www.cdaction.pl/news-58683/world-of-warcraft-classic-pora-zapolowac-na-wspolgraczy-i-ogromnych-bossow.html"><b>ponad tygodnia</b></a> dostępnych jest dwóch bossów pod chmurką, a także system rang, dzięki któremu żywo kwitnie PvP. Wielu weteranów Vanilli wspomina szczególnie ciepło właśnie żmudną drogę ku tytułowi High Warlorda lub Grand Marshala (które to osiągnęła naprawdę garstka osób), dlatego ostatnia decyzja Blizzarda może nieco zaskakiwać.</p>
      <p>Firma ogłosiła, że mimo ogromnego wzrostu zainteresowania PvP na świeżym powietrzu (aka World PvP) wiele osób nie może się już doczekać nadejścia battlegroundów. W związku z tym <b>10 grudnia </b>na serwerach pojawią się słynne pola bitwy, Warsong Gulch oraz Alterac Valley – czyli elementy planowanej fazy trzeciej. Spodziewajcie się wielogodzinnych kolejek do wzięcia udziału w potyczkach – zresztą one same na Alterac Valley zapewne będą trwać i cały dzień (a przynajmniej tak było 14 lat temu). Jednocześnie tego samego dnia zacznie się inwazja żywiołaków (dokładniej w Silithus, Un'goro Crater, Azsharze iWinterspring), wydarzenie podczas którego, nie zgadniecie, zawalczymy z żywiołakami.</p>
      <p>Na resztę trzeciej fazy musimy poczekać nieco dłużej. Blackwing Lair (rajd) oraz Darkmoon Faire (wędrowny festyn) pojawią się w Classicu <b>wczesnym 2020</b>. Arathi Basin, ostatni z klasycznych battlegroundów, do gry zawita jeszcze później.</p>
      <related>
        <h4>Podobne newsy</h4>
        <a href="https://www.cdaction.pl/news-58683/world-of-warcraft-classic-pora-zapolowac-na-wspolgraczy-i-ogromnych-bossow.html"/>
        <a href="https://www.cdaction.pl/news-58620/activision-blizzard-wow-classic-doprowadzil-do-najwyzszego-wzrostu-liczby-subskrybentow-w-historii-marki.html"/>
        <a href="https://www.cdaction.pl/news-58581/world-of-warcraft-swietujcie-15-lecie-gry-i-25-urodziny-warcrafta-wideo.html"/>
        <a href="https://www.cdaction.pl/news-58551/world-of-warcraft-shadowlands--krol-lisz-i-sylvanas-na-zwiastunie-nowego-dodatku-wideo.html"/>
        <a href="https://www.cdaction.pl/news-58476/world-of-warcraft-brama-orgrimmaru-odtworzona-w-unreal-engine-4-wideo.html"/>
      </related>
    </article>
  </body>
</html>