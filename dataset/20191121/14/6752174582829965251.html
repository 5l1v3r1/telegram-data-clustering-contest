<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-dobbenetes-kihalas-szelen-all-rengeteg-afrikai-tropusi-noveny/"/>
    <meta property="og:site_name" content="lokál"/>
    <meta property="article:published_time" content="2019-11-21T14:25:43+00:00"/>
    <meta property="og:title" content="Döbbenetes! Kihalás szélén áll rengeteg afrikai trópusi növény"/>
    <meta property="og:description" content="Az afrikai trópusi növények egyharmada a kihalás szélén áll egy új kutatás szerint."/>
  </head>
  <body>
    <article>
      <h1>Döbbenetes! Kihalás szélén áll rengeteg afrikai trópusi növény</h1>
      <address><time datetime="2019-11-21T14:25:43+00:00">21 Nov 2019, 14:25</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/profimedia-0422346060-1280x853.jpg"/>
      </figure>
      <p>
        <b>Az afrikai trópusi növények egyharmada a kihalás szélén áll egy új kutatás szerint.</b>
      </p>
      <p>A növényfajok kipusztulása legjobban Nyugat-Afrikát, Etiópiát, Tanzánia egyes részeit és a Kongói Demokratikus Köztársaságot sújtja: ezek a térségek növényeik több mint 40 százalékát veszíthetik el. A veszélyeztetett fajok között fák, cserjék, gyógynövények és liánok is szerepelnek.</p>
      <p>“A biodiverzitás számtalan hasznot hoz az embereknek, és ennek elvesztése veszélybe sodorja a jövőnket” – idézte a BBC News Thomas Couvreurt, a francia Nemzeti Fenntartható Fejlődés Intézet vezető kutatóját.</p>
      <p>A faji sokszínűség csökkenése különösen nagy gond a trópusi Afrikában, ahol “rendkívül nagy a diverzitás, viszont a térségben jelentős társadalmi és politikai változások zajlanak és várhatóan a következő évtizedekben nagy lakosságnövekedésre lehet számítani – fűzte hozzá a francia tudós.</p>
      <p>A Science Advances folyóiratban publikált tanulmány a kihalási kockázatot vizsgálta. A veszélyeztetett fajok vörös listáját a Természetvédelmi Világszövetség (IUCN) tartja nyilván hivatalosan. Eddig az emlősök zömének, a madarak kétharmadának kockázatát értékelték, de a növények esetében csupán 8 százalékos a felmérés.</p>
      <p>A kutatás hasonló, de gyorsabb módszerrel több mint 20 ezer növényfaj kihalási kockázatát mérte fel.</p>
      <p>Megállapításaik szerint a vizsgált fajok 33 százalékát veszélyezteti a kihalás, egy másik harmaduk pedig a közeli jövőben kerülhet a kihalás szélére.</p>
      <p>A fajok főként az emberi tevékenység, köztük az erdőirtás, a földhasználat megváltozása, a népességnövekedés, a gazdasági fejlődés és a klímaváltozás miatt vannak veszélyben.</p>
      <p>https://www.bbc.com/news/science-environment-50477684</p>
    </article>
  </body>
</html>