<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/davat-pochti-1-mln-lv-za-novi-tableti-na-avtomobilna-administratsiya.html"/>
    <meta property="og:site_name" content="News.bg"/>
    <meta property="article:published_time" content="2019-11-21T14:12:27+00:00"/>
    <meta property="og:title" content="Дават почти 1 млн. лв. за нови таблети на „Автомобилна администрация“"/>
    <meta property="og:description" content="Скоро цифровизират и 7 услуги за шофьорите"/>
  </head>
  <body>
    <article>
      <h1>Дават почти 1 млн. лв. за нови таблети на „Автомобилна администрация“</h1>
      <address>
        <time datetime="2019-11-21T14:12:27+00:00">21 Nov 2019, 14:12</time>
      </address>
      <p>Снабдяват инспекторите от "Автомобилна администрация" с таблети, мобилни ПОС терминали и принтери. Това заяви <b>изпълнителният директор на ИА "Автомобилна администрация" Бойко Рановски</b>, цитиран от пресслужбата на Министерството на транспорта.</p>
      <p>Той <b>представи проект за нови електронни услуги</b>, автоматизиране на обмяната на данни с МВР и подобряване на системата за контрол. Стойността на проекта е 990 553 лева, като срокът за изпълнение е до 31 октомври 2020 г. </p>
      <p>"<b>Всичките 80 екипа на агенцията ще контролират чрез нова специализирана система</b>. Тя позволява <b>в реално време да се проверява наличната информация за превозните средства</b>, водачите и превозвачите. При констатиране на нередности издаденият акт веднага се вписва в системата и се принтира, като чуждите граждани ще имат възможност чрез ПОС терминал да заплатят на място глобата", заяви <b>Бойко Рановски</b>.</p>
      <p><b>Проверките ще бъдат на случаен принцип</b>. Системата автоматично ще разпределя задачите на проверяващите екипи, съгласно техните компетенции, като ръководителите ще имат възможност да следят работата им по-ефективно. Очаква се това да намали времето за проверките, да подобри контролната дейност и да ограничи корупционните фактори.</p>
      <p>Седем нови електронни административни услуги бяха представени от <b>заместник изпълнителният директор на ИА "Автомобилна администрация" Дамян Войновски</b>. Тяхната реализация е в рамките на проекта. </p>
      <p>След месеци фирмите ще могат да подават електронно, чрез приложение, заявления за изпити за водачи на автомобил и на таксиметрови коли, за превоз на опасни товари; за преиздаване, подмяна или издаване на дубликат на карта за дигитални тахографи, както и за карта за квалификация на водача.</p>
      <p><b>Проектът предвижда да бъдат свързани общо 12 регистъра и база данни</b>, каза Войновски. "Автоматично <b>по електронен път ще бъдат обменяни различни данни с МВР</b>, които до момента се предоставяха на хартиен носител, като например <b>протоколите от изпитите на водачите</b>. Това ще доведе до <b>спиране на злоупотребите при техническите прегледи</b> и повишаване на контрола при изпитите на кандидатите за водачи", допълни Дамян Войновски.</p>
      <p>Проектът "Надграждане на поддържаните от Изпълнителна агенция "Автомобилна администрация" регистри за периодични прегледи за техническата изправност на ППС и обучението и изпитите за придобиване на правоспособност за управление на МПС. Изграждане на нов модел на контролната дейност, основан на оценка на риска" се съфинансира от Европейския социален фонд, чрез Оперативна програма "Добро управление".</p>
    </article>
  </body>
</html>