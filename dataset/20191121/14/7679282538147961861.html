<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-former-captain-dilip-vengsarkar-gave-credit-to-sourav-ganguly-for-organizing-the-india-first-ever-day-night-test-2861589.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T14:32:46+00:00"/>
    <meta property="og:title" content="पूर्व कप्तान दिलीप वेंगसरकर ने भारत के पहले डे-नाइट टेस्ट आयोजित करने का इस शख्स को दिया श्रेय"/>
    <meta property="og:description" content="पूर्व कप्तान दिलीप वेंगसरकर ने गुरुवार को भारतीय क्रिकेट कंट्रोल बोर्ड (बीसीसीआई) के अध्यक्ष सौरभ गांगुली की तारीफ करते हुए कहा है कि भारत में पहला दिन-रात टेस्ट मैच आयोजित करने का श्रेय गांगुली को..."/>
  </head>
  <body>
    <article>
      <h1>पूर्व कप्तान दिलीप वेंगसरकर ने भारत के पहले डे-नाइट टेस्ट आयोजित करने का इस शख्स को दिया श्रेय</h1>
      <address><time datetime="2019-11-21T14:32:46+00:00">21 Nov 2019, 14:32</time> by <a rel="author">एजेंसी,नई दिल्ली</a></address>
      <p>पूर्व कप्तान दिलीप वेंगसरकर ने गुरुवार को भारतीय क्रिकेट कंट्रोल बोर्ड (बीसीसीआई) के अध्यक्ष सौरभ गांगुली की तारीफ करते हुए कहा है कि भारत में पहला दिन-रात टेस्ट मैच आयोजित करने का श्रेय गांगुली को जाता है और यह उनकी एक और उपलब्धि है। वेंगसरकर ने यहां एक कार्यक्रम में कहा, “किसी भी प्रशासक का अगर बैकग्राउंड क्रिकेट का है तो यह उसे सही फैसले लेने में मदद करेगा। वह शानदार क्रिकेटरर रहे हैं, इसलिए एक प्रशासक के तौर पर सही फैसले ले रहे हैं। भारत में पहला दिन-रात टेस्ट मैच उनके नेतृत्व में हो रहा तो यह उनकी उपलब्धियों में नया इजाफा है।”</p>
      <p>भारत ने पहले दिन-रात टेस्ट मैच खेलने के लिए मना कर दिया था। पिछले साल आस्ट्रेलियाई दौरे पर भी भारत के सामने दिन-रात टेस्ट मैच खेलने का प्रस्ताव था लेकिन विराट कोहली की कप्तानी वाली भारतीय टीम ने इसके लिए हामी नहीं भरी थी। गांगुली के बोर्ड का अध्यक्ष बनने के बाद से भारत ने इस ओर कदम बढ़ाए और अब भारत शुक्रवार से कोलकाता के ईडन गार्डन्स स्टेडियम में अपना पहला दिन-रात का टेस्ट मैच खेलने जा रहा है जो बांग्लादेश के खिलाफ होगा। यह बांग्लादेश का भी पहला दिन-रात का टेस्ट मैच है।</p>
      <p>
        <b>
          <a href="https://www.livehindustan.com/cricket/story-sachin-tendulkar-speaks-fiercely-in-praise-of-ganguly-virat-kohli-and-ravi-shastri-here-is-what-he-says-2861529.html">गांगुली-कोहली और रवि शास्त्री की तारीफ में जमकर बोले सचिन, जानें क्या कुछ कहा</a>
        </b>
      </p>
      <p>इसके भविष्य के बारे में वेंगसरकर ने कहा, “हमें इंतजार करना होगा और देखना होगा। यह भारत के सबसे अच्छे मैदानों में से एक पर होगा। मैंने वहां अपना पहला शतक बनाया था। एक कप्तान के तौर पर भी मैंने वहां वेस्टइंडीज के खिलाफ शतक बनाया था। वो मेरे पसंदीदा स्टेडियमों में से एक है। मुझे पूरी उम्मीद है कि यह सफल रहेगा। मैं इस बात को लेकर आश्वस्त हूं कि यह काफी लोगों को स्टेडियम में लेकर आएगा।”</p>
      <p>
        <b>
          <a href="https://www.livehindustan.com/cricket/story-india-vs-bangladesh-opener-mayank-agarwal-on-the-verge-of-equaling-don-bradman-big-record-in-test-match-2861290.html">INDvsBAN: कोलकाता में डॉन ब्रैडमैन के इस खास रिकॉर्ड पर मयंक की नजरें</a>
        </b>
      </p>
    </article>
  </body>
</html>