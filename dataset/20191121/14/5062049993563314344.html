<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10731--student-prodal-zlamanou-raketu-sereny-za-par-stovek-ted-se-prodava-za-tisice"/>
    <meta property="og:site_name" content="Tenisový svět"/>
    <meta property="article:published_time" content="2019-11-21T14:23:00+00:00"/>
    <meta property="og:title" content="Student prodal zlámanou raketu Sereny za pár stovek. Teď se prodává za tisíce"/>
    <meta property="og:description" content="Finále US Open 2018. Serena Williamsová prohrála s Naomi Ósakaovou, během utkání se dostala do ostrého konflitku s rozhodčím a rozlámala svou raketu. Z té se nyní stal hodnotný artefakt, jehož příběh se točí kolem jednoho studenta z Bostonu."/>
  </head>
  <body>
    <article>
      <h1>Student prodal zlámanou raketu Sereny za pár stovek. Teď se prodává za tisíce</h1>
      <address>
        <time datetime="2019-11-21T14:23:00+00:00">21 Nov 2019, 14:23</time>
      </address>
      <p>
        <b>Finále US Open 2018. Serena Williamsová prohrála s Naomi Ósakaovou, během utkání se dostala do ostrého konflitku s rozhodčím a rozlámala svou raketu. Z té se nyní stal hodnotný artefakt, jehož příběh se točí kolem jednoho studenta z Bostonu.</b>
      </p>
      <p>Williamsová po prohraném prvním setu během druhého dějství obdržela varování za nedovolené trénování z hlediště. O pár gemů později rozmlátila svou raketu o zem a vyfasovala trestný fiftýn.</p>
      <p>I s rozbitou raketou došla k lavičce, kde ji pohodila na zem. A zde se začal rodit příběh Justina Arringtona-Holmese, jenž pracoval jako ballboy na US Open od roku 2013. Během okamžiku, kdy Williamsová odhodila raketu, stál za její lavičkou.</p>
      <p>Až poté se udála scéna, která přidává raketě na hodnotě. Následovala totiž známá hádka s rozhodčím Carlosem Ramosem, jehož počastovala tituly jako zloděj, sexista a mnohými dalšími.</p>
      <p>Nyní se opět dostáváme k přiběhu studenta Holmese, který po utkání měl možnost s Williamsovou mluvit, pořídit si s ní fotografii a navrch mu Američanka věnovala rozbitou raketu. Cenný artefakt z finále US Open 2018, který navíc vznikl během situace, která se zapsala do dějin tenisu jako jedna z nejkontroverznějších situací ženského tenisu.</p>
      <p>Student medicíny na bostonské univerzitě uložil raketu doma ve skříni a odjel do školy. Když se v létě vrátil, znovu ji objevil a po rozmluvě s kamarádem se ji rozhodl prodat společnosti Brigandi Coins and Collectibles na Manhattanu. Dostal tehdy 500 dolarů, což pro něj byl slušný přivýdělek prakticky za nic.</p>
      <p>Kdyby jen věděl, jaký bude další osud této rakety...</p>
      <p>„Když se ohlédnu, přál bych si, aby mi někdo pomohl s jejím prodejem,“ prohlásil Arrington-Holmes. „Nebyl jsem obeznámen s tím, jak to funguje. Jen jsem se toho chtěl zbavit,“ litoval zpětně.</p>
      <p>Raketa se totiž dostala do aukční síně Goldin Auctions. Zde na ni může <a href="https://goldinauctions.com/2018_Serena_Williams_US_Open_Finals_Match_Used_Ten-LOT55009.aspx">přihazovat každý až do 7. prosince</a>. Startovní částka přitom byla stanovena hned na 2 000 dolarů! A nyní se vyšplhala už na 2 750 dolarů.</p>
      <p>„Myslím, že spodní hranice je okolo 10 tisíc dolarů. Nedivil bych se, kdyby se částka, za kterou bude vydražena, vyšplhala až na 25 nebo 50 tisíc dolarů,“ řekl Ken Goldin, zakladatel aukční síně Goldin Auctions.</p>
      <p>Jistě se mladému studentovi Arringtonu-Holmesovi spalo lépe, dokud nebyl s pokračujícím příběhem zničené rakety konfrontován deníkem The New York Times. Zatímco ji totiž prodal za pár stovek, nyní se prodává za tisíce.</p>
      <footer>Jan Vojkůvka, foto: Twitter: Pro Auction</footer>
    </article>
  </body>
</html>