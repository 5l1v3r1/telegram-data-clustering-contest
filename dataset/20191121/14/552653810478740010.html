<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057959_kormanyinfo-nem-tamogatjak-a-dugodijat-a-potselejtezon-meg-kijuthatunk-az-eb-re"/>
    <meta property="og:site_name" content="Népszava"/>
    <meta property="article:published_time" content="2019-11-21T14:16:00+00:00"/>
    <meta property="og:title" content="Kormányinfó: nem támogatják a dugódíjat, a pótselejtezőn még kijuthatunk az Eb-re"/>
    <meta property="og:description" content="Gulyás Gergely kommentálta az elmúlt időszak eseményeit a rendszeres sajtóértekezleten."/>
  </head>
  <body>
    <article>
      <h1>Kormányinfó: nem támogatják a dugódíjat, a pótselejtezőn még kijuthatunk az Eb-re</h1>
      <address><time datetime="2019-11-21T14:16:00+00:00">21 Nov 2019, 14:16</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Gulyás Gergely kommentálta az elmúlt időszak eseményeit a rendszeres sajtóértekezleten.</b>
      </p>
      <p>"A kormány üdvözli, hogy <a href="https://nepszava.hu/3057572_meggyozoek-lehettek-varhelyi-valaszai-az-ep-kulugyi-bizottsaga-most-alkalmasnak-talalta-a-magyar-biztosjeloltet">Várhelyi Olivér az új Európai Bizottság tagja lesz</a>. Úgy látják, hogy a bővítéspolitika és szomszédságpolitika fajsúlyosabb terület, mint amelyet 2004 óta bármelyik magyar biztos betöltött az EB-ben" – így kezdte Gulyás Gergely az aktuális kormányinfót. A miniszter szerint nemcsak a kormánynak lesz embere a bizottságban, hanem Soros Györgynek is Frans Timmermans személyében. Ennek ellenére a Fidesz EP-képviselői támogatni fogják a Bizottság hivatalba lépését a jövő heti szavazáson.</p>
      <h3>Mátrai Erőmű</h3>
      <p>Gulyás szerint állandó és folyamatos az ellenőrzés, ennek adatai a kormány rendelkezésre állnak. <a href="https://nepszava.hu/3057375_tobben-rosszul-lettek-meszaros-eromuvenek-kozeleben-kivonult-a-katasztrofavedelem">Egyszeri eseményről volt szó</a>, semmilyen határérték-túllépést nem mértek a hatóságok, rémhírek jelentek meg a sajtóban. Megerősítette, hogy semmiféle fertőzéstől nem kell tartani az erőmű közelében. A kormányzati felelősséget eddigi is vállalták és ezután is vállalni fogják a szakhatósági eljárásokért.</p>
      <h3>Bocsánatkérés</h3>
      <p>A kormány a jogerős ítéleteket végrehajtja, amint kézhez kapják, bocsánatot fognak kérni <a href="https://nepszava.hu/3057780_a-kuria-vegleg-kimondta-hazudott-a-kormany-a-nemzeti-konzultacioban-a-magyar-helsinki-bizottsagrol">a Helsinki Bizottságtól</a> – közölte Gulyás arra a kérdésre, hogy szerdán ismét egy sorosozással reagáltak arra, hogy a Kúria szerint elnézést kell kérniük a jogvédő szervezettől.</p>
      <h3>A parlamenti büntetések</h3>
      <p><a href="https://nepszava.hu/3057888_egesz-ejjel-vitaztak-a-parlamentben--van-aki-tobb-mint-egy-napot-toltott-az-orszaghazban">A tervezett házszabályról</a> Gulyás azt mondta, hogy az Egyesült Királyságban akár egy évre is kitilthatják a képviselőket, ehhez képest enyhe, hogy a Fidesz tervei szerint akár 2 hónapra kitilthatnak renitens képviselőket, és akár 12 hónapra is megvonhatják a fizetésüket.</p>
      <h3>Budapest</h3>
      <p>Ma 27 CT-van Budapesten, és 23 kerület. „Mit tegyünk még?” – tette fel a kérdést Gulyás, aki szerint egy választási kampányban lehet hülyeséget beszélni, utána viszont szembesülni kell a valósággal. A miniszter szerint az atlétikai vébé nyereséges lehet, ehhez nemcsak stadion hanem park is épülne a Duna-parton, a fővárosnak november végéig kell dönteni, de legeslegkésőbb decemberben el kell dönteni, hogy Budapesten vagy vidéken meg tudják-e rendezni a vébét. Gulyás szerint népszavazást tartani a stadionról már nincs idő és nincs is értelme. A dugódíjról a Fővárosi Közgyűlés tud döntést hozni saját hatáskörében, ha ez megtörténik, azzal szemben nincs apelláta – jelentette ki Gulyás, aki szerint nem biztos, hogy a közgyűlésnek megvan a jogi eszköze a dízelautók kitiltására. A kormány nem támogatja a dugódíjat, ezt már Tarlós István alatt is elmondták. A dugódíj Demszky Gábor hagyatéka, Karácsonynak el kell dönteni, hogy mit tesz ezzel – közölte Gulyás, aki szerint a dugódíj eddigi koncepciója kidolgozatlan. A miniszter azt is reméli, hogy nem fogják kitiltani a dízelautókat Budapestről.</p>
      <h3>Foci</h3>
      <p>Az MLSZ adatai szerint a kormány több mint 100 milliárdot költött foci támogatására. Miért ennyire fontos a kormánynak a profi futball támogatása, kérdezte a Reuters. Gulyás azt mondta, lehet vitatkozni az eredményekről, de a 2016-os Európa-bajnokságon jól szerepelt a válogatott, amelynek a teljesítménye ennek ellenére „időnként szomorúságra is okot ad”. A miniszter reményét fejezte ki a pótselejtezők miatt.</p>
      <h3>Horthy Miklós</h3>
      <p>Komoly érdemei vannak abban, hogy a trianoni országcsonkítást követően, 1920 után az ország talpra tudott állni, de az sem vitás, hogy az az állam, amelynek Horthy volt a kormányzója, nem tudta megvédeni 600 ezer zsidó honfitársunkat a második világháború idején – közölte kérdésre válaszolva Gulyás. </p>
      <h3>Gothár Péter</h3>
      <p>A csütörtöki kormányinfón a miniszter azt mondta, hogy <a href="https://nepszava.hu/3057806_gothar-peter-maga-jelentette-be-hogy-o-a-zaklato-rendezo">súlyos bűncselekményről van szó</a>, amit ki kell vizsgálni. Hozzátette, hogy a balliberális kulturális oldalon nem először tapasztalják, hogy a legérzékenyebb kérdésben a szavak és a tettek szemben állnak egymással, hiszen "egy éve eltussolnak egy ilyen ügyet". Azt is elmondta, hogy szerinte minden állami kitüntetésre méltatlanná vált Gothár Péter, de abban azért óvatosabb lenne, hogy a rendező korábban odaítélt díjait visszavonják. (Gothár többek között a Nemzet Művésze címmel kitüntetett, Kossuth-díjas rendező.) </p>
    </article>
  </body>
</html>