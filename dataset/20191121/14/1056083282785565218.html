<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019676/%D9%85%DB%8C%D8%B4%D9%84-%D8%B9%D9%88%D9%86-%D8%A2%D9%85%D8%B1%DB%8C%DA%A9%D8%A7-%D8%A2%D9%85%D8%A7%D8%AF%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D8%AF%D8%B1-%D9%84%D8%A8%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T14:05:16+00:00"/>
    <meta property="og:title" content="میشل عون: آمریکا آماده همکاری با دولت جدید در لبنان است"/>
    <meta property="og:description" content="رئیس‌جمهوری لبنان در توئیتی از آمادگی مشروط آمریکا برای همکاری با دولت جدید لبنان خبر داد."/>
  </head>
  <body>
    <article>
      <h1>میشل عون: آمریکا آماده همکاری با دولت جدید در لبنان است</h1>
      <address><time datetime="2019-11-21T14:05:16+00:00">21 Nov 2019, 14:05</time> by <a rel="author">فاطمه نبید</a></address>
      <p>رئیس‌جمهوری لبنان در توئیتی از آمادگی مشروط آمریکا برای همکاری با دولت جدید لبنان خبر داد.</p>
      <p>به گزارش ایسنا، میشل عون، رئیس‌جمهور لبنان در توئیت خود آورده است: رئیس‌جمهور آمریکا دونالد ترامپ گفت آمریکا آماده است با دولت جدید لبنان که به درخواست‌های مردم پاسخ دهد، همکاری کند.</p>
      <p>اظهارات عون در حالی ایراد شده است که در پی انصراف "محمد الصفدی" از وزیران سابق لبنان که هفته گذشته برای تشکیل کابینه معرفی شده بود، همچنان صحنه سیاسی لبنان در خصوص تشکیل دولت جدید درجا می‌زند.</p>
      <p>در این میان جنبش امل به رهبری "نبیه بری" رئیس پارلمان و حزب الله در تلاش برای تماس بیشتر با سعد حریری هستند تا او را به نخست وزیری دولت جدید متقاعد کنند. اسم حریری اکنون به عنوان تنها نامزد تشکیل دولت آینده مطرح است؛ دولتی که چاره‌ای نیست جز اینکه فن سالار باشد و در آن تعداد بسیار اندک و محدودی از سیاستمداران حضور داشته باشند.</p>
      <p>روزنامه "الاخبار" نوشت: هر چند تشکیل دولت در شرایط کنونی حائز اهمیت زیادی است اما از آن مهم‌تر سامان دادن به وضعیت اقتصادی و جلوگیری از تلاش‌هایی است که برای فروپاشی اقتصاد لبنان در جریان است.</p>
      <p>ناآرامی‌های لبنان پنج هفته است که ادامه دارد و راهکاری ملموس برای بازگشت آرامش به لبنان به چشم نمی‌آید، طی روزهای اخیر میشل عون در دیدار با هماهنگ کننده ویژه سازمان ملل در امور لبنان تاکید کرده که کابینه جدید این کشور شامل نمایندگانی از معترضان و نیز وزیرانی تکنوکرات و متخصص خواهد بود.</p>
      <p>اجرای ایده تشکیل دولت تکنوکرات در حالی مطرح است که فرایند تشکیل دولت طی سال‌های اخیر با مشارکت نخبگان سنتی به خودی خود با مشکلاتی جدی مواجه شده و از این رو بسیاری از ناظران می‌گویند ممکن است پس از کناره‌گیری حریری باز هم لبنان دورانی طولانی را بدون نخست وزیر و کابینه غیرموقت سپری کند.</p>
      <p>لبنان در پاییز ۹۵ و پس از دوره‌ای دوساله و نیمه از اختلافات سیاسی و حزبی شاهد توافق گروه‌ها برای ریاست جمهوری میشل عون و نخست وزیری سعد حریری بود. پس از انتخابات پارلمانی سال گذشته هم چنین اختلافاتی سبب شد تا پروسه تشکیل دولت ۹ ماه به طول بینجامد و حریری در بهمن ۹۷ موفق به تشکیل کابینه شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082818441/%D9%85%DB%8C%D8%B4%D9%84-%D8%B9%D9%88%D9%86-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D9%85%D8%AA%D8%B4%DA%A9%D9%84-%D8%A7%D8%B2-%DA%86%D9%87%D8%B1%D9%87-%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
      </related>
    </article>
  </body>
</html>