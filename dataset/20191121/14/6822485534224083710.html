<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T14:29:00+00:00"/>
    <meta property="og:title" content="دمای هوای در خلخال به ۱۴ درجه زیر صفر رسید"/>
    <meta property="og:description" content="برف و سرما دمای هوای خلخال را در آخرین روز از دومین ماه پاییز به ۱۴ درجه زیر صفر کاهش داده و موجب بروز پدیده یخبندان در معابر این شهر شد."/>
  </head>
  <body>
    <article>
      <h1>دمای هوای در خلخال به ۱۴ درجه زیر صفر رسید</h1>
      <address>
        <time datetime="2019-11-21T14:29:00+00:00">21 Nov 2019, 14:29</time>
      </address>
      <p>برف و سرما دمای هوای خلخال را در آخرین روز از دومین ماه پاییز به ۱۴ درجه زیر صفر کاهش داده و موجب بروز پدیده یخبندان در معابر این شهر شد.</p>
      <p>رییس اداره هواشناسی خلخال روز پنجشنبه به  ایرنا گفت: با قطع بارندگی ۶ روزه در این شهر و صاف شدن آسمان، دمای هوا به ۱۴ درجه زیرصفر کاهش یافت که در مقایسه با  دمای روز گذشته ۱۲ درجه سردتر شده است.</p>
      <p>فرامرز فرض‌الله پور افزود: در هفته جاری بیش از ۳۵ سانتیمتر برف در شهر خلخال باریده که این میزان در ارتفاعات، بلندی‌ها و گردنه‌های برف‌گیر شهرستان بیش از یک متر گزارش شده است.</p>
      <p>او از افزایش ۶۶ درصدی میزان بارندگی برف و باران آبان ماه امسال در مقایسه با آبان ماه سال گذشته خبر داد و اضافه کرد: در حالی که حداکثر باندگی سال قبل ۱۳.۸ میلیمتر بوده این میزان در دومین ماه پاییز امسال به ۴۰.۳ میلیمتر رسیده است.</p>
      <p> قطع بارش برف، صاف شدن آسمان و کاهش قابل ملاحظه دمای هوا موجب بروز پدیده یخبندان در خیابان‌ها و معابر عمومی این شهر و لغزندگی جاده‌ها و راه‌های ارتباطی بین شهری و روستایی و کندی رفت و آمد خودروها در جاده‌ها شده است.</p>
      <p>شرکت آب و فاصلاب روستایی و شهری خلخال با هشدار به احتمال یخ‌زدگی کنتورهای آب از همه مشترکین خود خواست تا نسبت به پوشش کنتورها و همچنین لوله‌های آب  اقدام کنند.</p>
    </article>
  </body>
</html>