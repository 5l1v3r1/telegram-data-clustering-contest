<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191121_Felavattak_a_kinaimagyar_egeszsegkozpontot_Budapesten"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:18:00+00:00"/>
    <meta property="og:title" content="Svájccal is felvennék a versenyt - felavattak egy kínai-magyar egészségközpontot Budapesten"/>
    <meta property="og:description" content="Mintegy egymilliárd forint értékű kínai-magyar beruházás nyomán létrejött egészségközpontot avattak csütörtökön Budapesten, a Millennium Centerben."/>
  </head>
  <body>
    <article>
      <h1>Svájccal is felvennék a versenyt - felavattak egy kínai-magyar egészségközpontot Budapesten</h1>
      <address><time datetime="2019-11-21T14:18:00+00:00">21 Nov 2019, 14:18</time> by <a rel="author">MTI</a></address>
      <p>
        <b>Mintegy egymilliárd forint értékű kínai-magyar beruházás nyomán létrejött egészségközpontot avattak csütörtökön Budapesten, a Millennium Centerben.</b>
      </p>
      <p>A fejlesztés szép példája annak, hogy milyen széles területre terjed ki a magyar-kínai együttműködés - fogalmazott az eseményen Magyar Levente, a Külgazdasági és Külügyminisztérium parlamenti államtitkára.</p>
      <p>Most már nemcsak gyárakat vagy infrastruktúrát építenek kínai befektetők Magyarországon, hanem a nagyobb hozzáadott értékű fejlesztésekből is részt vállalnak - mondta. Ez azt is jelenti, hogy a világszínvonalú magyar orvosképzés hasznát sikerül így is kamatoztatni - fűzte hozzá Magyar Levente.</p>
      <p>Liu Bo, Kína budapesti nagykövetségének gazdasági és kereskedelmi tanácsosa az ünnepségen azt hangsúlyozta, hogy Kelet-Közép-Európában Magyarország Kína legfőbb befektetési célpontja és harmadik legnagyobb kereskedelmi partnere. Ugyanakkor gyors ütemben fejlődik a kínai-magyar gyógyszer-kereskedelem is, ami 2018-ban tizenhétszeresen haladta meg a 2001-es mértéket; ez a Kína és Kelet-Közép-Európa közötti gyógyszer-kereskedelem 16 százalékát jelenti - közölte.</p>
      <p>Hu Hsziao-csiang, a beruházó New Horizon Group képviselője közölte, az "Egy övezet, egy út", illetve a magyar kormány keleti nyitás politikája nyomán 2016-ban döntöttek a fejlesztésről. Az a céljuk, hogy Magyarország egyik legjobb magánklinikájává váljanak, és terveik között szerepel a nemzetközi terjeszkedés is - mondta.</p>
      <p>Pesti Imre, a beruházást koordináló Magyar Nemzeti Értékek és Hungarikumok Szövetségének elnöke hangsúlyozta, hogy a magyar és a Magyarországon élő kínai betegeken túl Kínából is várják azokat, akik Európában akarják gyógykezeltetni magukat. Azokat is szeretnék Magyarországra csábítani, akik eddig például Svájcot részesítették előnyben - fűzte hozzá.</p>
      <p>A Millennium Egészségközpont egynapos sebészeti, a többi közt száj- és gerincsebészeti, továbbá fogászati ellátást kínál világszínvonalú technológiával.</p>
      <p>
        <i>(Képünk illusztráció)</i>
      </p>
      <related>
        <a href="https://hvg.hu/gazdasag/20190826_Uj_negativ_csucsot_dontott_a_magyar_egeszsegugy"/>
        <a href="https://hvg.hu/360/201947_csung_adinasztia"/>
      </related>
    </article>
  </body>
</html>