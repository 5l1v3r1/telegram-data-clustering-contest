<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/urucene-nagrade-pokretaci-promena-2019-video/"/>
    <meta property="og:site_name" content="Krstarica"/>
    <meta property="article:published_time" content="2019-11-21T14:20:04+00:00"/>
    <meta property="og:title" content="Uručene nagrade 'Pokretači promena 2019' (VIDEO)"/>
    <meta property="og:description" content="Na godišnjoj konferenciji o javnom zagovaranju danas su u Beogradu uručene godišnje nagrade &quot;Pokretači promena 2019&quot; za aktivne gradjane kojima im se"/>
  </head>
  <body>
    <article>
      <h1>Uručene nagrade 'Pokretači promena 2019' (VIDEO)</h1>
      <address><time datetime="2019-11-21T14:20:04+00:00">21 Nov 2019, 14:20</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-smohv8ogi1.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Na godišnjoj konferenciji o javnom zagovaranju danas su u Beogradu uručene godišnje nagrade „Pokretači promena 2019“ za aktivne gradjane kojima im se pruža priznanje i finansijska podrška za svoj aktivizam.</p>
      <p>Godišnja nagrada uručena je u četiri kategorije, tako je u prvoj kategoriji „Saradnjom do promene“ nagradu dobio Odbor za ljudska prava Niš za inicijativu „Zajedno do pristupačnosti“ koju je uručio Danilo Rodić, iz Kancelarije za saradnju sa civilnim društvom.</p>
      <p>U kategoriji „Prvi glas gradjana“ nagrada je uručena Savezu mesnih zajednica Stare planine za borbu protiv malih hidroelektrana, koju je uručio aktivista Filip Vukša. Predstavnici Saveza su istakli da oni okupljaju „veterane u borbi za očuvanje prirode“ i poručili „onima koji imaju moć“ da prekinu sa „suicidnom politikom“.</p>
      <p>„Moramo da sačuvamo ne samo reke Stare planine, nego cele Srbije“, poručila je najstarija aktivistkinja Saveza mesnih zajednica Stare planine Minja iz Temske.</p>
      <p>Nagrada u kategoriji „Pohod na aktivizam“ dobio je umetnički festival „Rekonstrukcija“, a dobitnici su kazali da se često zaboravlja da umetnost ima ogroman potencijal da povezuje ljude.</p>
      <p>U četvrtoj kategoriji „Aktivni gradjani: bolje društvo“ nagrada je uručena „Prijateljima dece Srbije“ i Mreži organizacija za decu Srbije za inicijativu za sprečavanje zlouptrebe dece u politici i medijskoj sferi, i za inicijativu „Zajedno smo jači“ Udruženju žena Jug i Udruženju žena Lav.</p>
      <p>Nagrade su dobile i Grupa „Izadji“ za organizaciju prvog Prajda u Novom Sadu, Indjijativa (udruženje iz Indjije) za inicijativu GradjanIN, ekološki pokret „Okvir života“ za otvaranje prve banke semena i Urbana niška gerila.</p>
      <p>Na konferenciji su predstavljeni i rezultati istraživanja „Potreba za promenom – Analiza kapaciteta organizacija civilnog društva u Srbiji za javno zagovaranje“ gde je istaknuto da se nevladine organizacije suočavaju sa tri nivoa izazova koja se tiču komunikacije, internih kapaciteta i motivacije i podsticajnog okruženja.  </p>
      <p>Na predstavljanju istraživanja ocenjeno je da su „rezulatati sumorni“ kada se radi o gradjanima, da 17 odsto gradjana veruje da zaista mogu da promene nešto u svojoj sredini, da se 13 odsto gradjana aktivno uključuje u rešavanje problema i da svega 16 odsto njih smatra da su NVO u stanju da rešavaju probleme u zajednici.</p>
      <p>Generalna direktorka Beogradske otvorene škole Vesna Djukić kazala je na otvaranju godišnje konferencije da je projekat „Aktivni gradjani, bolje društvo“ počeo novembra 2018. godine u saradnji sa Beogradskim fondom za političku izuzetnost i Balkanskom istraživačkom mrežom (BIRN) i da je cilj tog projekta doprinos „boljem demokratskom društvu i razvijanju kulture učeśća gradjana u političkim procesima“.</p>
      <p>Ona je navela da suština demokratije leži u, kako je istakla, partnerstvu.</p>
      <p>„Danas, 21. novembar je dan pokretača promena“, rekla je Djukic.</p>
      <p>Ona je navela da Beogradska otvorena škola više od 25 godina podstiče dijalog i partnerstvo izmedju gradjana, nevladinih organizacija i javne vlasti.</p>
      <p>Direktorka Kancelarije za demokratski i ekonomski razvoj USAID u Srbiji Šenli Pinčoti kazala je da USAID podržava rad NVO u Srbiji skoro dve decenije i dodala da deo te podrške treba da bude i javno zagovaranje.</p>
      <p>„Nažalost uvideli smo da zagovaranje ne postiže željene rezultate“, rekla je ona i dodala da „opada prostor za dijalog i uverenje gradjana da mogu da menjaju stvari“.</p>
      <p>Ona je navela da ih je to upravo inspirisalo da podrže taj projekat koji za cilj ima da unapredi zagovaranje.</p>
      <p>„Ovaj cilj nije lak“, rekla je Pinčoti.</p>
      <p>Na panel diskusiji predstavila su se udruženja i grupe gradjana koja su ukazala na probleme i šta zagovaraju u svojim sredinama.</p>
      <p>Medju tim organizacijama bio je i predsednik fondacije „Tijana Jurić“ Igor Jurić, lozničko udruženje biciklista, Društvo za proučavanje ptica Srbije, Prijatelji dece Srbije, Ujedinjeni ribolovci Srbije i druga udruženja koja su predstavila svoje ciljeve.</p>
      <p>Na konferenciji je prikazan i video o zagovaranjima u lokalnim sredinama.</p>
      <p>(Beta)</p>
    </article>
  </body>
</html>