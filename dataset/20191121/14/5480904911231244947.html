<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/labouriste-predstavili-volebni-program-podle-corbyna-radikalni/1823694?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T14:03:00+00:00"/>
    <meta property="og:title" content="Labouristé představili volební program, podle Corbyna radikální"/>
    <meta property="og:description" content="Londýn - Tři týdny před parlamentními volbami dnes britští labouristé představili svůj volební program. Jejich lídr Jeremy Corbyn dokument označil za &quot;nejradikálnější a nejambicióznější plán&quot; na proměnu Británie za posledních několik desítek let. Zahraniční agentury program popisují jako výrazně levicový a socialistický. Nejsilnější opoziční strana navrhuje zvýšení mezd ve veřejném sektoru, vyšší firemní daně, důslednější boj proti klimatickým změnám či znárodnění částí infrastruktury."/>
  </head>
  <body>
    <article>
      <h1>Labouristé představili volební program, podle Corbyna radikální</h1>
      <address><time datetime="2019-11-21T14:03:00+00:00">21 Nov 2019, 14:03</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Tři týdny před parlamentními volbami dnes britští labouristé představili svůj volební program. Jejich lídr Jeremy Corbyn dokument označil za "nejradikálnější a nejambicióznější plán" na proměnu Británie za posledních několik desítek let. Zahraniční agentury program popisují jako výrazně levicový a socialistický. Nejsilnější opoziční strana navrhuje zvýšení mezd ve veřejném sektoru, vyšší firemní daně, důslednější boj proti klimatickým změnám či znárodnění částí infrastruktury.</p>
      <slideshow>
        <figure>
          <img src="https://i3.cn.cz/6/1574352416_P201911210858101.jpg"/>
        </figure>
        <figure>
          <img src="https://i3.cn.cz/6/1574350142_P201911210817501.jpg"/>
        </figure>
        <figure>
          <img src="https://i3.cn.cz/6/1574333759_P201911210468801.jpg"/>
        </figure>
        <figure>
          <img src="https://i3.cn.cz/6/1574198390_P201911191101501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3373">Fotogalerie: Předvolební kampaň v Británii</a>
        </figcaption>
      </slideshow>
      <p>Předčasné parlamentní volby, které by měly mimo jiné vyřešit pat kolem plánovaného odchodu Británie z Evropské unie, se uskuteční 12. prosince. Podle dnes zveřejněného průzkumu agentury Ipsos MORI by hlasování nyní vyhráli vládní konzervativci premiéra Borise Johnsona s podporou 44 procent voličů, labouristé by skončili s výrazným odstupem na druhém místě (28 procent).</p>
      <p>Program Labouristické strany dnes její lídr představil v anglickém městě Birmingham. "Labouristický program je programem naděje..., který přinese skutečnou změnu," řekl Corbyn. "Program je plný populárních opatření, které politický establishment blokoval celou generaci," dodal.</p>
      <p>Labouristé slibují mimo jiné konec úsporných opatření, která zavedly konzervativní vlády. Nové investice by měly podle nich přesáhnout částku 80 miliard liber (2,4 bilionu Kč).</p>
      <p>V případě, že by nejsilnější opoziční strana vyhrála prosincové volby, chce vyjednat s Evropskou unií novou brexitovou dohodu, kterou by následně předložila ke schválení voličům v referendu. Lidé by přitom mohli hlasovat i pro setrvání v EU.</p>
      <p>Skotsko potřebuje investice, nikoli další referendum o nezávislosti, stojí v labouristickém programu. Podle Corbyna proto není další lidové hlasování ve Skotsku "prioritou".</p>
      <p>Corbyn v Birminghamu pokračoval v útocích na bohaté a mocné. "Pokud by si bankéři, miliardáři a establishment mysleli, že ... si nás mohou koupit, že se vlastně nic nezmění, tak by na nás tak zuřivě neútočili," řekl mimo jiné labouristický lídr.</p>
      <p>Znárodnit by podle svého programu labouristé chtěli část telekomunikačního gigantu BT. Splnit tím hodlají jeden ze svých nejambicióznějších slibů: internetové širokopásmové připojení zdarma pro všechny. Do státních rukou by se měly vrátit také železnice, voda a pošta. Miliardy ze státního rozpočtu by podle strany měly putovat do zdravotnictví, školství a dopravy. Podpořit chtějí labouristé také sociální bydlení. V programu je například i slib zrušení školného na univerzitách či snížení počtu pracovních dní v týdnu.</p>
    </article>
  </body>
</html>