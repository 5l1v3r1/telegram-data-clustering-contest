<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/812db234a787eb60/turul-ii-al-prezidentialelor-din-romania-cetatenii-romani-din-strainatate-vor-putea-sa-voteze-de-maine.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T14:09:42+00:00"/>
    <meta property="og:title" content="Turul II al prezidențialelor din România: Cetățenii români din străinătate vor putea să voteze de mâine"/>
    <meta property="og:description" content="Mâine, de la miezul zilei, începe votarea în cadrul celui de-al doilea tur al alegerilor prezidențiale pentru românii care se află în afara granițelor țării. Astfel, ca și în primul tur, în diasporă, scrutinul se va desfășura timp de trei zile."/>
  </head>
  <body>
    <article>
      <h1>Turul II al prezidențialelor din România: Cetățenii români din străinătate vor putea să voteze de mâine</h1>
      <address><time datetime="2019-11-21T14:09:42+00:00">21 Nov 2019, 14:09</time> by <a rel="author">Jurnal.md</a></address>
      <p>
        <b>Mâine, de la miezul zilei, începe votarea în cadrul celui de-al doilea tur al alegerilor prezidențiale pentru românii care se află în afara granițelor țării. Astfel, ca și în primul tur, în diasporă, scrutinul se va desfășura timp de trei zile.</b>
      </p>
      <p>Vineri, alegătorii sunt așteptați în secțiile de votare între orele 12:00 și 21:00, iar sâmbătă și duminică - între orele 7:00 și 21:00.</p>
      <p>Alegătorii care la ora 21:00 vor fi în sediul secţiei de votare, precum şi cei care vor sta la rând în afara clădirii, vor putea să îşi exercite dreptul la vot până la ora 23:59, cel mult. Pentru evitarea aglomerației, votanții sunt îndemnați să opteze pentru una dintre cele trei zile. Alegătorul trebuie să se prezinte cu un act de identitate valabil în ziua scrutinului.</p>
      <p>Cetățenii români din Republica Moldova își pot exprima opțiunea electorală la oricare dintre cele 37 de secții.<a href="http://www.jurnal.md/ro/news/1624927a96dac877/alegeri-prezidentiale-in-romania-unde-si-cum-pot-vota-romanii-din-republica-moldova.html"> Vedeți aici lista și adresa secțiilor de votare.</a> În cel de-al doilea tur au acces actualul președinte al țării, Klaus Iohannis, susținut de PNL România, precum și șefa PSD Viorica Dăncilă.</p>
    </article>
  </body>
</html>