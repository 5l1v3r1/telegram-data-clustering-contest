<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714590-katatethhke-o-proypologismos-2020-yperpleonasma-436-ekat-eyro-to-2019.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T14:28:00+00:00"/>
    <meta property="og:title" content="Κατατέθηκε ο προϋπολογισμός 2020: Υπερπλεόνασμα 436 εκατ. ευρώ το 2019"/>
    <meta property="og:description" content="Πρωτογενές πλεόνασμα ύψους 3,73% του ΑΕΠ φέτος, το οποίο ξεπερνά κατά 436 εκατ. ευρώ τον στόχο, και 3,58% του ΑΕΠ το 2020, που ξεπερνά οριακά"/>
  </head>
  <body>
    <article>
      <h1>Κατατέθηκε ο προϋπολογισμός 2020: Υπερπλεόνασμα 436 εκατ. ευρώ το 2019</h1>
      <address>
        <time datetime="2019-11-21T14:28:00+00:00">21 Nov 2019, 14:28</time>
      </address>
      <p>Πρωτογενές πλεόνασμα ύψους 3,73% του ΑΕΠ φέτος, το οποίο ξεπερνά κατά 436 εκατ. ευρώ τον στόχο, και 3,58% του ΑΕΠ το 2020, που ξεπερνά οριακά τον στόχο κατά 164 εκατ. ευρώ, προβλέπει το τελικό σχέδιο Προϋπολογισμού του 2020 που κατατέθηκε πριν από λίγα λεπτά στη Βουλή από τον υπουργό Οικονομικών Χρήστο Σταϊκούρα και τον υφυπουργό Οικονομικών Θόδωρο Σκυλακάκη.</p>
      <p>Το υπουργείο Οικονομικών διατηρεί τις προβλέψεις του για την ανάπτυξη στο 2% φέτος και στο 2,8% το 2020, παρότι η Ευρωπαϊκή Επιτροπή βάζει χαμηλότερα τον πήχη (στο 1,8% και στο 2,3% αντιστοίχως), όπως επιβεβαιώθηκε από τη χθεσινή 4η έκθεση ενισχυμένης μεταμνημονιακής εποπτείας. Όσον αφορά στην ανεργία, προβλέπει περαιτέρω αποκλιμάκωσή της από το 17,4% φέτος στο 15,6% την προσεχή χρονιά.</p>
      <p>Ο προϋπολογισμός θα συζητηθεί και θα ψηφιστεί από την Ολομέλεια προτού η Βουλή διακόψει τις εργασίες της για τις γιορτές των Χριστουγέννων. Τον προϋπολογισμό παρέδωσε ο κ. Σταϊκούρας στον Πρόεδρο της Βουλής σε στικάκι.</p>
    </article>
  </body>
</html>