<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019678/%D8%B1%D9%81%D8%AA%D8%A7%D8%B1-%D8%A7%D8%AE%D9%84%D8%A7%D9%82%DB%8C-%D9%85%DB%8C%D8%B1%D8%B2%D8%A7-%D8%AC%D9%88%D8%A7%D8%AF%D8%A2%D9%82%D8%A7-%D8%AA%D9%87%D8%B1%D8%A7%D9%86%DB%8C-%D9%86%D9%85%D9%88%D9%86%D9%87-%D8%B9%D9%85%D9%84%DB%8C-%D8%B3%DB%8C%D8%B1%D9%87-%D8%A7%D9%87%D9%84-%D8%A8%DB%8C%D8%AA-%D8%B9"/>
    <meta property="og:site_name" content="ایسنا"/>
    <meta property="article:published_time" content="2019-11-21T14:12:25+00:00"/>
    <meta property="og:title" content="رفتار اخلاقی «میرزا جوادآقا تهرانی» نمونه عملی سیره اهل‌بیت(ع) بود"/>
    <meta property="og:description" content="ایسنا/خراسان رضوی مدیرعامل بنیاد پژوهش‌های اسلامی آستان قدس رضوی گفت: رفتار اخلاقی «میرزا جوادآقا تهرانی» نمونه عملی سیره اهل‌بیت(ع) بود."/>
  </head>
  <body>
    <article>
      <h6 class="kicker">مدیرعامل بنیاد پژوهش‌های اسلامی آستان قدس مطرح کرد؛</h6>
      <h1>رفتار اخلاقی «میرزا جوادآقا تهرانی» نمونه عملی سیره اهل‌بیت(ع) بود</h1>
      <address><time datetime="2019-11-21T14:12:25+00:00">21 Nov 2019, 14:12</time> by <a rel="author">لیلا نیک‌ذات</a></address>
      <p>ایسنا/خراسان رضوی مدیرعامل بنیاد پژوهش‌های اسلامی آستان قدس رضوی گفت: رفتار اخلاقی «میرزا جوادآقا تهرانی» نمونه عملی سیره اهل‌بیت(ع) بود.</p>
      <p> حجت‌الاسلام والمسلمین محمود مرویان حسینی، امروز ۳۰ آبان ماه در نشست «اخلاق و تربیت آیت‌الله میرزا جواد آقا تهرانی» که در محل بنیاد پژوهش‌های اسلامی آستان قدس رضوی برگزار شد، با بیان این مطلب اظهار کرد: در دنیای کنونی معنویت‌گرایی و اخلاق یک جریان جاری فردی و اجتماعی است، تمایل به رفتارهای اخلاقی و ارتباط با خداوند و سلوک معنوی هم از فطرت انسان مایه می‌گیرد و هم در طی تاریخ توسط بزرگان مطرح شده است.</p>
      <p>وی افزود: در دنیای کنونی شخصیت‌های مختلف، مکاتب گوناگون و جریان‌های مختلف با شعار اخلاق و معنویت برای خود مراکز، موسسات، پیروان، آثار، سلوک و مناسبت‌هایی را ایجاد کرده‌اند.</p>
      <p>مرویان خاطرنشان کرد: این نشان می‌دهد که در آموزه‌های ادیان الهی و به ویژه فرهنگ غنی اسلامی تاکید بر اخلاق و معنویت یک اصل جدی و قابل توجه است، اما تمایز اسلام و به ویژه مکتب اهل‌بیت(ع) با دیگران آن است که در سایه‌سار شخصیت‌ معصومان، عالمان و اندیشمندانی تربیت شده‌اند که هم مروج اخلاق و معنویت بوده و هم خودشان عامل انتقال آموزه‌های اخلاقی هستند و در کنار این امور به مسئله مسئولیت‌پذیری اجتماعی، نیازمندی‌های محرومان و جمع بین دنیا و آخرت نیز توجه جدی دارند.</p>
      <p>مدیرعامل بنیاد پژوهش‌های اسلامی آستان قدس رضوی اظهار کرد: این جنبه‌ تمایز میان اخلاق و معنویت منفعل در برابر اخلاق و معنویت مسئولیت‌پذیر و اخلاق و معنویت اجتماع گریز در برابر اخلاق و معنویت اجتماع‌پذیر است.</p>
      <p>مرویان تصریح کرد: امروز سالروز رحلت آیت‌الله میرزا جواد آقا تهرانی، شخصیت بی‌نظیری است که حدود سه دهه درس خارج فقه و اصول برگزار کرد و سالیال سال هم بحث تفسیر ایشان تشنه‌کامان معارف الهی را سیراب کرد، رفتار اخلاقی ایشان نمونه عملی سیره اهل‌بیت(ع) بود و در عین حال به نیازمندان و به حمایت‌های اجتماعی از آن‌ها توجه جدی داشت و خیریه‌ها، درمانگاه‌هاو مدارس علمیه مختلفی را ایجاد کرد و همچنین رسیدگی به افراد در قالب‌های دین، دیانت و نیازمندی‌های اجتماعی‌،نیز مورد توجه ایشان قرار داشت.</p>
      <p>مدیرعامل بنیاد پژوهش‌های اسلامی آستان قدس رضوی گفت: ایشان شخصیتی بود که از آغاز، پشتیبان انقلاب اسلامی و حمایت‌گر امام محسوب می‌شد و در مراحل پیروزی انقلاب نیز سهم به‌سزایی را در خراسان داشت و در دوران دفاع مقدس با شرایط سخت جسمانی در جبهه‌های دفاع مقدس حضور پیدا می‌کرد و این موضوع را برای خود تکلیف و توفیق می‌دانست.</p>
      <p>مرویان بیان کرد: همه این ویژگی‌ها، جامعیت و ممتاز بودن این شخصیت را نشان می‌دهد و به همین دلیل باید در ترویج اخلاقی این الگوها به جامعه تلاش مضاعف صورت گیرد، تا اخلاق و معنویتی که در فرهنگ اهل‌بیت(ع) است، بتواند با معنویت‌های منفعل و مسئولیت ناپذیز و جامعه گریز -که گاه و بی گاه اسیر جریان‌های استکباری و نظام سلطه هم می‌شوند و در نتیجه فسادهایی را به وجود می‌آورند- مقابله کند.</p>
      <p>انتهای پیام</p>
    </article>
  </body>
</html>