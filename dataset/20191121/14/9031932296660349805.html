<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/dwie-ofiary-tlenku-wegla-na-slasku-strazacy-apeluja-o-rozwage/"/>
    <meta property="og:site_name" content="Polsat News"/>
    <meta property="article:published_time" content="2019-11-21T14:32:00+00:00"/>
    <meta property="og:title" content="Dwie ofiary tlenku węgla na Śląsku. Strażacy apelują o rozwagę"/>
    <meta property="og:description" content="Dwie osoby zmarły w ciągu ostatnich kilku dni w Śląskiem w wyniku zatrucia tlenkiem węgla. Strażacy apelują o rozsądek, sprawdzenie stanu urządzeń grzewczych i przewodów kominowych oraz instalowanie czujników wykrywających czad."/>
  </head>
  <body>
    <article>
      <h1>Dwie ofiary tlenku węgla na Śląsku. Strażacy apelują o rozwagę</h1>
      <address>
        <time datetime="2019-11-21T14:32:00+00:00">21 Nov 2019, 14:32</time>
      </address>
      <p>
        <b>Dwie osoby zmarły w ciągu ostatnich kilku dni w Śląskiem w wyniku zatrucia tlenkiem węgla. Strażacy apelują o rozsądek, sprawdzenie stanu urządzeń grzewczych i przewodów kominowych oraz instalowanie czujników wykrywających czad.</b>
      </p>
      <related>
        <a href="https://www.polsatnews.pl/wiadomosc/2019-02-14/dziecko-zatrulo-sie-czadem-11-letniej-dziewczynki-nie-udalo-sie-uratowac/"/>
      </related>
      <p>Pierwszą w regionie śmiertelną ofiarą tlenku węgla od rozpoczęcia sezonu grzewczego była 56-latka, która zmarła w ubiegłym tygodniu w Świętochłowicach, przebywająca z nią w domu nastolatka trafiła do szpitala.</p>
      <p>Do drugiej tragedii doszło w środę nad ranem w domu jednorodzinnym w Częstochowie. Zmarła tam 86-letnia kobieta. Podtruty tlenkiem węgla został też przebywający w tym samym domu mężczyzna.</p>
      <p>
        <b>Piec gazowy</b>
      </p>
      <p>- Kobietę znaleziono w kuchni. W piwnicy budynku była zamontowany piec gazowy, który prawdopodobnie był źródłem emisji tlenku węgla. Zespół ratownictwa stwierdził brak funkcji życiowych u kobiety. Strażacy dokonali pomiarów i przewietrzyli budynek – powiedziała w czwartek rzeczniczka śląskiej straży pożarnej mł. bryg. Aneta Gołębiowska.</p>
      <p>
        <a href="https://www.polsatnews.pl/wiadomosc/2019-09-18/matka-i-piatka-jej-dzieci-zatruly-sie-czadem-w-najciezszym-stanie-14-latka/">
          <b>ZOBACZ: Sześcioosobowa rodzina zatruła się czadem. 23-latka zasłabła w wannie</b>
        </a>
      </p>
      <p>Głównym źródłem zatruć w budynkach mieszkalnych jest niesprawność przewodów kominowych. Jak wskazują strażacy, wadliwe działanie przewodów może wynikać z ich nieszczelności, braku konserwacji i czyszczenia, wad konstrukcyjnych oraz niedostosowania systemu wentylacji do szczelności nowych okien i drzwi.</p>
      <p>Aby uniknąć zaczadzenia, należy przeprowadzać kontrole, sprawdzać szczelność przewodów kominowych i systematycznie je czyścić. Trzeba też użytkować sprawne urządzenia, w których spalanie odbywa się zgodnie z instrukcją producenta. Nie należy zasłaniać czy przykrywać urządzeń grzewczych oraz zaklejać kratek wentylacyjnych. Wskazane jest także, by często wietrzyć kuchnie i łazienki wyposażone w termy gazowe.</p>
      <p>
        <b>Jak powstaje czad?</b>
      </p>
      <p>Tlenek węgla jest gazem bezwonnym, bezbarwnym i pozbawionym smaku. W układzie oddechowym człowieka wiąże się z hemoglobiną 250 razy szybciej niż tlen, blokując dopływ tlenu do organizmu. Objawami lżejszego zatrucia są ból i zawroty głowy, osłabienie i nudności. Następstwem ostrego zatrucia - przy dużych stężeniach tego gazu - może być nieodwracalne uszkodzenie ośrodkowego układu nerwowego, niewydolność wieńcowa i zawał lub nawet śmierć.</p>
      <p>Czad powstaje podczas procesu niepełnego spalania materiałów palnych, które występuje przy niedostatku tlenu w otaczającej atmosferze. Ma silne własności toksyczne. Gromadzi się głównie pod sufitem, ponieważ ma nieco mniejszą gęstość od powietrza.</p>
      <p>
        <a href="https://www.polsatnews.pl/wideo/plazynski-pawlowicz-jest-wybitnym-prawnikiem-jednak-jej-jezyk-nie-przypada-mi-do-gustu_6760054/">WIDEO - Płażyński: Pawłowicz jest wybitnym prawnikiem, jednak jej język nie przypada mi do gustu</a>
      </p>
      <figure>
        <img src="https://r.dcs.redcdn.pl/http/o2/redefine/cp/zp/zpd5jz48z5jg71uzkzkhdffptnidgmg3.jpg"/>
      </figure>
    </article>
  </body>
</html>