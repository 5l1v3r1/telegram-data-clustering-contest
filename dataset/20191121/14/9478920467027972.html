<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/zakinthos/n-aretakis-i-deyaz-prepei-na-echei-to-monopolio-neroy-sti-zakyntho/"/>
    <meta property="og:site_name" content="ert.gr"/>
    <meta property="article:published_time" content="2019-11-21T14:12:01+00:00"/>
    <meta property="og:title" content="Ν.Αρετάκης: Η ΔΕΥΑΖ πρέπει να έχει το «μονοπώλιο» νερού στη Ζάκυνθο"/>
    <meta property="og:description" content="Με τις φράσεις του Δημάρχου Νικήτα Αρετάκη , «ας τα ξεχάσουν αυτά που ξέρουν» και « θα εισπράξουμε τα λεφτά από όλους » , φράσεις όλο νόημα, και με πολλούς αποδέκτες , ξεκίνησε η χθεσινή συνεδρίαση του ΔΣ της ΔΕΥΑΖ για τη διαδικασία διακανονισμών τελών της δημοτικής επιχείρησης."/>
  </head>
  <body>
    <article>
      <h1>Ν.Αρετάκης: Η ΔΕΥΑΖ πρέπει να έχει το «μονοπώλιο» νερού στη Ζάκυνθο</h1>
      <address><time datetime="2019-11-21T14:12:01+00:00">21 Nov 2019, 14:12</time> by <a rel="author">Διονύσης Νέγκας</a></address>
      <p>Με τις φράσεις του Δημάρχου Νικήτα Αρετάκη , «ας τα ξεχάσουν αυτά που ξέρουν» και « θα εισπράξουμε τα λεφτά από όλους » , φράσεις όλο νόημα, και με πολλούς αποδέκτες , ξεκίνησε η χθεσινή συνεδρίαση του ΔΣ της ΔΕΥΑΖ για τη διαδικασία διακανονισμών τελών της δημοτικής επιχείρησης.</p>
      <p>Η μέχρι τώρα διαδικασία για τα τέλη αλλά και τα συσσωρευμένα οφειλόμενα ποσά ιδιωτών και επιχειρήσεων, προέβλεπε την αίτηση στην υπηρεσία για ένταξη στην πάγια ρύθμιση των 120 δόσεων. Ο Δήμαρχος και νέος Πρόεδρος της ΔΕΥΑΖ, αντέδρασε στη ρύθμιση αυτή και πρότεινε την κατάργηση των εκπτώσεων χρεών και τους διακανονισμούς πληρωμής σε βάθος χρόνου, αφού όπως είπε «με τη λογική αυτή ιδιώτες και επιχειρήσεις θα χρωστάνε και με το ‘’νόμο’’ για χρόνια στη ΔΕΥΑΖ ».</p>
      <p>Ν.Αρετάκης: «Οι υδροφόρες του Δήμου θα τροφοδοτούν με νερό όλο το νησί»</p>
      <p>Το πρόγραμμα του, προκειμένου να γίνει η ΔΕΥΑΖ, όπως τόνισε «το μονοπώλιο του νερού στη Ζάκυνθο», παρουσίασε στην εν λόγω συνεδρίαση ο κ.Αρετάκης. Σύμφωνα με αυτό, ο Δήμος θα προχωρήσει στην αγορά υδροφόρων , προκειμένου να εξυπηρετεί τις ανάγκες, ιδιαίτερα κατά τους θερινούς μήνες, ξενοδοχείων και γενικά των τουριστικών επιχειρήσεων, είτε και οργανισμών του δημοσίου και ιδιωτικού τομέα . Όπως, χαρακτηριστικά υποστήριξε, «τα βυτιοφόρα οχήματα μεταφοράς νερού πωλούν, πάνω από επτά εκατομμύρια κυβικά νερού». Σε αυτό τον ισχυρισμό, αντέδρασε ο πρώην Πρόεδρος της ΔΕΥΑΖ, Παν.Αβράμης, λέγοντας «δήμαρχε μην παρασύρεσαι ,είναι τρελά τα νούμερα που αναφέρεις». Αξίζει να σημειωθεί ότι ο Δήμαρχος, απείλησε με παραίτηση, επειδή, ζητά, όπως τόνισε, «σοβαρές προτάσεις από το διοικητικό συμβούλιο, που θα έχουν αποκλειστικό στόχο την ανάπτυξη της δημοτικής επιχείρησης» .</p>
      <p>Δήμαρχος VS Π.Αβράμης- Κ.Κόκκορης<br/>Δεν έλειψαν και τα φραστικά επεισόδια από την χθεσινή συνεδρίαση της ΔΕΥΑΖ . Το πρώτο από αυτά, εκτυλίχθηκε ανάμεσα, στο, επίσης, πρώην Πρόεδρο της δημοτικής επιχείρησης Κώστα Κόκκορη και τον κ.Αρετάκη, όταν η αναφορά του τελευταίου, άνοιξε το γνωστό ζήτημα για τα χρέη προς τη ΔΕΗ, αλλά και προς νέα ιδιωτική εταιρεία παροχής ηλεκτρικού ρεύματος. Συγκεκριμένα ο κ.Κόκκορης απευθυνόμενος σε όλο το διοικητικό συμβούλιο, είπε ότι δεν άφησε χρέος κατά τη διάρκεια της θητείας του, και κατηγόρησε τον Δήμαρχο ότι λαϊκίζει .«Αν προωθούσα την πολιτική του λαϊκισμού θα έδινα φακέλους με στοιχεία στη δημοσιότητα »,ήταν η απάντηση του κ.Αρετάκη . Στη συνέχεια κ.Αβράμης , ζήτησε από το Δήμαρχο, «να καταστήσει σαφές ότι τα χρέη προς τρίτους της ΔΕΥΑΖ προέρχονται χρονικά πολύ πριν το 2011», και να «σταματήσει να κατηγορεί κάποιους με αόριστες βολές, διότι έχουν και οικογένειες».</p>
      <p>Παραμένουν τα ίδια τέλη, αυξήσεις το 2020<br/>Να σημειωθεί, ελήφθη απόφαση προκειμένου να παραμείνουν αμετάβλητα τα τέλη στους λογαριασμούς της ΔΕΥΑΖ, μέχρι και την ολοκλήρωση του 2019, με την παρατήρηση για επανεξέταση του θέματος το Ά τρίμηνο του 2020, με την προσαρμογή των αυξήσεων. Τέλος, το δεύτερο θέμα, που αφορούσε στον προϋπολογισμό της δημοτικής επιχείρησης, αναβλήθηκε εξαιτίας της έντονης κακοκαιρίας που έπληξε πολλές περιοχές του νησιού, στις οποίες, μετέβη άμεσα ο Δήμαρχος, από κοινού με τις αρμόδιες υπηρεσίες του Δήμου, προκειμένου να δρομολογηθούν οι απαιτούμενες ενέργειες για την αντιμετώπιση των σοβαρών προβλημάτων που προέκυψαν, κυρίως από τα πλημμυρικά φαινόμενα.</p>
      <p>Ρεπορτάζ: Δ.Καρμίρη<br/>στο πλαίσιο πρακτικής της εξάσκησης στην ΕΡΤ Ζακύνθου</p>
    </article>
  </body>
</html>