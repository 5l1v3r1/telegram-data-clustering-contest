<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/zajtseva-ne-hoche-sydity-zajtseva-hoche-dodomu-vynuvatytsya-kryvavogo-dtp-podala-skargu-do-verhovnogo-sudu/"/>
    <meta property="og:site_name" content="VARTA1"/>
    <meta property="article:published_time" content="2019-11-21T14:45:24+00:00"/>
    <meta property="og:title" content="Зайцева не хоче сидіти, Зайцева хоче додому: винуватиця кривавого ДТП подала скаргу до Верховного суду"/>
    <meta property="og:description" content="Зайцева не хоче сидіти, Зайцева хоче додому: винуватиця кривавого ДТП подала скаргу до Верховного суду"/>
  </head>
  <body>
    <article>
      <h1>Зайцева не хоче сидіти, Зайцева хоче додому: винуватиця кривавого ДТП подала скаргу до Верховного суду</h1>
      <address>
        <time datetime="2019-11-21T14:45:24+00:00">21 Nov 2019, 14:45</time>
      </address>
      <p>Post Views: 6 175</p>
      <p>Винуватиця ДТП у Харкові, в якому загинуло шестеро людей і яку засудили до 10 років ув’язнення, подала скаргу до Верховного суду. Про це повідомляє журналістка Тетяна Доцяк, на своїй сторінці в “Facebook”.</p>
      <p>Олена Зайцева просить скасувати вирок і закрити провадження або скоротити термін ув’язнення до 5 років умовного покарання.</p>
      <figure>
        <img src="https://varta1.com.ua/wp-content/uploads/2019/11/590e93e6-097c-45a5-aeca-304dd9eecdf4.jpg"/>
        <figcaption>
          <cite>Фото: Олена Зайцева</cite>
        </figcaption>
      </figure>
      <p>“Пам’ятаємо, Олена Зайцева обіцяла визнати будь-який вирок суду і чесно нести відповідальність, але насправді вважає 10 років тюрми за 6 смертей і 6 покалічених людей надто суворим покаранням. І подала скаргу до Верховного суду. Там просить скасувати вирок, а провадження закрити. Або ж зменшити термін ув’язнення до 5 років умовного покарання. Відшкодування ж Зайцева просить поділити з Дроновим 70 на 30. 70 відсотків Дронову, звісно. Суд поки не взяв скаргу до розгляду, лишив без руху — юридичним терміном, бо скарга оформлена неналежним чином. Адвокатка Зайцевої не пояснила в чому полягає незаконність і необґрунтованість судового рішення та невідповідність призначеного покарання тяжкості кримінального правопорушення. Суд дав адвокатці Зайцевої 15 днів на усунення недоліків”, — пише журналістка.</p>
      <p>Додамо, що інший учасник аварії, Геннадій Дронов також подав скаргу до Верховного суду, однак поки немає інформації чи взято її до розгляду.</p>
      <figure>
        <img src="https://varta1.com.ua/wp-content/uploads/2019/11/a26bd8be-1c46-4123-a2cc-67987e2c64f9.jpg"/>
        <figcaption>
          <cite>Фото: Генадій Дронов</cite>
        </figcaption>
      </figure>
      <p>Також Дронов змінив адвоката. Його інтереси представлятиме адвокат Харківської правозахисної групи Геннадій Токарев.</p>
      <p>Нагадаємо, що і Зайцева, і Дронов нині відбувають покарання — Дронов у виправній колонії на Полтавщині, Зайцева — у виправному центрі на Дніпропетровщині.</p>
      <p><a href="https://varta1.com.ua/prodovzhennya-spravy-rezonansnoyi-dtp-zajtseva-zamist-10-rokiv-v-yaznytsi-prosyt-umovne-pokarannya/">Також додамо</a>, що судовий розгляд гучної справи про ДТП на вулиці Сумській, у Харкові, яке сталося 18 жовтня 2017 року, і в результаті якого шестеро людей загинули і п’ятеро були травмовані, супроводжувалося широким суспільним резонансом, затягуванням слідства, зникненням головних свідків.</p>
      <p>Того вечора, автомобіль “Lexus”, за кермом якого була 21-річна Олена Зайцева, проїхав на червоне світло і на великій швидкості перетнув перехрестя, де за долі секунди врізався в “Volkswagen” (авто другого обвинуваченого Геннадія Дронова), після чого вилетів на тротуар і збив 11 пішоходів, які чекали зеленого сигналу світлофора на пішохідному переході.</p>
      <p>Відразу на місці трагедії загинуло п’ять осіб. Ще шістьох постраждалих доправили в лікарню з ушкодженнями різного ступеня важкості. Одна з них померла в лікарні, не приходячи до тями, після тижневої коми.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>