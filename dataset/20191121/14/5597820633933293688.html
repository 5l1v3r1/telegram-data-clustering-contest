<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/kijeva-apsudz-krieviju-sagrabto-un-atdoto-kugu-sabojasana.a339172/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T14:45:00+00:00"/>
    <meta property="og:title" content="Kijeva apsūdz Krieviju sagrābto un atdoto kuģu sabojāšanā"/>
    <meta property="og:description" content="Krievija atdevusi Ukrainai iepriekš sagrābtos karakuģus ar noskrūvētiem ieročiem un pārējo aprīkojumu, tostarp tualetes podiem, tā apgalvo Ukrainas Jūras spēku vadība pēc tam, kad gadu pēc kuģu sagrābšanas Kerčas šaurumā tie beidzot nogādāti Ukrainas ostā. Krievija apgalvo, ka kuģi atdoti tādā pašā komplektācijā kā aresta laikā.    "/>
  </head>
  <body>
    <article>
      <h1>Kijeva apsūdz Krieviju sagrābto un atdoto kuģu sabojāšanā</h1>
      <address><time datetime="2019-11-21T14:45:00+00:00">21 Nov 2019, 14:45</time> by <a rel="author" href="https://www.lsm.lv/autors/toms-pastors/" target="_blank">Toms Pastors</a></address>
      <p>
        <b>Krievija <a href="https://www.lsm.lv/article-preview/zinas/arzemes/krievija-atdevusi-ukrainai-tris-sagustitos-kugus.a338865/">atdevusi</a> Ukrainai iepriekš sagrābtos karakuģus ar noskrūvētiem ieročiem un pārējo aprīkojumu, tostarp tualetes podiem, tā apgalvo Ukrainas Jūras spēku vadība pēc tam, kad gadu pēc kuģu <a href="https://www.lsm.lv/raksts/zinas/arzemes/krievija-apcietina-sagustitos-ukrainu-jurniekus-es-apsvers-jaunu-sankciju-ieviesanu.a301067/">sagrābšanas Kerčas šaurumā</a> tie beidzot nogādāti Ukrainas ostā. Krievija apgalvo, ka kuģi atdoti tādā pašā komplektācijā kā aresta laikā.    </b>
      </p>
      <p>Noņemtas pat rozetes un tualetes podi – tā Ukrainas Jūras spēku komandieris Ihors Vorončenko raksturojis, viņaprāt, pilnībā sabojātos trīs kuģus – velkoni un divus mazos artilērijas bruņukuterus, kurus kopā ar visu apkalpi pirms gada vardarbīgi aizturēja Kerčas šaurumā netālu no Krimas krastiem. Kuģi Krievijai bija jāatdod pēc Starptautiskā Jūras tiesību tribunāla lēmuma.</p>
      <p>Ukrainas prezidents Volodimirs Zelenskis sola panākt, ka tagad Krievijai nāksies atbildēt arī par kuģu sapostīšanu.</p>
      <p>“Es jau esmu runājis ar admirāli, un ir zināmas lietas, ko nevaru jums atklāt, taču varu teikt, ka trūkst ieroču. Es arī pats redzēju, kādā stāvoklī ir kuģi. Noteikti tiks veikta izmeklēšana, uzzināsim visas detaļas, un prasīsim, lai atdod visu, ko paņēma,” paziņoja Zelenskis.</p>
      <p>Viņš tikās arī ar jūrniekiem, kuri tika atbrīvoti gūstekņu apmaiņā. Prezidenta administrācija to sauc par vienu no viņa politikas panākumiem, taču Zelenskim regulāri nākas atbildēt uz kritiku par pārāk piekāpīgo pozīciju attiecības ar Krieviju. Prezidentam bija jātaisnojas arī šoreiz.</p>
      <p>“Es nepiekritu nekādiem nosacījumiem, vienkārši sazvanījos, lai atgrieztu mūsu jūrniekus un kuģus. Neko neparakstīju un neko neapsolīju,” skaidroja Zelenskis. </p>
      <p>Tikmēr Krievija apgalvo, ka kuģi esot atdoti “normālā stāvoklī” un, ja kaut kas bijis salauzts, tad tā esot Ukrainas vaina. Krievija arī joprojām pieturas pie sava skaidrojuma, ka pirms gada atklāja uguni un taranēja ukraiņu kuģus pēc tam, kad tie veica agresīvus manevrus Krievijas teritoriālajos ūdeņos. Ukraina to tolaik nosauca par Krievijas agresijas kārtējo piemēru un arī uzsvēra, ka tādējādi tika pārkāpta 2003. gada vienošanās, kas dod atļauju abām valstīm netraucēti pārvietoties Kerčas šaurumā un Azovas jūrā.  </p>
      <p> <b>KONTEKSTS: </b></p>
      <p>Krievijas bruņotie spēki pērn 25. novembrī Kerčas šaurumā sagrāba trīs Ukrainas jūras spēku kuģus un<a href="https://www.lsm.lv/raksts/zinas/arzemes/krievija-apcietina-sagustitos-ukrainu-jurniekus-es-apsvers-jaunu-sankciju-ieviesanu.a301067/"> sagūstīja jūrniekus</a>, kuri atradās Maskavā apcietinājumā.</p>
      <p>Maskava incidentu Kerčas šaurumā uzskata par provokāciju un apgalvo, ka Ukrainas kuģi 25. novembrī pārkāpuši Krievijas robežu. Tikmēr neatkarīgie mediji secina, ka incidents noticis starptautiskajos ūdeņos.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/krievija-vares-vel-vairak-ierobezot-pieeju-arvalstu-mediju-saturam.a339231/"/>
        <a href="https://www.lsm.lv/raksts/zinas/latvija/saeima-nosoda-krievijas-rikotas-velesanas-krima-un-sevastopole.a339162/"/>
        <a href="https://www.lsm.lv/raksts/zinas/latvija/eiropas-vietejas-solidaritates-dienas-preilos-viesi-no-ukrainas.a339050/"/>
        <a href="https://www.lsm.lv/raksts/zinas/ekonomika/kalashnikov-koncerns-ar-swedbank-palidzibu-iespejams-parkapis-starptautiskas-sankcijas.a338996/"/>
        <a href="https://www.lsm.lv/raksts/zinas/latvija/neplp-aptur-9-tv-kanalu-retranslaciju.a339007/"/>
        <a href="https://www.lsm.lv/raksts/zinas/arzemes/krievija-atdevusi-ukrainai-tris-sagustitos-kugus.a338865/"/>
        <a href="https://www.lsm.lv/raksts/zinas/arzemes/krievija-nodevusi-ukrainai-sagrabtos-karakugus.a338805/"/>
        <a href="https://www.lsm.lv/raksts/zinas/arzemes/krievija-varetu-atdot-ukrainai-kercas-sauruma-aizturetos-kugus.a338735/"/>
      </related>
    </article>
  </body>
</html>