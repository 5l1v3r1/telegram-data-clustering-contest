<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/21/world/ipa-perissotera-paidia-skotonontai-apo-mazikous-pyrovolismous-sta-spitia-tous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-21T14:29:43+00:00"/>
    <meta property="og:title" content="ΗΠΑ : Περισσότερα παιδιά σκοτώνονται από μαζικούς πυροβολισμούς στα σπίτια τους"/>
    <meta property="og:description" content="Αν και οι πολύνεκρες επιθέσεις σε σχολεία των ΗΠΑ γίνονται πρωτοσέλιδα σε όλο τον κόσμο, η οργάνωση ερεύνησε όλα τα περιστατικά μαζικών πυροβολισμών από το 2009 ως το 2018 και κατέληξε στο συμπέρασμα ότι πολύ περισσότερα παιδιά σκοτώνονται στα σπίτια τους."/>
  </head>
  <body>
    <article>
      <h6 class="kicker">Με βάση έρευνα</h6>
      <h1>ΗΠΑ : Περισσότερα παιδιά σκοτώνονται από μαζικούς πυροβολισμούς στα σπίτια τους</h1>
      <h2>Αν και οι πολύνεκρες επιθέσεις σε σχολεία των ΗΠΑ γίνονται πρωτοσέλιδα σε όλο τον κόσμο, η οργάνωση ερεύνησε όλα τα περιστατικά μαζικών πυροβολισμών από το 2009 ως το 2018 και κατέληξε στο συμπέρασμα ότι πολύ περισσότερα παιδιά σκοτώνονται στα σπίτια τους.</h2>
      <address><time datetime="2019-11-21T14:29:43+00:00">21 Nov 2019, 14:29</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τρία στα τέσσερα παιδιά και έφηβοι στις ΗΠΑ που σκοτώθηκαν σε περιστατικά μαζικών πυροβολισμών την τελευταία δεκαετία ήταν θύματα ενδοοικογενειακής βίας και σε γενικές γραμμές σκοτώθηκαν στα σπίτια τους και όχι στο σχολείο τους, αναφέρει έρευνα που αναμένεται να δώσει την Πέμπτη στη δημοσιότητα η οργάνωση υπέρ του ελέγχου της οπλοκατοχής Everytown.</p>
      <p>Αν και οι πολύνεκρες επιθέσεις σε σχολεία των ΗΠΑ – όπως αυτά στο Νιούταουν του Κονέκτικατ και στο Πάρκλαντ της Φλόριντα – γίνονται πρωτοσέλιδα σε όλο τον κόσμο, η οργάνωση ερεύνησε όλα τα περιστατικά μαζικών πυροβολισμών από το 2009 ως το 2018 και κατέληξε στο συμπέρασμα ότι πολύ περισσότερα παιδιά σκοτώνονται στα σπίτια τους.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>«Δεν πρόκειται για τυχαίες πράξεις βίας και όμως οι άνθρωποι έχουν την εντύπωση ότι τα μακελειά αυτά συμβαίνουν από το πουθενά», δήλωσε η Σάρα Μπερντ- Σαρπς διευθύντρια ερευνών της Everytown.</p>
      <p>Η έκθεση της οργάνωσης βασίζεται σε στοιχεία της αστυνομίας και των δικαστηρίων, αλλά και σε δημοσιεύματα του Τύπου και καταλήγει στο συμπέρασμα ότι δράστης στο 54% των μακελειών ήταν είτε ένα μέλος της οικογένειας ή ο σύντροφος του θύματος.</p>
      <p>Συνολικά 1.121 άνθρωποι σκοτώθηκαν σε 194 περιστατικά μαζικών πυροβολισμών τη δεκαετία που εξετάστηκε, το ένα τρίτο εκ των οποίων ήταν παιδιά ή έφηβοι.</p>
      <p>Σχεδόν τα δύο τρίτα των μακελειών σημειώθηκαν μέσα σε σπίτια.</p>
      <p>Η Μπερντ- Σαρπς επεσήμανε ότι η Everytown ελπίζει η έκθεσή της να βοηθήσει τους πολίτες να κατανοήσουν καλύτερα τα στατιστικά στοιχεία των μακελειών, τα οποία ορίζει ως περιστατικά στα οποία σκοτώνονται τουλάχιστον τέσσερις άνθρωποι, εκτός του δράστη.</p>
      <p>Μόνο το 1% των σχεδόν 35.000 θανάτων από πυροβολισμούς που καταγράφονται κατά μέσο όρο κάθε χρόνο στις ΗΠΑ οφείλεται σε τέτοιου είδους μακελειά, όμως η Μπερντ- Σαρπς επεσήμανε ότι πιστεύει το ενδιαφέρον των πολιτών για τα περιστατικά μαζικών πυροβολισμών ενδέχεται να βοηθήσει στην προώθηση νομοθεσίας για τον περιορισμό της οπλοκατοχής.</p>
      <p>Βασικό αίτημα της Everytown είναι η υιοθέτηση ενός νόμου που θα επιτρέπει στην οικογένεια ή την αστυνομία να ζητούν από δικαστή να κατάσχει τα όπλα κάποιου ο οποίος θεωρούν ότι αποτελεί κίνδυνο για τους άλλους και για τον ίδιο.</p>
      <p>Η οργάνωση πιστεύει επίσης ότι οι θάνατοι από πυροβόλα όπλα θα μειωθούν αποτελεσματικά και με την υιοθέτηση ομοσπονδιακής νομοθεσίας που θα προβλέπει εκτενείς ελέγχους στο ιστορικό όλων όσοι επιθυμούν να αγοράσουν όπλο.</p>
      <p>Πηγή ΑΠΕ-ΜΠΕ</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>