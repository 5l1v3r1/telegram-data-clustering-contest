<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/karta/karta-oos-sytuacziya-sxodi-ukrayiny-21-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T14:52:00+00:00"/>
    <meta property="og:title" content="Карта ООС: ситуація на сході України на 21 листопада"/>
    <meta property="og:description" content="Ситуація на сході країни станом на 21 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 21 листопада</h1>
      <address>
        <time datetime="2019-11-21T14:52:00+00:00">21 Nov 2019, 14:52</time>
      </address>
      <p>
        <b>Ситуація на сході країни станом на 21 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99515/karta-ato-rnbo-2019-11-21-uk_origin.jpg"/>
      </figure>
      <p>Кількість ворожих обстрілів за добу зменшилася до 7, один з них противник здійснив із забороненого Мінськими домовленостями міномету калібру 82 мм.</p>
      <p>Водночас окупанти вчора продемонстрували свою здатність цинічно порушувати будь-які домовленості. Характерним став випадок, коли на одній з ділянок фронту на запит «Тиші» від української сторони для надання допомоги пораненим збройні формування Російської Федерації двічі давали згоду, натомість, підступно продовжували вести вогонь по наших позиціях.</p>
      <p>Упродовж минулої доби поранень внаслідок обстрілів зазнали семеро військовослужбовців зі складу Об’єднаних сил. Усі вони наразі перебувають у медичних закладах.</p>
      <p>
        <b>Луганський напрямок</b>
      </p>
      <p>Тут відбулося 3 обстріли, усі – у другій половині дня.</p>
      <p>З 15:15 російсько-окупаційні війська понад годину з автоматичних станкових гранатометів та кулеметів великого калібру обстрілювали опорні пункти підрозділів Об’єднаних сил, обладнані поблизу Гладосового.</p>
      <p>Після 17:00 ворог з підствольних гранатометів та стрілецької зброї відкривав вогонь неподалік Південного, а близько 18:00 вогнем зі стрілецької зброї провокував наших захисників Новотошківського. Обидва обстріли мали тривалість до 10 хвилин.</p>
      <p>
        <b>Донецький напрямок</b>
      </p>
      <p>Там обліковано 4 випадки порушення режиму тиші.</p>
      <p>З 05:00 майже годину противник з озброєння бойової машини піхоти та кулеметів великого калібру вів вогонь в районі Березового.</p>
      <p>По обіді з озброєння БМП, ручних протитанкових гранатометів та великокаліберних кулеметів окупанти обстріляли військовослужбовців Збройних Сил України, які виконують бойові завдання біля Талаківки, а ввечері з підствольних гранатометів та стрілецької зброї відкривали вогонь на підступах до Мар’їнки.</p>
      <p>Крім того, з 22:30 ворог випустив 4 міни 82-го калібру, вів вогонь зі станкових і ручних протитанкових гранатометів, кулеметів та стрілецької зброї по позиціях наших військ поблизу Пищевика.</p>
      <p>
        <b>Обстановка на сьогодні, 21 листопада</b>
      </p>
      <p>З початку цієї доби до 12:30 російсько-окупаційні війська вогневої активності не проявляли.</p>
      <p>Втрат з нашого боку не зафіксовано.</p>
      <p>зброї.</p>
    </article>
  </body>
</html>