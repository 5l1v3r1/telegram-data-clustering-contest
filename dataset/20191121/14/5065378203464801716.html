<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1031347/aystiro-minyma-mitsotaki-stin-agkyra-h-eyropi-den-ekviazetai-sto-metanasteytiko"/>
    <meta property="og:site_name" content="Newsbomb"/>
    <meta property="article:published_time" content="2019-11-21T14:52:08+00:00"/>
    <meta property="og:title" content="Αυστηρό μήνυμα Μητσοτάκη στην Άγκυρα: Η Ευρώπη δεν εκβιάζεται στο μεταναστευτικό"/>
    <meta property="og:description" content="Διπλό μήνυμα σε Άγκυρα και Ευρώπη έστειλε ο  πρωθυπουργός Κυριάκος Μητσοτάκης από την Κροατία, διαμηνύοντας πως η Ευρώπη δεν εκβιάζεται και υπερθεματίζοντας για την ανάγκη κοινής αντιμετώπισης του προσφυγικού."/>
  </head>
  <body>
    <article>
      <h1>Αυστηρό μήνυμα Μητσοτάκη στην Άγκυρα: Η Ευρώπη δεν εκβιάζεται στο μεταναστευτικό</h1>
      <h2>Διπλό μήνυμα σε Άγκυρα και Ευρώπη έστειλε ο  πρωθυπουργός Κυριάκος Μητσοτάκης από την Κροατία, διαμηνύοντας πως η Ευρώπη δεν εκβιάζεται και υπερθεματίζοντας για την ανάγκη κοινής αντιμετώπισης του προσφυγικού.</h2>
      <address><time datetime="2019-11-21T14:52:08+00:00">21 Nov 2019, 14:52</time> by <a rel="author">Newsroom</a></address>
      <p>Η δήλωση αυτή του πρωθυπουργού έρχεται μετά από τη<a href="https://www.newsbomb.gr/politikh/story/1031165/toyrkiko-ypex-se-mitsotaki-avasimes-kai-atyxeis-oi-diloseis-soy"> σφοδρή επίθεση σε βάρος του από τον εκπρόσωπο του τουρκικού υπουργείου Εξωτερικών, Χαμί Ασκόι που μίλησε για «χειραγώγηση» της κοινής γνώμης και «στρέβλωση» των γεγονότων</a>, αλλά και την απάντηση της ελληνικής πλευράς δια υπουργείου Εξωτερικών πως δε δέχεται μαθήματα από κανέναν.</p>
      <p>Μιλώντας στην ολομέλεια του συνεδρίου του ΕΛΚ στο Ζάγρεμπ, ο πρωθυπουργός κατηγόρησε την Άγκυρα ότι <b>χρησιμοποιεί το μεταναστευτικό ως εργαλείο για διεθνή πίεση και διαμήνυσε πως πρέπει να γίνει σαφές ότι η Ευρώπη δεν μπορεί να εκβιάζεται σε αυτό το ζήτημα.</b></p>
      <h3>Σκληρή απάντηση ΥΠΕΞ στην Άγκυρα: Δεν δεχόμαστε μαθήματα από κανέναν</h3>
      <p><i>«Η πρόσφατη σημαντική αύξηση του αριθμού των μεταναστών και προσφύγων που περνούν το Αιγαίο είναι απαράδεκτη. Είναι επίσης, δυστυχώς, ενδεικτικό ότι το μεταναστευτικό χρησιμοποιείται ως εργαλείο για διεθνή πίεση», </i>ανέφερε χαρακτηριστικά.</p>
      <p>Σημείωσε πως <i>«είναι ώρα για λιγότερες ανεύθυνες δηλώσεις και για περισσότερο ειλικρινή διάλογο».</i> Επίσης, τόνισε πως η συμφωνία μεταξύ της ΕΕ και της Τουρκίας πρέπει να γίνει σεβαστή και κάλεσε την Άγκυρα να εκπληρώσει το μερίδιο της από τη Συμφωνία.</p>
      <p>Απευθυνόμενος στους Ευρωπαίους, ο πρωθυπουργός τόνισε πως <i>«η Ευρώπη δεν μπορεί πλέον να προσποιείται ότι το μεταναστευτικό ζήτημα επηρεάζει μόνο τα κράτη-μέλη που βρίσκονται στα εξωτερικά σύνορα». Σε αυτό το πλαίσιο, αντέτεινε πως ο κανονισμός του Δουβλίνου είναι «τώρα θλιβερά ανεπαρκής για να αντιμετωπίσει το πρόβλημα»</i> και υπογράμμισε: <i>«Ένα κοινό πλαίσιο ασύλου και προστασίας των συνόρων πρέπει να είναι η πρώτη προτεραιότητα. Οι Έλληνες έχουμε κάνει περισσότερα από το μερίδιο που μας αναλογεί».</i></p>
      <p><i>«Πρέπει να κάνουμε τρία πράγματα εάν θέλουμε να αντιμετωπίσουμε αποτελεσματικά το πρόβλημα. Πρέπει να προστατεύσουμε τα σύνορα μας, πρέπει να υπάρξει περισσότερος επιμερισμός και την ίδια ώρα πρέπει να αντιμετωπίσουμε τη ριζική αιτία του προβλήματος, που είναι η πόλεμος καθώς και η φτώχεια σε σημαντικά μέρη του κόσμου»</i> τόνισε ο κ. Μητσοτάκης.</p>
      <figure>
        <iframe src="https://www.facebook.com/plugins/video.php?href=https://www.facebook.com/kyriakosmitsotakis/videos/2715111935178009/&amp;width=500&amp;show_text=false&amp;appId=151006228371001&amp;height=281" width="500" height="281" data-service="Facebook" scrolling="no"/>
      </figure>
      <p>Επίσης, επανέλαβε το μήνυμα πως <b>η Ελλάδα έχει φτάσει στα όρια της</b> και ότι ως χώρα πρώτης εισόδου δεν μπορεί και δεν πρέπει μόνη της να σηκώσει το βάρος των μεταναστευτικών ροών.</p>
      <p><b>Σε ό,τι αφορά την οικονομία</b>, ο κ. Μητσοτάκης εξέπεμψε το μήνυμα ότι η Ελλάδα δεν είναι πλέον το «προβληματικό» κράτος- μέλος για τα προβλήματα της Ευρώπης. «Είναι ένα κράτος με αυτοπεποίθηση, με μια σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος» σημείωσε και προσέθεσε:</p>
      <p><i>«Έχουμε νικήσει τους λαϊκιστές, τόσο από τα αριστερά όσο και από τα δεξιά. Έχουμε εκριζώσει την άκρα δεξιά, δεν είναι πλέον στο Κοινοβούλιο»</i>.</p>
      <p>Τέλος, ο πρωθυπουργός αναφέρθηκε στο <b>ζήτημα της κλιματικής αλλαγής</b> τονίζοντας την ανάγκη το ΕΛΚ να βρεθεί στην πρώτη γραμμή για τη λήψη υπεύθυνων περιβαλλοντικών πολιτικών.</p>
      <p>«Εάν θέλουμε να εφαρμόσουμε επιτυχείς κλιματικές πολιτικές πρέπει να διασφαλίσουμε ότι οι χαμένοι από τη μετάβαση θα πρέπει να προστατευτούν» ανέφερε και συμπλήρωσε: «Έχουμε πάρει την τολμηρή απόφαση στην Ελλάδα να κλείσουμε όλες τις λιγνιτικές μονάδες έως το 2028».</p>
      <p>Πηγή: <a href="https://www.cnn.gr/news/politiki/story/198154/minyma-mitsotaki-se-agkyra-h-eyropi-den-ekviazetai-sto-metanasteytiko">Cnn.gr</a></p>
    </article>
  </body>
</html>