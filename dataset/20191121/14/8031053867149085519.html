<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%ac%cf%84%ce%b9-%ce%b7-%ce%bf%ce%bb%ce%bf%ce%bc%ce%ad%ce%bb%ce%b5%ce%b9%ce%b1-%ce%b5%cf%86%ce%b5%cf%84%cf%8e%ce%bd-%ce%b4%ce%b5%ce%bd-%ce%b8%ce%b1-%ce%bf%cf%81%ce%af%cf%83%ce%b5%ce%b9-%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T14:08:36+00:00"/>
    <meta property="og:title" content="Μάτι: Η Ολομέλεια Εφετών δεν θα ορίσει εφέτη-ανακριτή για τη φονική πυρκαγιά"/>
    <meta property="og:description" content="Απερρίφθη από την Ολομέλεια του Εφετείου της Αθήνας το αίτημα για ορισμό εφέτη ανακριτή που θα αναλάβει να χειριστεί τη δικογραφία για το Μάτι. Ως εκ τούτου, μετά την απόφασή της Ολομέλειας η σχετική δικογραφία θα παραμείνει στα χέρια ανακριτή του Πρωτοδικείου."/>
  </head>
  <body>
    <article>
      <h1>Μάτι: Η Ολομέλεια Εφετών δεν θα ορίσει εφέτη-ανακριτή για τη φονική πυρκαγιά</h1>
      <address>
        <time datetime="2019-11-21T14:08:36+00:00">21 Nov 2019, 14:08</time>
      </address>
      <p>
        <b>Απερρίφθη από την Ολομέλεια του Εφετείου της Αθήνας το αίτημα για ορισμό εφέτη ανακριτή που θα αναλάβει να χειριστεί τη δικογραφία για το Μάτι. Ως εκ τούτου, μετά την απόφασή της Ολομέλειας η σχετική δικογραφία θα παραμείνει στα χέρια ανακριτή του Πρωτοδικείου.</b>
      </p>
      <p>Τη σύγκληση της Ολομέλειας και τον ορισμό εφέτη – ανακριτή είχε ζητήσει από τον περασμένο Σεπτέμβριο, ο προϊστάμενος της εισαγγελίας Εφετών της Αθήνας Γιάννης Μωραϊτάκης, επικαλούμενος τη σοβαρότητα της υπόθεσης.</p>
      <p>Ωστόσο, σήμερα το αίτημα αυτό απερρίφθη από την Ολομέλεια των εφετών και μάλιστα με συντριπτική πλειοψηφία. Κατά πληροφορίες, 85 εφέτες τάχθηκαν υπέρ της απόρριψης του αιτήματος για ορισμό εφέτη ανακριτή και μόλις τρεις συντάχθηκαν με την πρόταση για ορισμό του.</p>
      <p>Κατά τις ίδιες πληροφορίες, αρνητική ήταν και η πρόταση του εισηγητή προ την Ολομέλεια (να μην οριστεί δηλαδή εφέτης – ανακριτής). Όπως ανέφεραν δικαστικές πηγές, κρίσιμο ρόλο στην απόφαση των Εφετών έπαιξε έγγραφο του προϊσταμένου του Πρωτοδικείου Αθηνών προς την Ολομέλεια. Με αυτό ο προϊστάμενος του Πρωτοδικείου ενημέρωνε τους εφέτες ότι μέσα στον ερχόμενο Δεκέμβριο ο τακτικός ανακριτής που χειρίζεται την ογκώδη δικογραφία για το Μάτι, ολοκληρώνει την κύρια ανάκριση με τις απολογίες των κατηγορουμένων.</p>
      <p>Υπενθυμίζεται ότι κατά τις φονικές πυρκαγιές της 23ης Ιουλίου του 2018 έχασαν την ζωή τους 102 άτομα ενώ εκατοντάδες οικογένειες είδαν τις περιουσίες τους να γίνονται στάχτες. Για την υπόθεση είχαν ασκηθεί ποινικές διώξεις από την εισαγγελία Πρωτοδικών της Αθήνας για σειρά αδικημάτων σε βαθμό πλημμελήματος σε βάρος 20 προσώπων.</p>
      <p>Στη συνέχεια η υπόθεση διαβιβάστηκε στον τακτικό ανακριτή για τα περαιτέρω. Μεταξύ των κατηγορουμένων είναι η πρώην περιφερειάρχης Αττικής Ρένα Δούρου, ο πρώην δήμαρχος Μαραθώνα Ηλίας Ψινάκης, ο πρώην γ.γ Πολιτικής Προστασίας Ιωάννης Καπάκης, στελέχη της Γενικής Γραμματείας Πολιτικής Προστασίας, της ΕΛ.ΑΣ, κ.ά.</p>
      <p>Κατά περίπτωση, οι κατηγορούμενο θα κληθούν να απολογηθούν στον τακτικό ανακριτή το επόμενο διάστημα για, εμπρησμό από αμέλεια, ανθρωποκτονία από αμέλεια κατά συρροή και δια παραλείψεως και σωματικές βλάβες κατά συρροή, δια παραλείψεως και από αμέλεια από υπόχρεους και μη.</p>
      <p>Αξίζει να σημειωθεί ότι οι εισαγγελείς που ερεύνησαν την υπόθεση των πυρκαγιών του 2018 και άσκησαν τις διώξεις σε πόρισμα καταπέλτη – 293 σελίδων έχουν περιγράψει μόνον λάθη, παραλείψεις, έλλειψη συντονισμού και απόλυτη ανυπαρξία του μηχανισμού Πολιτικής Προστασίας, που οδήγησαν στην εκατόμβη των νεκρών και τις ανυπολόγιστες καταστροφές στην Ανατολική Αττική.</p>
    </article>
  </body>
</html>