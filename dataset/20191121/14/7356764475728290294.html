<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191121_04728979/dieven-graaien-zo-veel-mogelijk-iphones-uit-rekken-switch"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-21T14:49:00+00:00"/>
    <meta property="og:title" content="Dieven graaien zo veel mogelijk iPhones uit de rekken bij Switch"/>
    <meta property="og:description" content="Enkele brutale dieven sloegen donderdag toe in de Switchvestiging van het shoppingpark in Olen. Drie personen gingen de winkel binnen en terwijl er eentje ..."/>
  </head>
  <body>
    <article>
      <h1>Dieven graaien zo veel mogelijk iPhones uit de rekken bij Switch</h1>
      <address>
        <time datetime="2019-11-21T14:49:00+00:00">21 Nov 2019, 14:49</time>
      </address>
      <p>
        <b>Olen - Enkele brutale dieven sloegen donderdag toe in de Switchvestiging van het shoppingpark in Olen. Drie personen gingen de winkel binnen en terwijl er eentje aan de deur bleef staan, graaiden de twee anderen zo veel mogelijk toestellen uit de rekken.</b>
      </p>
      <p>Ze trokken daarbij de beveiligingskabeltjes stuk. Daarna sloegen ze op de vlucht. Een uitbater van een naastgelegen winkel en een passant zagen de feiten gebeuren en zetten de achtervolging in. Zij konden een verdachte staande houden. Intussen was de politie gealarmeerd en de agenten kwamen met meerdere ploegen ter plaatse.</p>
      <p>De politie hield een zoekactie in de omgeving, maar kon de twee niet opsporen. Een getuige had eerder gezien hoe twee verdachte personen aan de Geelseweg in een auto stapten. Vermoedelijk werden de dieven opgepikt door een kompaan.</p>
      <p>De opgepakte verdachte, een 17-jarige Roemeense vrouw, werd in de boeien geslagen en overgebracht naar het hoofdcommissariaat van de politie te Herentals. Zij wordt ter beschikking gesteld van de jeugdrechter. De dieven konden negen iPhones, een iWatch en een laptop buitmaken. Een andere laptop werd teruggevonden.</p>
    </article>
  </body>
</html>