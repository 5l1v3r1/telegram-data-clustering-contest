<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592749/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87%E0%A6%B0-%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C-%E0%A6%A8%E0%A6%BF%E0%A6%9A%E0%A7%8D%E0%A6%9B%E0%A7%87%E0%A6%A8-%E0%A6%AE%E0%A7%81%E0%A6%AE%E0%A6%BF%E0%A6%A8%E0%A7%81%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T14:17:00+00:00"/>
    <meta property="og:title" content="গোলাপি বলের চ্যালেঞ্জ নিচ্ছেন মুমিনুল"/>
    <meta property="og:description" content="ইন্দোর টেস্টে ভারতের পেস বোলিংয়ের সামনে কঠিন সংগ্রাম করতে হয়েছে বাংলাদেশকে। এবার ফ্লাডলাইটের আলোতে কাজটা আরও কঠিন সফরকারী ব্যাটসম্যানদের। অধিনায়ক মুমিনুল হকও স্পষ্ট বুঝতে পারছেন বিষয়টি। তিন দিনে শেষ হয়েছে ইন্দোর টেস্ট। ব্যাটিং ব্যর্থতায় ইনিংস ব্যবধানে হারের পর নতুন পরীক্ষার সামনে..."/>
  </head>
  <body>
    <article>
      <h1>গোলাপি বলের চ্যালেঞ্জ নিচ্ছেন মুমিনুল</h1>
      <address><time datetime="2019-11-21T14:17:00+00:00">21 Nov 2019, 14:17</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/21/0e4aede0c7f2b53e513583cb08cdc607-5dd69f34bc4ac.jpg"/>
        <figcaption>প্রধান কোচ রাসেল ডোমিঙ্গোর সঙ্গে টেস্ট অধিনায়ক মুমিনুল হক</figcaption>
      </figure>
      <p>
        <b>ইন্দোর টেস্টে ভারতের পেস বোলিংয়ের সামনে কঠিন সংগ্রাম করতে হয়েছে বাংলাদেশকে। এবার ফ্লাডলাইটের আলোতে কাজটা আরও কঠিন সফরকারী ব্যাটসম্যানদের। অধিনায়ক মুমিনুল হকও স্পষ্ট বুঝতে পারছেন বিষয়টি।</b>
      </p>
      <p>তিন দিনে শেষ হয়েছে ইন্দোর টেস্ট। ব্যাটিং ব্যর্থতায় ইনিংস ব্যবধানে হারের পর নতুন পরীক্ষার সামনে বাংলাদেশ। নিজেদের ইতিহাসে প্রথম দিবা-রাত্রির টেস্ট খেলতে নামছে কলকাতার ইডেন গার্ডেনসে। আগামীকাল (শুক্রবার) থেকে শুরু হতে যাওয়া এই টেস্টে মানিয়ে নেওয়াটাই হবে সবচেয়ে বড় চ্যালেঞ্জ।</p>
      <p>সংবাদ সম্মেলনে মুমিনুল স্বীকারও করলে, ‘ফ্লাডলাইটের কারণে গোলাপি বল অনেক বেশি চ্যালেঞ্জিং হবে। বলে যে উজ্জ্বলতা থাকে, সেটা লাইটের কারণে অনেক সময় ব্যাটসম্যানদের জন্য চ্যালেঞ্জিং হয়ে দাঁড়াবে। পাশাপাশি ফিল্ডিংও একটু চ্যালেঞ্জিং হবে। সব মিলিয়ে ব্যাটিং ও ফিল্ডিং কঠিন হবে। আমার মতে, শতভাগ ফোকাস থাকতে হবে। প্রত্যেকটি বল দেখেশুনে খেলতে হবে। তাহলে হয়তো ভালো করা সম্ভব।’</p>
      <p>গোলাপি বলের টেস্ট নিয়ে আলোচনা হচ্ছে বিস্তর। তাতে ক্রিকেটারদের ফোকাস নড়ে যাওয়ার সম্ভাবনা কতটা? মুমিনুল অবশ্য তেমনটা মনে করছেন না, ‘আমার কাছে কোনোভাবে মনে হয় না এসব প্রভাব ফেলবে। কারণ পেশাদার ক্রিকেটার হিসেবে এসব চিন্তা আসাই উচিত না। আপনার কাজ আপনি ঠিক মতো করবেন, আমার কাজ আমি করব। যার যার কাজ ঠিক মতো করতে হবে। আমার কাছে মনে হয় পেশাদার ক্রিকেটার হিসেবে বিষয়গুলো মনে আসার সুযোগ নেই।’</p>
      <p>টেস্টে দর্শক ফেরাতে গোলাপি বলের ম্যাচ ভালো ভূমিকা রাখবে বলে মনে করেন মুমিনুল, ‘আমার কাছে মনে হয় প্রতিযোগিতা অনেক গুরুত্বপূর্ণ। আপনি যদি দর্শক ফেরাতে চান, তাহলে গোলাপি বল ভালো কাজে দেবে।’</p>
      <p>রোমাঞ্চ সঙ্গী থাকলেও ম্যাচেই ফোকাস মুমিনুলের। বললেন, ‘দিন শেষে আমাদের ক্রিকেটই খেলতে হবে, সেটা গোলাপি হোক বা লাল বলে। হয়তো সবার মধ্যে রোমাঞ্চ কাজ করছে। কিন্তু গোলাপি বলে আমাদের কিভাবে খেলতে হবে, সেটাই সবচেয়ে গুরুত্বপূর্ণ। আমাদের ভাবনা ‍জুড়ে সেটাই আছে।’</p>
      <p>কিন্তু নতুন এই পথচলার প্রস্তুতিটা ভালো হয়নি বাংলাদেশের। টেস্ট অধিনায়কের তাই আক্ষেপ, ‘আমরা ওরকম কোনও সুযোগ পাইনি। গোলাপি বলে টেস্ট ম্যাচ খেলতে চাইলে আপনার প্রস্তুতি ম্যাচ খেলা দরকার ছিল। এখন যেহেতু (সুযোগ) হয়নি, সেটা নিয়ে কথা বলে লাভ নেই।’</p>
      <p>ইন্দোর টেস্টে দুই ওপেনারের ব্যর্থতায় পরবর্তী ব্যাটসম্যানদের কঠিন সংগ্রামে পড়তে হয়েছিল। ইডেন টেস্টের আগে ওপেনারদের প্রতি মুমিনুলেল আহ্বান, ‘যে ভুলগুলো গত টেস্টে হয়েছে, এবার সেই ভুলগুলো কম করতে পারলে দলের জন্য ভালো হবে। যাদের বিপক্ষে খেলব, একটু ধৈর্য ধরে ব্যাটিং করতে হবে। আশা করি ওপেনাররা সেটা বুঝতে পারবে।’</p>
      <footer>/আরআই/কেআর/</footer>
    </article>
  </body>
</html>