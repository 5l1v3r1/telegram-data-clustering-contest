<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-zrusil-premieru-filmu-the-banker-pro-apple-tv/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T14:51:37+00:00"/>
    <meta property="og:title" content="Apple zrušil premiéru filmu The Banker pro Apple TV+"/>
    <meta property="og:description" content="Když média informovala o obsahu streamovací služby Apple TV+, byla mimo jiné řeč o filmu The Banker. Jeho premiéra se měla tento týden odehrát na výročním festivalu amerického filmového institutu v Los Angeles, v kinech se měl objevit 6. prosince a posléze se ho měli dočkat předplatitelé služby Apple TV+. Apple se ale nakonec rozhodl, že přinejmenším na festivalu svůj film nakonec neuvede."/>
  </head>
  <body>
    <article>
      <h1>Apple zrušil premiéru filmu The Banker pro Apple TV+</h1>
      <address><time datetime="2019-11-21T14:51:37+00:00">21 Nov 2019, 14:51</time> by <a rel="author">Amaya Tomanová</a></address>
      <p>Když média informovala o obsahu streamovací služby Apple TV+, byla mimo jiné řeč o filmu The Banker. Jeho premiéra se měla tento týden odehrát na výročním festivalu amerického filmového institutu v Los Angeles, v kinech se měl objevit 6. prosince a posléze se ho měli dočkat předplatitelé služby Apple TV+. Apple se ale nakonec rozhodl, že přinejmenším na festivalu svůj film nakonec neuvede.</p>
      <slideshow>
        <figure>
          <img src="https://jablickar.cz/wp-content/uploads/2019/11/The-Banker-film-2.jpg"/>
        </figure>
        <figure>
          <img src="https://jablickar.cz/wp-content/uploads/2019/11/The-Banker-film-3.jpg"/>
        </figure>
        <figure>
          <img src="https://jablickar.cz/wp-content/uploads/2019/11/The-Banker-film-4.jpg"/>
        </figure>
        <figcaption>
          <a href="https://jablickar.cz/apple-zrusil-premieru-filmu-the-banker-pro-apple-tv/gallery/148974,148972,148973,148974,148971">+ 1 Fotka</a>
        </figcaption>
      </slideshow>
      <p>Ve svém oficiální prohlášení společnost uvedla, že důvodem jejího rozhodnutí byly jisté obavy, které se v souvislosti s filmem objevily v průběhu minulého týdne. <i>„Spolu s filmaři potřebujeme nějakou dobu k tomu, abychom je prostudovali a určili co nejlepší příští kroky,“</i> uvádí Apple. Podle listu The New York Times se Apple musí ještě rozhodnout, kdy (a zda vůbec) se odehraje premiéra snímku The Banker v kinech.</p>
      <p>The Banker je jeden z prvních filmů z řady původní tvorby pro Apple TV+. Zrovna tento snímek vyvolával nemalé očekávání a v souvislosti s ním se hovořilo také o jistém potenciálu, co se týče filmových ocenění. Hlavními hvězdami filmu jsou Anthony Mackie a Samuel L. Jackson, děj je inspirován skutečným příběhem a vypráví o revolučních byznysmenech Bernardu Garrettovi a Joe Morrisovi. Oba hrdinové chtějí v nelehké atmosféře šedesátých let minulého století pomoci ostatním afroameričanům dosáhnout jejich amerického snu.</p>
      <figure>
        <iframe src="https://www.youtube.com/embed/hp33zFcvyRU" width="670" height="397" data-service="Youtube" scrolling="no"/>
      </figure>
      <p>Magazín <a href="https://deadline.com/2019/11/unforseen-developments-force-afi-fest-cancellation-of-closing-film-apples-the-banker-marriage-story-will-replace-tomorrow-night-1202791283/">Deadline</a> informoval o tom, že důvodem pozastavení je probíhající vyšetřování, související s rodinou Bernarda Garretta seniora – jednoho z mužů, o kterých snímek vypráví. Apple ve svém prohlášení žádné bližší podrobnosti nespecifikoval, uvedl ale, že detaily by se v nejbližší době měly dostat na veřejnost.</p>
      <figure>
        <a href="https://jablickar.cz/kdy-vyjdou-nove-epizody-serialu-na-apple-tv/the-banker/">
          <img src="https://jablickar.cz/wp-content/uploads/2019/11/The-Banker.jpg"/>
        </a>
        <figcaption>The Banker</figcaption>
      </figure>
    </article>
  </body>
</html>