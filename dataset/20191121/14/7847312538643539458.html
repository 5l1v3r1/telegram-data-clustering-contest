<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474043-kandydat-w-prawyborach-dobrym-druhem-grzegorza-schetyny"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T14:46:15+00:00"/>
    <meta property="og:title" content="Kandydat w prawyborach dobrym druhem Grzegorza Schetyny. Thriller polityczny opozycji tak naprawdę jest farsą"/>
    <meta property="og:description" content="Wynik tej rywalizacji jest przesądzony i z góry wiadomy. W slangu określany jest jako „ustawka”."/>
  </head>
  <body>
    <article>
      <h1>Kandydat w prawyborach dobrym druhem Grzegorza Schetyny. Thriller polityczny opozycji tak naprawdę jest farsą</h1>
      <address><time datetime="2019-11-21T14:46:15+00:00">21 Nov 2019, 14:46</time> by <a rel="author" href="https://wpolityce.pl/autorzy/135-jerzy-jachowicz" target="_blank">Jerzy Jachowicz</a></address>
      <p>
        <b>Platforma Obywatelska i jej lider Grzegorz Schetyna zafundowali nam rzekomy thriller polityczny, który tak naprawdę jest farsą. Zwykłą błazenadą, w której aktorzy, dwoje polityków Platformy będzie udawało, że uczestnicząc w tzw. prawyborach wewnątrz partyjnych, które mają wyłonić kandydata do startu w wyborach prezydenckich, biorą udział w autentycznej rywalizacji.</b>
      </p>
      <p>Wynik tej rywalizacji jest przesądzony i z góry wiadomy. W slangu określany jest jako „ustawka”. Prawybory są jedynie kolejnym chwytem Grzegorza Schetyny, walczącego jak lew o utrzymanie przywództwa Platformy.</p>
      <p>Jedynej do późnego wtorkowego wieczoru kandydatce Platformy do startu w wyborach prezydenckich Małgorzacie Kidawie-Błońskiej, niespodziewanie rzucił wyzwanie wewnętrznej rywalizacji partyjnej prezydent Poznania Jacek Jaśkowiak. Pojawienie się w ostatniej chwili rywala Kidawy-Błońskiej, właśnie jak w thrillerze na minutę przed północą, kiedy mijał termin zgłaszania się kandydatów, stało się sensacją dnia dla mediów i  opinii publicznej. Przede wszystkim jednak pożywką dla ożywienia wewnątrz partyjnych rozmów na inne tematy niż rozdrapywanie przyczyn bolesnej porażki w wyborach do Sejmu i analizy jej przyczyn. Ważnym akcentem wzmocnienia zachwianej pozycji Grzegorza Schetyny, przed którym stanęło kolejne „poważne” wyzwanie, będzie takie sterowanie prawyborami oraz czuwanie nad ich przygotowaniem i przebiegiem, aby wyłonić najlepszego kandydata, zdolnego do pokonania Andrzeja Dudy. Że tą kandydatką zostanie Małgorzata Kidawa-Błońska nikt wątpliwości nie ma, co właśnie stanowi punkt centralny tych prawyborów, pozwalających nazwać je farsą.</p>
      <p>Proces, najpierw wyłonienia kandydata (aczkolwiek tylko inscenizowany), a następnie stworzenie odpowiednich warunków do jego startu, takich jak utworzenie Komitetu Wyborczego, Sztabu Wyborczego, Honorowego Komitetu Poparcia Kandydata PO, będzie wybiegał daleko poza termin wyborów szefa partii, planowany w styczniu przyszłego roku. Zaś w tym procesie wszystkie główne nici pozostaną skupione w rękach Schetyny. Obalenie go przez „stado młodych wilków” Platformy z każdym upływającym od wyborów tygodniu staje się trudniejsze. Po to był mu potrzebny Jacek Jaśkowiak i jego nagłe olśnienie o starcie w prawyborach.</p>
      <p>Swoją drogą, ciekawe, których prezydentów dużych miast Grzegorz Schetyna może liczyć na podobne wsparcie, jak Jacka Jaśkowiaka?</p>
    </article>
  </body>
</html>