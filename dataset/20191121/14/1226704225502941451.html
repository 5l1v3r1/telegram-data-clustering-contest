<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/tenis-dc-djokovic-specatil-postup-srb/431532-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T14:20:00+00:00"/>
    <meta property="og:title" content="DAVIS CUP: Srbsko a Nemecko do štvrťfinále, Francúzi skončili"/>
    <meta property="og:description" content="Srbsko sa vo štvrťfinále stretne v piatok s Ruskom. Vlaňajší finalisti súťaže Francúzi už do vyraďovačky postúpiť nemôžu, už v stredu stratili šancu aj obhajcovia trofeje Chorváti."/>
  </head>
  <body>
    <article>
      <h1>DAVIS CUP: Srbsko a Nemecko do štvrťfinále, Francúzi skončili</h1>
      <h2>Srbsko sa vo štvrťfinále stretne v piatok s Ruskom. Vlaňajší finalisti súťaže Francúzi už do vyraďovačky postúpiť nemôžu, už v stredu stratili šancu aj obhajcovia trofeje Chorváti.</h2>
      <address><time datetime="2019-11-21T14:20:00+00:00">21 Nov 2019, 14:20</time> by <a rel="author">TASR</a></address>
      <p>Madrid 21. novembra (TASR) - Tenisti Srbska postúpili medzi najlepšiu osmičku finálového turnaja Davisovho pohára v Madride. Vo štvrtkovom dueli A-skupiny viedli už po dvojhrách nad Francúzskom 2:0 a zabezpečili si tak prvenstvo v tabuľke.</p>
      <p>Účasť Srbov vo štvrťfinále spečatil Novak Djokovič triumfom nad Benoitom Pairem 6:3 a 6:3. "V oboch setoch som v rozhodujúcich chvíľach zobral súperovi servis. S Benoitom nikdy nie je ľahké hrať," uviedol Djokovič po svojom 14. daviscupovom singlovom triumfe za sebou. Pred ním si Filip Krajinovič poradil s Jo-Wilfriedom Tsongom rovnako v dvoch setoch 7:5 a 7:6 (5).</p>
      <p>Srbsko sa vo štvrťfinále stretne v piatok s Ruskom. Vlaňajší finalisti súťaže Francúzi do vyraďovačky už postúpiť nemôžu, v stredu stratili šancu aj obhajcovia trofeje Chorváti.</p>
      <p>Do štvrťfinále sa dostali aj Nemci, ktorí potrebovali proti Čile získať aspoň bod. O ten sa postaral hneď v prvej dvojhre Philipp Kohlschreiber, ktorý zdolal Nicolasa Jarryho 6:4 a 6:3. Nemci sa v boji o postup do semifinále stretnú s víťazom E-skupiny (Veľká Británia alebo Kazachstan).</p>
      <p>
        <b>Finálový turnaj Davisovho pohára:</b>
      </p>
      <p><b>A-skupina:<br/>Francúzsko - Srbsko 0:2</b> po dvojhrách</p>
      <p>Jo-Wilfried Tsonga - Filip Krajinovič 5:7, 6:7 (5)</p>
      <p>Benoit Paire - Novak Djokovič 3:6, 3:6</p>
      <p>
        <b>C-skupina:</b>
      </p>
      <p>Nemecko - Čile 1:1 po dvojhrách</p>
      <p>Philipp Kohlschreiber - Nicolas Jarry 6:4, 6:3</p>
      <p>Jan-Lennard Struff - Christian Garin 7:6 (3), 6:7 (7), 6:7 (8)</p>
      <p>
        <b>E-skupina:</b>
      </p>
      <p>Veľká Británia - Kazachstan 1:1 po dvojhrách</p>
      <p>Kyle Edmund - Michail Kukuškin 6:3, 6:3</p>
      <p>Daniel Evans - Alexander Bublik 7:5, 4:6, 1:6</p>
      <related>
        <h4>Prečítajte si aj:</h4>
        <a href="https://www.teraz.sk/sport/dc-australia-sa-pridala-k-stvrtfinal/431375-clanok.html"/>
        <a href="https://www.teraz.sk/sport/dc-domaci-spanieli-zdolali-na-uvod-r/431142-clanok.html"/>
      </related>
    </article>
  </body>
</html>