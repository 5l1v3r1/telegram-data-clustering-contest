<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/adina-valean-restul-comisiei-von-der-leyen-vor-primi-votul-parlamentului-european-noiembrie-306583.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T14:42:07+00:00"/>
    <meta property="og:title" content="Echipa Ursulei von der Leyen va primi votul Parlamentului European în 27 noiembrie / Dacă rezultatul va fi pozitiv, Adina Vălean va prelua portofoliul Transporturilor"/>
    <meta property="og:description" content="Noul președinte al Comsiei Europene, Ursula von der Leyen, și titularii săi de portofolii vor primi votul Parlamentului European în 27 noiembrie, în cadrul sesiunii plenare de la Strasbourg, potrivit..."/>
  </head>
  <body>
    <article>
      <h1>Echipa Ursulei von der Leyen va primi votul Parlamentului European în 27 noiembrie / Dacă rezultatul va fi pozitiv, Adina Vălean va prelua portofoliul Transporturilor</h1>
      <address><time datetime="2019-11-21T14:42:07+00:00">21 Nov 2019, 14:42</time> by <a rel="author">Vladimir Ionescu</a></address>
      <p>Noul președinte al Comsiei Europene, Ursula von der Leyen, și titularii săi de portofolii vor primi votul Parlamentului European în 27 noiembrie, în cadrul sesiunii plenare de la Strasbourg, potrivit caleaeuropeana.ro.<br/><br/>Vestea vine în contextul în care Conferința președinților, care îi reunește pe David Sassoli, liderul Parlamentului European, și pe conducătorii grupurilor politice, a încheiat, joi, procesul de audiere al comisarilor europeni. În aceste condiții, Comisia von der Leyen își poate începe mandatul la 1 decembrie.<br/><br/>„În ultimele două luni, Parlamentul European și-a asumat rolul democratic, evaluând îndeaproape performanțele comisarilor desemnați. Audierile au fost detaliate și uneori dificile, dar au oferit un mod unic și transparent pentru deputați de a verifica pregătirea comisarilor desemnați pentru postul alocat. <br/><br/>Astăzi am încheiat evaluarea finală și suntem gata să votăm Colegiul complet al comisarilor săptămâna viitoare. În următorii cinci ani, Europa se va confrunta cu numeroase probleme – de la furnizarea de soluții pe termen lung privind migrația și azilul, până la asumarea leadership-ului internațional în lupta împotriva schimbărilor climatice. <br/><br/>Avem nevoie de o Comisie Europeană gata să acționeze asupra problemelor care contează pentru europeni. Asigurând legătura directă cu cetățenii UE, Parlamentul va continua să tragă la răspundere Comisia și să se asigure că își îndeplinește promisiunile”, a declarat David Sassoli, după încheierea reuniunii, citat de un comunicat al Parlamentului European.</p>
    </article>
  </body>
</html>