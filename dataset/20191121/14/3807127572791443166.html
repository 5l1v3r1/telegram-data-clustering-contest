<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/190-teenlife/55590-izborat-na-badeshte-e-interesen-i-zabaven-s-bazar-na-profesiite/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-21T14:38:00+00:00"/>
    <meta property="og:title" content="Изборът на бъдеще е интересен и забавен с Базар на професиите"/>
    <meta property="og:description" content="Пътешествие в света на десетки професии очаква деца и младежи на възраст 8-16 години този петък и събота по време на петото издание на инициативата “Базар на професиите” в София Тех Парк"/>
  </head>
  <body>
    <article>
      <h1>Изборът на бъдеще е интересен и забавен с Базар на професиите</h1>
      <address>
        <time datetime="2019-11-21T14:38:00+00:00">21 Nov 2019, 14:38</time>
      </address>
      <p>Пътешествие в света на десетки професии очаква деца и младежи на възраст 8-16 години този петък и събота по време на петото издание на инициативата “Базар на професиите” в София Тех Парк. Неин организатор е Българската мрежа на Глобалния договор на ООН (БМГД), а целта на мащабното събитие е да даде възможност на младите хора да се ориентират за своето кариерно бъдеще много преди да са изправени пред този житейски избор. Официалното откриване е на 22 ноември (петък) от 10:00 ч. и в него ще се включат Огнян Траянов, председател на Българската мрежа на Глобалния договор на ООН, д-р Джейн Муита, представител на УНИЦЕФ в България, и представители на участниците.</p>
      <p><i>“Колективните усилия на отговорните компании в България са от първостепенно значение за утвърждаването на устойчиви решения с дългосрочен ефект за бъдещите поколения. Програмата, организирана от Българската мрежа на Глобалния договор на ООН, постига именно това, като сплотява компании с цел да насочат вниманието си към младите хора и създаването на устойчиво бъдеще. Ролята на бизнеса е да бъде иновативен не само в сферата на продуктите и услугите, които предлага, но също така и при преодоляване на предизвикателствата пред устойчивото развитие и откриване на потенциални възможности.”</i>, казва Оле Хансен, директор “Глобални операции” в Глобалния договор на ООН в Ню Йорк, в специално поздравително писмо за откриването на Базара.</p>
      <p>По време на Базара над 40 специалисти ще разкажат за забавните и предизвикателни страни на своите професии, ще демонстрират експерименти пред посетителите и ще отговарят на въпроси.</p>
      <p>“Базар на професиите” ще протече в две паралелни линии в  двата дни - с щандове и презентации. В петък, лекциите ще бъдат посетени от ученици, които ще могат да видят, че научената от тях теория има своето реално практическо измерение. Съботният ден пък е с отворен вход за всички любопитни хлапета и техните семейства. Част от лекциите ще бъдат посветени на предоставянето на насоки и ценни съвети в помощ на родителите. Запознаването на децата с много на брой и разнообразни професии, както и съзнателният избор на бъдеща кариера са предизвикателство за много родители, в което БМГД може да бъде лоялен партньор.</p>
      <p>Още от първото си издание Базар на професиите бе припознат от обществото като общественополезна инициатива. Тази година, верни на мисията си да насърчават креативността и професионалните стремежи и на най-младите, организаторите на Базара повериха отразяването “от мястото на събитието” на младежите от Teen Station. Лекциите и представянето на професиите ще бъдат излъчвани онлайн, а след това видеата ще бъдат достъпни като обучителни материали.</p>
      <p><i>“За мен е чест и отговорност да бъда лектор на една толкова важна и смислена инициатива като “Базар на професиите”. Талантът има нужда да бъде подхранен с много труд и постоянство и колкото по-рано едно дете открие какво иска да прави като възрастен, толкова по-голям е шансът му да развие своя потенциал. Моята роля като лектор на Базара ще е да покажа, че и най-смелите мечти се сбъдват, стига да имаш визия за това, което искаш да постигнеш. И ще окуража младите участници да се изслушат внимателно всички презентации, защото тяхната мечтана професия може да окаже между тях!”</i>, споделя композиторът Мария Каракушева, лектор на Базар на професиите.</p>
      <p>Срещата с водещи специалисти от разнообразни сфери ще бъде вдъхновение за посетителите, защото всички са доказали се професионалисти и отлични комуникатори. Тайната на успешния спортист ще разкрие волейболистът Владимир Николов, как се става фотограф ще научат от Линда Александрийска, трудно ли е да се създава музика - от композитора Мария Каракушева, за работата като кауза ще говори Ива Петрова от фондация Bcause, какво означава да си 3D артист ще разкрие Валентин Йовчев от Хаос Груп, може ли всеки да стане програмист, лекар, инженер, енергетик, астроном, геолог, програмист, писател, редактор и други - ще споделят експертите.</p>
      <p>
        <b>За “Базара на професиите”</b>
      </p>
      <p>“Базар на професиите” е инициатива, която има силата да промени живота на децата и младите хора в България. Понякога е нужно съвсем малко - като това да разкриеш разнообразието на възможностите пред тях, за да вземат важните решения днес, които ще променят бъдещето.</p>
      <p>“Базар на професиите” е част от програмата “Гордея се с труда на моите родители” на Българската мрежа на Глобалния договор на ООН. От своето начало преди седем години  над 5200 деца са опознали работното място на своите родители и вече знаят колко ценна за обществото е всяка професия. Програмата е доказателство за това, че Мрежата е пионер в иновативните практики, насочени към устойчивото развитие на обществото.</p>
      <p>Компаниите в Мрежата се стремят да създават иновации не само спрямо продуктите и услугите, които предлагат, но и от рано да разпознават обществените предизвикателства и възможности, да търсят, мечтаят, експериментират, намират и предлагат решения.</p>
      <p>
        <i>Петото издание на “Базар на професиите” се осъществява с медийното партньорство на Economy.bg, Investor.bg, Bulgaria ON AIR, Bloomberg TV Bulgaria, Dnes.bg, Teenproblem.net, Az-jenata.bg, b2b Media, Детски дневник, Жената днес, Mama Ninja, ПоПоТам, Майко мила, Mediabricks.bg, Danybon.com, Computerworld.bg, LoveTheatre.bg, Аз чета, Uspelite.bg, Sofia Plays.</i>
      </p>
    </article>
  </body>
</html>