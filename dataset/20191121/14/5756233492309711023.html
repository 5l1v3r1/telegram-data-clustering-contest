<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622647/%D9%88%D8%A7%DA%A9%D9%86%D8%B4-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%DB%8C%D8%B1%D8%A7%D9%86%D9%87%D9%85%D8%AF%D8%B1%D8%AF%DB%8C-%D8%A8%D8%A7-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7%DB%8C-%D8%AC%D8%A7%D9%86%E2%80%8C%D8%A8%D8%A7%D8%AE%D8%AA%DA%AF%D8%A7%D9%86-%D9%88-%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%D9%82%D8%B1%D8%A7%D8%B1%DB%8C-%D9%85%D8%AC%D8%AF%D8%AF-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T14:48:00+00:00"/>
    <meta property="og:title" content="واکنش اتحادیه اروپا به اعتراضات ایران/همدردی با خانواده‌های جان‌باختگان و درخواست برقراری مجدد اینترنت"/>
    <meta property="og:description" content="سخنگوی اتحادیه اروپا در بیانیه‌ای از اعتراضات اخیر در برخی شهرهای کشورمان حمایت کرد و خواستار برقراری مجدد اینترنت شد."/>
  </head>
  <body>
    <article>
      <h1>واکنش اتحادیه اروپا به اعتراضات ایران/همدردی با خانواده‌های جان‌باختگان و درخواست برقراری مجدد اینترنت</h1>
      <address>
        <time datetime="2019-11-21T14:48:00+00:00">21 Nov 2019, 14:48</time>
      </address>
      <p>
        <i>سخنگوی اتحادیه اروپا در بیانیه‌ای از اعتراضات اخیر در برخی شهرهای کشورمان حمایت کرد و خواستار برقراری مجدد اینترنت شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنگوی اتحادیه اروپا امروز (پنج‌شنبه) در ارتباط با برخی اعتراضات در ایران طی روزهای گذشته بیانیه‌ای منتشر کرد و در آن با خانواده‌های جان باختگان در این ناآرامی‌ها ابراز همدردی کرد.</p>
      <p>وی در ادامه این بیانیه تصریح کرد: ما از نیروهای امنیتی ایران انتظار داریم که بیشترین خویشتن‌داری را در تعامل با اعتراضات از خود نشان دهند تا معترضان به شکل مسالمت‌آمیز اعتراض کنند. هرنوع خشونتی غیرقابل قبول است.</p>
      <p>«مایا کوتسیانچیچ»، سخنگوی موگرینی استفاده از خشونت را امری غیرقابل قبول توصیف کرد و افزود: «حق آزادی بیان و برگزاری تجمع باید تضمین شود. از مقام‌های ایران می‌خواهیم از جریان آزاد اطلاعات و دسترسی به اینترنت اطمینان حاصل کنند.</p>
      <figure>
        <img src="https://aftabnews.ir/files/fa/news/1398/8/30/361872_738.jpg"/>
      </figure>
      <p>پیشتر نیز مایک پمپئو وزیر امورخارجه آمریکا نیز از اعتراضات در برخی شهرهای کشورمان اعلام حمایت کرده و خواستار ادامه آن شده بود.</p>
      <p>این در حالی است که به نوشته روزنامه ایندیپندنت، منتقدان تاکید دارند باتوجه به تاثیر تحریم‌های آمریکا بر وضعیت اقتصادی کنونی ایران، مقامات آمریکایی در اعلام حمایت از ایرانی‌ها صداقت ندارند و مسئول بحران اقتصادی در این کشور هستند.</p>
      <p>سارا لی ویتسون سرپرست بخش خاورمیانه و شمال آفریقا در دیده‌بان حقوق بشر روز چهارشنبه در گفت‌وگو با روزنامه ایندیپندنت خاطر نشان کرد که اگر مایک پمپئو به‌طور واقعی خواهان کمک به مردم ایران است، می‌تواند برای رفع تحریم‌ها قدم بردارد. تحریم‌هایی که بر اقتصاد و سلامت مردم ایران تاثیر گذاشته است.</p>
      <p>رهبر انقلاب روز سه‌شنبه در بیانات خود در جمعی از تولیدکنندگان، کارآفرینان و فعالان اقتصادی حوادث اخیر در کشور را کار دشمن دانستند و تاکید کردند که این اتفاقات مردمی نبوده است.</p>
      <p>ایشان همچنین خاطر نشان کردند: هم دوستان و هم دشمنان بدانند، ما در عرصه‌ی جنگ نظامی و سیاسی و امنیتی دشمن را عقب زدیم؛ همین کارهای این چند روز کارهای امنیتی بود، مردمی که نبود. در عرصه‌های مختلف دشمن را عقب زدیم و به توفیق الهی در عرصه‌ جنگ اقتصادی هم به‌طور قاطع دشمن را عقب خواهیم زد.</p>
      <p>منبع: خبرگزاری ایرنا و ایسنا</p>
    </article>
  </body>
</html>