<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/tre-nuove-aree-verdi-a-macerata-un-giardino-intitolato-allex-sindaco-marconi/1327594/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T14:46:52+00:00"/>
    <meta property="og:title" content="Tre nuove aree verdi a Macerata, un giardino intitolato all’ex sindaco Marconi"/>
    <meta property="og:description" content="INAUGURAZIONE nel weekend degli spazi riqualificati in via Pagnanelli, via della Costituzione e tra le vie Luchetti e Panati"/>
  </head>
  <body>
    <article>
      <h1>Tre nuove aree verdi a Macerata, un giardino intitolato all’ex sindaco Marconi</h1>
      <h2>INAUGURAZIONE nel weekend degli spazi riqualificati in via Pagnanelli, via della Costituzione e tra le vie Luchetti e Panati</h2>
      <address><time datetime="2019-11-21T14:46:52+00:00">21 Nov 2019, 14:46</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Ftre-nuove-aree-verdi-a-macerata-un-giardino-intitolato-allex-sindaco-marconi%2F1327594%2F">Condividi9</a><a href="https://twitter.com/intent/tweet?text=Tre+nuove+aree+verdi+a+Macerata%2C++un+giardino+intitolato++all%E2%80%99ex+sindaco+Marconi&amp;url=https%3A%2F%2Fwww.cronachemaceratesi.it%2F2019%2F11%2F21%2Ftre-nuove-aree-verdi-a-macerata-un-giardino-intitolato-allex-sindaco-marconi%2F1327594%2F">Tweet</a>Email9 Condivisioni</p>
      <p> </p>
      <p><b>Due nuove aree verdi attrezzate e una terza intitolata all’ex sindaco di Macerata Arnaldo Marconi da sabato andranno ad arricchire il patrimonio ambientale contribuendo in modo determinante a una buona qualità della vita e alla sostenibilità della città. </b>«<i>Le piccole cose sono responsabili dei grandi cambiamenti </i>scrive Paulo Coelho. Recuperare e riqualificare spazi pubblici già esistenti affinché questi diventino ancor di più luoghi di aggregazione e di incontro, oasi di verde e di gioco, angoli di calma per respirare lontani dalla confusione e dal traffico, sono piccoli tasselli di un’idea di città che in questi anni ha preso forma – afferma il sindaco Romano Carancini – Gli spazi accoglienti e capaci di accrescere le relazioni di amicizia tra le persone sono i grandi cambiamenti di cui la nostra comunità ha assoluto bisogno. E l’intitolazione di un’area verde ad Arnaldo Marconi, già sindaco di questa città, vuol testimoniare l’impronta nitida di una persona che tanto si è dedicata alla crescita di Macerata lasciando un esempio indelebile».</p>
      <p><b>I primi due spazi verdi sono stati riqualificati e si trovano in via della Costituzione e tra le vie Luchetti e Panati</b>: <b>«Quest’ultima recuperata all’uso pubblico – interviene l’assessore ai Lavori pubblici Narciso Ricotta – ottenendo la rimozione di un cantiere che da anni insisteva nella zona, come più volte richiesto dai cittadini». La terza, infine, è quella già esistente in via Pagnanelli, tutte situate nel quartiere Pace</b>. <b>Tre le inaugurazioni previste. </b>Nella mattinata di sabato 23 novembre, alle 11, nell’area di via Pagnanelli, così come deciso dal Consiglio comunale che nel giugno scorso ha approvato all’unanimità un ordine del giorno presentato dal capogruppo dell’Udc Ivano Tacconi, si terrà la cerimonia di intitolazione del giardino, con lo scoprimento di una targa, ad Arnaldo Marconi, sindaco di Macerata dal 1957 al 1964, con cui si ricorda l’impegno istituzionale, la dedizione al servizio della comunità maceratese, le spiccate qualità di intraprendenza e operosità che hanno contraddistinto la vita di una persona stimata ed apprezzata in città. Nel pomeriggio, invece, alle 15,30 taglio del nastro e benedizione dell’area verde in via della Costituzione. Domenica 24, infine, sempre alle 15,30 inaugurazione del giardino che si trova tra le vie Luchetti e Panati cui seguirà un momento conviviale con castagnata e vin brulè. Le aree verdi sono dotate di percorsi pedonali tracciati nel cemento che consentiranno una facile fruizione degli spazi garantendo l’accesso anche ai disabili, di alberi ed essenze arboree e zone attrezzate con giochi per bambini.</p>
    </article>
  </body>
</html>