<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191121_Oldalankent_egymillio_forintert_irhat_tanulmanyt_Szijjarto_testvere"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:48:00+00:00"/>
    <meta property="og:title" content="Oldalanként egymillió forintért írhat tanulmányt Szijjártó testvérének cége"/>
    <meta property="og:description" content="215 millió forintért kell egy legalább 200 oldalas megvalósíthatósági tanulmányt írnia két kft.-nek."/>
  </head>
  <body>
    <article>
      <h1>Oldalanként egymillió forintért írhat tanulmányt Szijjártó testvérének cége</h1>
      <address><time datetime="2019-11-21T14:48:00+00:00">21 Nov 2019, 14:48</time> by <a rel="author">hvg.hu</a></address>
      <p>
        <b>215 millió forintért kell egy legalább 200 oldalas megvalósíthatósági tanulmányt írnia két kft.-nek.</b>
      </p>
      <p>Új feladatot kapott a Truck Race Promotion Kft., amelynek operatív igazgatója Szijjártó Péter külgazdasági és külügyminiszter testvére, Szijjártó Sarolta.</p>
      <p>A cégnek a nyíregyházi multifunkciós versenypályáról kell megvalósíthatósági tanulmányt írnia 215 millió forintért, a <a href="https://ted.europa.eu/TED/notice/udl?uri=TED:NOTICE:530989-2019:TEXT:EN:HTML&amp;tabId=1">közbeszerzési értesítőben </a>megjelent beszámoló szerint a Katona Mérnöki Szolgáltató Kft.-vel közösen, 47-53 százalékos arányban, szúrta ki a <a href="https://g7.hu/kozelet/20191121/oldalankent-egymillio-forintert-irhat-tanulmanyt-a-szijjarto-sarolta-altal-vezetett-ceg-egy-felesleges-beruhazashoz/?fbclid=IwAR2qJd_RLRwNbyZsiyqs8dlHgbf7o8cHJ_Pt80VU6DaD28HU7wA1mvtlM_8">G7</a>.</p>
      <p>A portál azt írja, hogy a kész anyagnak legalább 200 oldalasnak kell lennie A tanulmányra úgy is szükség van, hogy a több tízmilliárdos beruházást biztos, hogy megvalósítják, hiszen erről <a href="http://njt.hu/cgi_bin/njt_doc.cgi?docid=206405.350163">már</a> <a href="http://njt.hu/cgi_bin/njt_doc.cgi?docid=210129.366290">három</a> <a href="http://njt.hu/cgi_bin/njt_doc.cgi?docid=213472.366333">kormányhatározat</a> is született.</p>
      <p>A tanulmány elkészítését eredetileg 2018 végére tervezték, most azonban 2021 az új céldátum.</p>
      <p>Szabó Tünde, az Emberi Erőforrások Minisztériumának sportért felelős államtitkára november 5-én <a href="https://hvg.hu/cegauto/20191105_14_ev_utan_het_vegen_rali_Ebfutam_lesz_megint_Magyarorszagon">jelentette be</a>, hogy sikerült Nyíregyházára hozni az autó-motorsport egyik legnépszerűbb eseményét, a rali-Eb-t, nemzetközi szövetség (FIA) ugyanis két évre Nyíregyházának ítélte oda a rali-Eb hazai futamának rendezési jogát. A kormány 2020 és 2023 között évi 100-110 millió forintnak megfelelő euróval támogatja a futamot.</p>
      <p>A Truck Race Promotion az Eb-re készülő versenypálya megvalósíthatósági tanulmányának elkészítése mellett a rendezvény promóteri feladatait is megkaparintotta korábban.</p>
      <p>
        <i>Nyitóképünk a rali Eb-n készült.</i>
      </p>
      <related>
        <a href="https://hvg.hu/itthon/20081202_pecs_ekf_tanulmany"/>
        <a href="https://hvg.hu/gazdasag/20060921taszar"/>
      </related>
    </article>
  </body>
</html>