<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/arahamiya-poobicyav-scho-stefanchuk-poverne-otrimanu-kompensaciyu-za-zhitlo-330433_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T14:38:00+00:00"/>
    <meta property="og:title" content="Арахамія пообіцяв, що Стефанчук поверне отриману компенсацію за житло"/>
    <meta property="og:description" content="Голова фракції Слуги вважає, що депутата утискають.  "/>
  </head>
  <body>
    <article>
      <h1>Арахамія пообіцяв, що Стефанчук поверне отриману компенсацію за житло</h1>
      <h2>Голова фракції "Слуги" вважає, що депутата утискають.  </h2>
      <address>
        <time datetime="2019-11-21T14:38:00+00:00">21 Nov 2019, 14:38</time>
      </address>
      <p>Перший заступник голови Верховної Ради <a href="https://dt.ua/POLITICS/ce-tilki-pershiy-variant-stefanchuk-ne-garantuye-zatverdzhennya-derzhbyudzhetu-2020-v-pershomu-chitanni-324076_.html"><b>Руслан Стефанчук</b></a> поверне з заробітної плати всі гроші, які держава виплачувала йому як компенсацію за оренду житла, повідомив глава фракції "Слуга народу" Давид Арахамія.</p>
      <p>"Руслан Стефанчук - дуже порядна, культурна, інтелігентна людина. Він - чоловік, за якого я буду битися до останнього. Він все робив законно, там є особиста історія. Але він вчора написав заяву на ім'я голови Верховної Ради повернути за власний рахунок відшкодування з його зарплати", - сказав Арахамія журналістам у четвер.</p>
      <p>На думку Арахамії, Стефанчук має повне право претендувати на відшкодування коштів за оренду житла з боку держави, оскільки своєї нерухомості в столиці у віце-спікера немає, а наживати її корупційним шляхом для першого заступника голови Верховної Ради - неприпустимо.</p>
      <p>"Він не такий заможний, як я, який раніше займався бізнесом. Не треба з цього робити історію. Він орендував, він завжди платив. Зараз бере відшкодування. Він міг би жити в готелі "Київ", це було б дорожче. Він зробив, як за законом і як було насправді. А зараз його намагаються покарати за те, що він правду написав. Це неправильно з точки зору етики, я вважаю",- додав голова фракції "Слуга народу".</p>
      <p>Як повідомило раніше рух "Чесно", перший заступник голови ВРУ Руслан <a href="https://dt.ua/POLITICS/deputati-novoyi-radi-otrimali-ponad-3-mln-grn-dopomogi-na-zhitlo-330036_.html"><b>Стефанчук отримав державну допомогу на оренду житла в столиці,</b></a> хоча разом з родиною проживає у квартирі своєї тещі. Журналістам депутат сказав, що платить за неї орендну плату.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>