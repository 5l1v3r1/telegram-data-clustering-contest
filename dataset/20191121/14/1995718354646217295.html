<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152714-tusk-vyslovyv-zanepokoiennia-ievrosoyuzu-cherez-politychni-peresliduvannia-poroshenka"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T14:25:00+00:00"/>
    <meta property="og:title" content="Туск висловив занепокоєння Євросоюзу через політичні переслідування Порошенка"/>
    <meta property="og:description" content="Будь-яка спроба залякати представників опозиції - буде приводом для занепокоєння в Євросоюзі. Про це заявив президент Європейської Ради"/>
  </head>
  <body>
    <article>
      <h1>Туск висловив занепокоєння Євросоюзу через політичні переслідування Порошенка</h1>
      <address>
        <time datetime="2019-11-21T14:25:00+00:00">21 Nov 2019, 14:25</time>
      </address>
      <p>Будь-яка спроба залякати представників опозиції – буде приводом для занепокоєння в Євросоюзі. <br/><br/>Про це заявив президент Європейської Ради <b>Дональд Туск</b> на пресконференції у Загребі, коментуючи український касетний скандал, в якому керівник офісу президента інструктує директора ДБР, як вести справу п'ятого президента <b>Петра Порошенка</b>, повідомляє <a href="https://prm.ua/politichni-peresliduvannya-nedopustimi-tusk-visloviv-zanepokoyennya-yevrosoyuzu-cherez-peresliduvannya-poroshenka/">Прямий</a>. <br/><br/>«Я сподіваюся, що Україна залишиться тією країною, де правоохоронні та судові органи поважають верховенство права і де немає місця політично вмотивованим переслідуванням», - сказав Туск. <br/><br/>Туск, якого лише вчора обрали лідером Європейської народної партії, також заявив, що чув про касетний скандал у Києві: «Я чув про цей потенційний скандал. Хоч я і не маю інформації про окремі деталі чи загальний контекст, але моє перше враження, що це дійсно небезпечно».<br/><br/>Дональд Туск, партія якого є в опозиції у Польщі, заявив, що особисто знає, що таке політичні переслідування. <br/><br/>«Повірте мені, я знаю, про що кажу, бо у мене є свій власний досвід з цього приводу... Завжди, коли влада чи люди у владі використовують систему правосуддя проти політичних опонентів, це у будь-якому випадку чи у середньо-, чи у довгостроковій перспективі стане трагедією не лише для жертв переслідувань, але і для всієї країни», - сказав політик. <br/><br/>Туск, який усі ці 5 років був адвокатом України у Євросоюзі, також додав, що стежить за подіями у Києві: «ви знаєте, скільки емоцій і думок ми інвестували в Україну. Я думаю мені не треба пояснювати, як я особисто переживав за усе що відбувається в Україні. Ми завжди дуже уважно спостерігаємо за подіями у Києві».<br/><br/>Нагадаємо, колишній прем'єр-міністр Польщі та Європейської Ради Дональд Туск став новим очільником Європейської народної партії.</p>
      <figure>
        <iframe src="https://www.youtube.com/embed/bncJXRrECOw" width="560" height="315" data-service="Youtube" scrolling="no"/>
      </figure>
    </article>
  </body>
</html>