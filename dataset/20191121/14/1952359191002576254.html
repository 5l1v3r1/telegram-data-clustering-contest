<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191121_04728850"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-21T14:04:00+00:00"/>
    <meta property="og:title" content="N-VA’er wil nieuwe, “wervende” naam voor VDAB"/>
    <meta property="og:description" content="Als het van Vlaams parlementslid Axel Ronse (N-VA) afhangt, moet arbeidsmarktbemiddelingsdienst VDAB “zichzelf heruitvinden”. Daarnaast is de VDAB toe aan ..."/>
  </head>
  <body>
    <article>
      <h1>N-VA’er wil nieuwe, “wervende” naam voor VDAB</h1>
      <address>
        <time datetime="2019-11-21T14:04:00+00:00">21 Nov 2019, 14:04</time>
      </address>
      <p>
        <b>Als het van Vlaams parlementslid Axel Ronse (N-VA) afhangt, moet arbeidsmarktbemiddelingsdienst VDAB “zichzelf heruitvinden”. Daarnaast is de VDAB toe aan een nieuwe “wervende” naam. Hij wil daar desnoods zelf een wedstrijd rond organiseren. Dat heeft hij donderdag gezegd in de commissie Werk.</b>
      </p>
      <p>De commissie Werk heeft donderdag de beleidsnota Werk van Vlaams minister Hilde Crevits (CD&amp;V) onder de loep genomen en besproken. In die nota staat dat de VDAB zich als arbeidsmarktregisseur moet toespitsen op haar kerntaak, namelijk vraag en aanbod in een krappe arbeidsmarkt op elkaar afstemmen en vacatures en werkzoekenden matchen. Tegelijk krijgt de VDAB de taak om haar rol als “werkzaamheids- en loopbaanregisseur” onder de loep te nemen.</p>
      <p>Volgens Vlaams parlementslid Axel Ronse (N-VA) staat de VDAB voor een drastische omslag. “De VDAB zal zich moeten heruitvinden nu we willen dat ze zich op alle inactieven toeleggen. Dat zal vanuit een nieuw denkkader moeten gebeuren. Niet meer iemands statuut (werkzoekend met een uitkering, langdurig ziek, SWT,... ) moeten centraal komen te staan, maar wel de afstand tot de arbeidsmarkt.” De VDAB moet volgens Ronse minder zelf een actor worden maar meer “een regisseur die de verschillende actoren zoals sectororganisaties en HR professionals optimaal laat samenspelen”.</p>
      <p>Als het van Ronse zelf afhangt, krijgt de VDAB ook een nieuwe naam. De huidige klinkt volgens hem “nogal ambtelijk”. “Het zou fijn zijn mocht er een wervende naam komen. Iets dat verwijst naar het potentieel en de creativiteit van onze inactieven en naar het bieden en grijpen van kansen”, aldus Ronse. Hij suggereert dat de VDAB misschien zelf een wedstrijd daarover kan lanceren. “Anders doe ik het zelf wel. Dan neem ik diegene die met de beste naam op de proppen komt mee op daguitstap naar Nederland waar ze zeer sterk zijn in het opnieuw aan het werk krijgen van mensen die langdurig ziek zijn”, aldus Ronse.</p>
    </article>
  </body>
</html>