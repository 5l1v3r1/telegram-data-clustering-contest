<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/drumul-catre-normalitate-viziunea-guvernului-polonez/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T14:39:35+00:00"/>
    <meta property="og:title" content="Drumul către normalitate – viziunea guvernului polonez"/>
    <meta property="og:description" content="Independența justiției nu exclude responsabilitatea magistraților, companiile strategice trebuie ”repolonizate”, iar cele străine trebuie să plătească taxele în Polonia, UE trebuie să revină la valorile creștine"/>
  </head>
  <body>
    <article>
      <h1>Drumul către normalitate – viziunea guvernului polonez</h1>
      <address><time datetime="2019-11-21T14:39:35+00:00">21 Nov 2019, 14:39</time> by <a rel="author">Călin Marchievici</a></address>
      <p>Guvernul partidului Lege si Justitie din Polonia a obținut din nou încrederea polonezilor, la alegerile din octombrie. Partidul lui Jaroslaw Kaczysnki, acuzat la Bruxelles de populism, naționalism și subminarea statului de drept, a obținut majoritatea absolută în parlament.</p>
      <p>Premierul Mateusz Morawiecki, reconfirmat în functie de președintele Andrzej Duda, pe 15 noiembrie, a decis să mențină trei sferturi din ministrii fostului cabinet, printre care și cei mai importanți: Apărare, Externe și Justiție. Ultimul portofoliu este al lui Zbigniew Ziobro, care este și procuror general al Poloniei. Este promotorul reformelor justiției atât de criticate la Bruxelles, una dintre rațiunile pentru care Polonia este acum amenințată cu anularea dreptului de vot în UE, împreună cu Ungaria.</p>
      <p>Nimic nu se va schimba în politica guvernului polonez, atât de criticat la Bruxelles. Polonia va continua ”să revină la normalitate”. Acesta a fost mesajul transmis, marți, de premierul Morawiecki, de la tribuna parlamentului.</p>
      <h3>Independența justiției nu înseamnă lipsa responsabilității magistraților</h3>
      <p>Ce înseamnă aceasta? Înseamnă că reformele din justiție vor continua. Independența justiției este importantă, dar asta ”nu implică și lipsa de responsabilitate” a magistraților, a spus premierul.  „Cetățenii au dreptul la o justiție eficientă”. Morawiecki transmitea astfel că guvernul nu are de gând să renunțe la Camera Disciplinară, cea care îi poate penaliza pe judecători și care poate decide demiterea acestora, inclusiv în baza unei controversate legi privind ieșirea la pensie înainte de încheierea mandatului la Curtea Supremă a judecatorilor care au împlinit 65 de ani. Cu câteva ore înainte de discursul lui Morawiecki, Curtea Europeană de Justiție de la Luxemburg a luat o decizie neașteptat de blândă în acest caz, spunând ca este de resortul judecătorilor polonezi de la Curtea Supremă să decidă asupra legalității hotărârilor Curții Disciplinare. Premierul Morawiecki a declarat că nu va accepta ca „judecătorii străini” să decidă asupra legilor din Polonia.</p>
      <h3>Se plânge opoziția germană că un membru CDU este șeful Curții Constituționale?</h3>
      <p>Premierul Poloniei a apărat reforma justiției din țara sa. ”Parlamentele naționale influențează numirea judecătorilor în fiecare țară, în SUA, în Franța, în Spania”. ”Opoziția din aceste țări se plânge la instituțiile internaționale că acolo nu există sat de drept?”, a întrebat Morawiecki. Mai mult, un membru al partidului cancelarei Merkel din Germania a fost numit recent în fruntea Curții Constituționale federale. Polonia va respecta ”orice decizie care este compatibilă cu tratatele UE și cu constituția poloneză”, însă și UE are ”obligația să respecte” diversele sisteme legale și tradițiile statelor membre, a spus premierul de la Varșovia.</p>
      <h3>Este necasară ”repolonizarea” domeniilor strategice</h3>
      <p>”Neoliberalii au alimentat confuzia din sistemul nostru de valori. Mulți au fost făcuți să creadă că statul este ca o  ghiulea legată de picior. Extremele nu sunt bune. Noi vrem să construim un stat normal”, a spus Morawiecki în fața parlamentului. El a anunțat că guvernul va continua să combată evaziunea fiscală, luptând pentru ca firmele străine care activează în Polonia să plătească taxele în Polonia. Guvernul va căuta să-i ajute pe întreprinzătorii mici și mijlocii din Polonia.</p>
      <p>Morawiecki a declatat că ideea că ”capitalul nu are naționalitate” este o prostie. Regula trebuie să fie încurajarea investițiilor de capital polonez. Așa cum companiile străine beneficiază de capital străin, tot așa companiile autohtone trebuie ajutate de capitalul autohton, iar guvernul va încuraja această politică.</p>
      <p>Această abordare poate merge până la ”repolonizare” în domenii economice de interes strategic. Guvernul a susținut în ultimii ani în primul rând ”repolonizarea presei”, care în acest moment este dominată de trusturile de presă germane și americane.</p>
      <h3>Pilonul al doilea de pensii este naționalizat</h3>
      <p>Morawiecki a anunțat în parlament că are în vedere chiar modificarea constituției, pentru ca guvernul să-și poată duce până la capăt reforma pensiilor. În cursul acestui an, guvernul conservator a naționalizat pilonul al doilea de pensii (circa 40 de miliarde de euro administrate de companii străine de asigurări), astfel încât și acest pilon să fie supus acelorași taxe ca pilonul de stat. Pensionarii polonezi primesc o a 13-a pensie, iar Morawiecki a promis și introducerea celei de a 14-a pensii. Economiștii avertizează însă ca acest proiect nu este sustenabil, pentru că același guvern a redus vârsta de pensionare, iar presiunea pe bugetul de pensii va fi prea mare.</p>
      <h3>UE trebuie să se întoarcă la valorile creștine</h3>
      <p>În ce privește politica externă a guvernului său, Morawiecki a declarat că Polonia va rămâne ”un aliat al NATO” și un ”aliat al SUA”, luând o poziție limpede în contextul confuz creat de declarația președintelui Franței cum că ”NATO este în moarte cerebrală”. Cât privește UE, Morawiecki a făcut un apel pentru întoarcerea la ideile fondatoare ale Uniunii și la valorile creștine. ”Societatea noastră trebuie să se bazeze pe familia poloneză în sensul tradițional. O familie care se bazează pe relația dintre un bărbat și o femeie”. Opoziția liberală a criticat viziunea despre normalitate a guvernului. ”Dorința de normalitate înseamnă stat de drept și prudență economică, iar voi încălcați în fiecare zi aceste principii”, a spus Grzegorz Schetyna, liderul Platformei Civice, principalul partid de opoziție.</p>
      <p>”Nu mai trăim în vremurile în care dominația occidentală era garantată. În Orientul Îndepărtat și în Orientul Mijlociu, chiar și în vecinătatea noastra estică, apar jucători internaționali importanți care vor să profie de slăbiciunile UE. De aceea ne dorim o UE ambițioasă, deschisă să accepte noi membri, care să se deschidă către țările din Balcanii de Vest”. În cazul în care UE nu va prezenta o ofertă realistă acestor state (cărora același președinte Emmanuel Macron le-a trântit în nas ușa spre aderarea la UE), atunci Rusia și China vor veni cu alte oferte atractive, a avertizat Morawiecki.</p>
      <h3>Donald Tusk, candidat fără rival la președinția PPE</h3>
      <p>Guvernul partidului lui Jaroslaw Kaczynski pare să aibă cale liberă la nivel politic, câtă vreme speranțele opoziției într-o revenire în politica poloneză a fostului premier liberal Donald Tusk au fost năruite. Tusk, care își încheie mandatul de președinte al Consiliului European, a fost ales, miercuri, în fruntea Partidului Popular European (PPE) și a declarat că nu are de gând să candideze la alegerile prezidențiale din Polonia, în primăvara anului viitor. Democrația este la ea acasa în PPE, astfel că Tusk a candidat de unul singur și a primit doar 37 de voturi împotrivă… Tusk a declarat că va lupta împotriva tendințelor autoritare și a populismului în UE, având în vedere în primul rând regimurile din țara sa și din Ungaria.</p>
      <related>
        <h4>Articole asemănătoare</h4>
        <a href="https://www.cotidianul.ro/383292-2/"/>
        <a href="https://www.cotidianul.ro/tariceanu-sunt-dispus-sa-dau-curs-invitatiei-presedintelui-iohannis/"/>
        <a href="https://www.cotidianul.ro/de-ce-tace-klaus-iohannis-2/"/>
      </related>
    </article>
  </body>
</html>