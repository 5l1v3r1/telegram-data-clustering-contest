<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426202/an-mporeis-na-koitaxeis-des-an-mporeis-na-deis-parathrhse"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T14:00:02+00:00"/>
    <meta property="og:title" content="*Αν μπορείς να κοιτάξεις, δες. Αν μπορείς να δεις, παρατήρησε"/>
    <meta property="og:description" content="Είναι εκείνες οι φορές οι αρκετές όταν χάνουμε το δάσος και κοιτάμε το δέντρο, γιατί εκείνο μας προσφέρει σκιά και άλλοθι."/>
  </head>
  <body>
    <article>
      <h1>*Αν μπορείς να κοιτάξεις, δες. Αν μπορείς να δεις, παρατήρησε</h1>
      <address>
        <time datetime="2019-11-21T14:00:02+00:00">21 Nov 2019, 14:00</time>
      </address>
      <p>
        <b>Είναι εκείνες οι φορές οι αρκετές όταν χάνουμε το δάσος και κοιτάμε το δέντρο, γιατί εκείνο μας προσφέρει σκιά και άλλοθι.</b>
      </p>
      <p>Φαινόμενο όχι πρωτόγνωρο αν λάβουμε υπόψη πως, αναλόγως των περιστάσεων, συμφέρει να στρέψουμε το βλέμμα αλλού και να υπερασπιστούμε τη γνώμη μας χωρίς ν’ αντιλαμβανόμαστε τι επικρατεί γενικότερα πάνω στο θέμα που πραγματευόμαστε ανά περιόδους.</p>
      <p>Σαφώς και πρέπει να υπερισχύει η ψύχραιμη θεώρηση των πραγμάτων και κάθε φορά οι αποφάσεις να λαμβάνονται με γνώμονα το κοινό καλό, πόσω μάλλον όταν έχουμε να κάνουμε με τον αθλητισμό, τη δραστηριότητα κατά την οποία η ομάδα παίζει σημαντικό ρόλο για τη λήψη αποφάσεων σε επίπεδο παραγόντων και για την επίτευξη της νίκης σε επίπεδο αθλητών.</p>
      <p>Από ένα σημείο και μετά όμως δεν πρέπει να ομαδοποιούμε οντότητες και προσωπικότητες, βγάζοντας αυθαίρετα συμπεράσματα. Τα τοπικά ποδοσφαιρικά μας πρωταθλήματα έχουν ξεκινήσει εδώ και κάτι βδομάδες και όπως είναι «λογικό» χρειαζόμαστε και κάποια χόμπι, έτσι για να ξεφεύγουμε από τη σκληρή πραγματικότητα και να περνάμε δημιουργικά το χρόνο μας. Είναι όμως ομάδες ανθρώπων χωρίς ικανότητα ν’ αντιλαμβάνονται το πώς έχουν τα πράγματα σε επίπεδο Δωδεκανήσου στο κομμάτι των διαιτητών. Επαναλαμβάνω λοιπόν: Όπως η συντριπτική πλειονότητα των ποδοσφαιριστών μας δεν μπορούν ν’ αγωνιστούν σε επίπεδο Σούπερ Λίγκα, έτσι και οι διαιτητές αρμόζουν στο επίπεδο το αγωνιστικό. Τίποτ’ άλλο! Αυτό το επίπεδο της μπάλας υπάρχει στην περιοχή και αυτό το επίπεδο των διαιτητών. Και είναι άλλο να λες πως ένας διαιτητής δεν μπορεί να αρθεί στο ύψος των περιστάσεων και άλλο να του καταλογίζεις δόλο.</p>
      <p>Με άλλα λόγια, ότι παίρνει γραμμή για να σε καταστρέψει και να σε εξαφανίσει… Πρέπει να γίνει αυτό αντιληπτό αλλιώς δεν θα προχωρήσουμε αυτό το βήμα μπροστά. Μια πληθώρα παραγόντων συνεχίζει το ίδιο μοτίβο που δεν βγάζει πουθενά με ανακοινώσεις για …αποστολές αυτοκτονίας από συγκεκριμένους διαιτητές. Δεν είναι δυνατόν ένα παιχνίδι Α’ Κατηγορίας να το σφυρίζει διαιτητής με σήμα FIFA. Ή ακόμα να ζητάμε διαιτητές ανώτερου επιπέδου στη Γ’ Κατηγορία. Ας δούμε επιτέλους ως πού φτάνει η σκιά μας, για να ξέρουμε και τι ζητάμε</p>
      <p>
        <b>*Η φράση ανήκει στον Ζοζέ Σαραμάγκου και συναντάται στις πρώτες σελίδες του βιβλίου του Περί τυφλότητας</b>
      </p>
      <p>
        <b>ΤΣΑΜΠΙΚΟΣ ΠΑΤΣΑΪΣ</b>
      </p>
    </article>
  </body>
</html>