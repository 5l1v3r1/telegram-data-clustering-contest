<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/metanasteytiko-ayto-einai-to-schedio-tis-kyvernisis-gia-10-elegchomena-kentra-filoxenias-ektos-poleon-stin-ipeirotiki-ellada/"/>
    <meta property="og:site_name" content="europost.gr"/>
    <meta property="article:published_time" content="2019-11-21T14:30:47+00:00"/>
    <meta property="og:title" content="Μεταναστευτικό: Αυτό είναι το σχέδιο της κυβέρνησης για 10 ελεγχόμενα κέντρα φιλοξενίας, εκτός πόλεων, στην ηπειρωτική Ελλάδα"/>
    <meta property="og:description" content="Μετά την ανακοίνωση των μέτρων αποσυμφόρησης των νησιών του Αιγαίου στο μεταναστευτικό, η κυβέρνηση ετοιμάζεται για το δεύτερο μέρος του σχεδίου διαχείρισής του. Την ίδια ώρα ο Κυριάκος Μητσοτάκης στο Ζάγκρεμπ, όπου βρίσκεται για το συνέδριο"/>
  </head>
  <body>
    <article>
      <h1>Μεταναστευτικό: Αυτό είναι το σχέδιο της κυβέρνησης για 10 ελεγχόμενα κέντρα φιλοξενίας, εκτός πόλεων, στην ηπειρωτική Ελλάδα</h1>
      <address>
        <time datetime="2019-11-21T14:30:47+00:00">21 Nov 2019, 14:30</time>
      </address>
      <p>Μετά την ανακοίνωση των μέτρων αποσυμφόρησης των νησιών του Αιγαίου στο μεταναστευτικό, η κυβέρνηση ετοιμάζεται για το δεύτερο μέρος του σχεδίου διαχείρισής του.</p>
      <p>Την ίδια ώρα ο Κυριάκος Μητσοτάκης στο Ζάγκρεμπ, όπου βρίσκεται για το συνέδριο του ΕΛΚ, έθετε στο επίκεντρο των επαφών του με άλλους ηγέτες την ανάγκη ευρωπαϊκής λύσης του μεταναστευτικού/προσφυγικού.</p>
      <p>Μπορεί να μην ανακοινώθηκαν χθες οι περιοχές όπου θα δημιουργηθούν οι ελεγχόμενες δομές φιλοξενίας στην ενδοχώρα, ωστόσο έχουν ήδη ξεκινήσει οι διαδικασίες για τη χωροθέτηση και κατασκευή τους. «Ναι, υπάρχει σχεδιασμός, ναι, ξέρουμε πού θα τους πάμε», ήταν η χαρακτηριστική αποστροφή του Αλκιβιάδη Στεφανή κατά τη χθεσινή συνέντευξη Tύπου.</p>
      <p>Μεταναστευτικό: Από 8 έως 10 κέντρα σε όλη τη χώρα<br/>Σύμφωνα με ασφαλείς πληροφορίες, θα κατασκευαστούν οκτώ έως δέκα τέτοια κέντρα σε όλη τη χώρα, με εξαίρεση τις Περιφέρειες Βορείου και Νοτίου Αιγαίου καθώς των Ιονίων Νήσων. Θα βρίσκονται εκτός αστικού ιστού και σε αντίθεση με τα κλειστά κέντρα των νησιών, όσοι διαμένουν σε αυτά θα μπορούν να βγουν και να επιστρέψουν, βάσει συγκεκριμένων κανόνων.</p>
      <p>Η λειτουργία τους καθορίζεται από διαφορετικό μοντέλο, διότι η συμφωνία ΕΕ- Τουρκίας δεν επιτρέπει τη δημιουργία κλειστών προαναχωρησιακών κέντρων στην ηπειρωτική Ελλάδα. Σύμφωνα με τις ίδιες πηγές, ανάμεσα στις Περιφέρειες όπου θα δημιουργηθούν δομές φιλοξενίας είναι η Πελοπόννησος, η Στερεά Ελλάδα, η Θεσσαλία και η Κρήτη που είναι πιθανόν να φιλοξενήσει 2 ελεγχόμενες δομές. Αρμόδιοι παράγοντες σημείωναν ότι οι αυτοδιοικητικές αρχές των περιοχών αυτών είναι ενήμερες για τις προετοιμασίες που γίνονται.</p>
      <p>Αυστηρότερο πλαίσιο του μεταναστευτικού από την κυβέρνηση</p>
      <p>Οι κυβερνητικές ανακοινώσεις αφορούσαν την εσωτερική διαχείριση του μεταναστευτικού, ταυτόχρονα όμως, στόχος ήταν να σταλεί διεθνώς το μήνυμα ότι η πολιτική έχει αλλάξει και το πλαίσιο στη χώρα γίνεται αυστηρότερο. Την ίδια ώρα, ο Πρωθυπουργός, στο Ζάγκρεμπ όπου βρίσκεται για την Σύνοδο του ΕΛΚ, έθετε στο επίκεντρο των επαφών του με τους άλλους ηγέτες την ανάγκη ευρωπαϊκής λύσης στο ζήτημα. Η διεθνοποίηση του ζητήματος είναι βασική παράμετρος της πολιτικής που ακολουθεί η Αθήνα, ώστε να δημιουργηθούν οι κατάλληλες συμμαχίες για την αλλαγή πολιτικής.</p>
      <p>«Ο επιμερισμός των βαρών και η αλληλεγγύη στο μεταναστευτικό και προσφυγικό, δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ», είναι η βασική θέση του κ. Μητσοτάκη.</p>
      <p>Το θέμα συζήτησε με τον Πρόεδρο της κοινοβουλευτικής ομάδας του ΕΛΚ στο Ευρωκοινοβούλιο, Μάνφρεντ Βέμπερ, τον νεοεκλεγέντα Πρωθυπουργό της Ρουμανίας, Λούντοβιτς Όρμπαν, την Πρωθυπουργό της Νορβηγίας, Έρνα Σόλμπεργκ και τον πρώην Καγκελάριο της Αυστρίας, Σεμπάστιαν Κούρτς. Μάλιστα, μέσω twitter, ο κ. Κούρτς δήλωσε ότι «είναι απαραίτητο να αντιμετωπίσουμε την μεταναστευτική κρίση μαζί (ως Ευρώπη) και να μην αφήσουμε την Ελλάδα να υπερασπίζεται μόνη της τα εξωτερικά μας σύνορα».</p>
      <p>Βασική επιδίωξη σε ευρωπαϊκό επίπεδο, είναι να θέσει η νέα Ευρωπαϊκή Επιτροπή ως προτεραιότητα την δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο.</p>
    </article>
  </body>
</html>