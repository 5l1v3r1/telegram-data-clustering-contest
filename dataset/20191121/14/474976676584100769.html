<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121190/interia-ziobro-i-gowin-chca-pieniedzy-z-subwencji-jest-jeden-warunek.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T14:53:00+00:00"/>
    <meta property="og:title" content="Interia: Ziobro i Gowin chcą pieniędzy z subwencji. Jest jeden warunek"/>
    <meta property="og:description" content="Zarówno Jarosław Gowin jak i Zbigniew Ziobro chcą, żeby PiS uwzględnił ich partie przy podziale pieniędzy z subwencji, która dotychczas zasilała wyłącznie konto formacji Jarosława Kaczyńskiego. Jest jednak pewien warunek - donosi Interia."/>
  </head>
  <body>
    <article>
      <h1>Interia: Ziobro i Gowin chcą pieniędzy z subwencji. Jest jeden warunek</h1>
      <address>
        <time datetime="2019-11-21T14:53:00+00:00">21 Nov 2019, 14:53</time>
      </address>
      <h4>Zarówno Jarosław Gowin jak i Zbigniew Ziobro chcą, żeby PiS uwzględnił ich partie przy podziale pieniędzy z subwencji, która dotychczas zasilała wyłącznie konto formacji Jarosława Kaczyńskiego. Jest jednak pewien warunek - donosi Interia.</h4>
      <p>O podziale subwencji partyjnej między PiS, Solidarną Polskę i Porozumienie pisał już wcześniej portal polityka.pl. Z informacji tych wynikało, że koalicjanci partii Jarosława Kaczyńskiego chcą dla siebie po 2 mln zł. To niewiele, bo w związku z rekordową frekwencją PiS zgarniać będzie od teraz ponad 23 mln zł rocznie.</p>
      <p>Jak jednak podaje Interia, taki podział byłby w tym momencie niezgodny z ustawą o partiach politycznych. Obecnie środki przypadają ugrupowaniu Jarosława Kaczyńskiego, bo PiS stanął do wyborów jako komitet, a nie koalicja trzech ugrupowań – wskazuje portal. Wobec tego warunkiem jest samodzielny start Solidarnej Polski i Porozumienia w następnych wyborach parlamentarnych.</p>
      <p>Według Interii, propozycja podziału subwencji wyszła od władz PiS. Problemem dla koalicjantów partii Kaczyńskiego może się jednak okazać zebranie podpisów podczas rejestracji list. – To ciężka praca, ale do zrobienia. Dla Gowina jest trudniej, bo nie będzie tak łatwo mógł zbierać przez koła Radia Maryja. A Ziobro tak. Tam zbiera się bardzo szybko – twierdzi źródło Interii. – Zresztą, polskie prawo pozwala poprzeć kilka partii, więc można jednocześnie zbierać dla Solidarnej Polski, Porozumienia i PiS – dodaje.</p>
      <p>Przypomnijmy, że umowa koalicyjna Zjednoczonej Prawicy wciąż jest niegotowa. Spór trwa głównie o personalia. Mowa o obsadzie stanowisk w ministerstwach i urzędach wojewódzkich. Nie wiadomo do tej pory, według jakiego klucza dobrani zostaną wiceministrowie.</p>
      <footer>/ Źródło: Interia <br/>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/kraj/120855/dzialaja-wbrew-jednosci-zjednoczonej-prawicy-mocne-slowa-rzecznika-partii-gowina.html"/>
      </related>
    </article>
  </body>
</html>