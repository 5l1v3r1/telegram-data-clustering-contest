<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/tanar-suceava-cautat-politie-prins-schimba-buletin-326668.html"/>
    <meta property="og:site_name" content="Observator"/>
    <meta property="article:published_time" content="2019-11-21T14:37:00+00:00"/>
    <meta property="og:title" content="Un tânăr din Suceava a uitat că era urmărit internaţional şi a mers să îşi schimbe buletinul"/>
    <meta property="og:description" content="Un tânăr în vârstă de 28 de ani, din Suceava, urmărit general de Poliţie după ce a fost condamnat la închisoare pentru tentativă de omor, a fost prins când încerca să îşi schimbe buletinul."/>
  </head>
  <body>
    <article>
      <h1>Un tânăr din Suceava a uitat că era urmărit internaţional şi a mers să îşi schimbe buletinul</h1>
      <address><time datetime="2019-11-21T14:37:00+00:00">21 Nov 2019, 14:37</time> by <a rel="author">Alin Tarnovschi</a></address>
      <p>
        <b>
          <b>Un tânăr în vârstă de 28 de ani, din Suceava, urmărit general de Poliţie după ce a fost condamnat la închisoare pentru tentativă de omor, a fost prins când încerca să îşi schimbe buletinul.</b>
        </b>
      </p>
      <p>Tânărul din comuna Voitinel, judeţul Suceava, a mers, miercuri dimineaţă, să îşi schimbe buletinul la Serviciul Public Comunitar de Evidenţă a Persoanelor (SPCLEP) Rădăuţi.</p>
      <p>În ultimii ani, Prinţu Beghean a fost plecat în Marea Britanie, acolo unde s-a ascuns timp de cinci ani după ce a fost condamnat definitiv, în anul 2014, la închisoare pentru o tentativă de omor calificat.</p>
      <p>Angajaţii de la Evidenţa Populaţiei au rămas uimiţi când au verificat datele tânărului şi au descoperit că era urmărit de cinci ani.</p>
      <p>Astfel, aceştia au sesizat Poliţia.</p>
      <h3>Trei mandate de urmărire pe numele tânărului din Suceava</h3>
      <p>Poliţiştii au descoperit că Prinţu Beghean avea pe numele său trei mandate de urmărire:</p>
      <p>- ordin de urmărire emis în 14 martie 2014 emis de IPJ Suceava;</p>
      <p>- mandat european de arestare emis în 2012;</p>
      <p>- mandat de executare a pedepsei cu închisoare în 2014.</p>
      <p>Tânărul nu a mai apucat să îşi schimbe buletinul pentru a se întoarce în Anglia, primind în schimb mandatul de executare a pedepsei cu închisoare.</p>
      <p>Într-un final, Prinţu Beghean a fost 'cazat' la Penitenciarul Botoşani.</p>
    </article>
  </body>
</html>