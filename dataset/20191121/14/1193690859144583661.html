<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/sproby-zaliakaty-opozytsiiu-v-ukraini-tse-pryvid-dlia-zanepokoiennia-v-yes-tusk-pro-kasetnyi-skandal-u-dbr-203208.html"/>
    <meta property="og:site_name" content="5 канал"/>
    <meta property="article:published_time" content="2019-11-21T14:15:00+00:00"/>
    <meta property="og:title" content="&quot;Спроби залякати опозицію в Україні – це привід для занепокоєння в ЄС&quot;: Туск про касетний скандал у ДБР"/>
    <meta property="og:description" content="Політик, який усі ці 5 років був адвокатом України у Євросоюзі, додав, що стежить за подіями у Києві"/>
  </head>
  <body>
    <article>
      <h1>"Спроби залякати опозицію в Україні – це привід для занепокоєння в ЄС": Туск про касетний скандал у ДБР</h1>
      <address>
        <time datetime="2019-11-21T14:15:00+00:00">21 Nov 2019, 14:15</time>
      </address>
      <p>Спроби залякати опозицію в Україні будуть приводом для занепокоєння в Євросоюзі, заявив президент Європейської Ради Дональд Туск під час прес-конференції в Загребі, повідомляє <a href="https://prm.ua/politichni-peresliduvannya-nedopustimi-tusk-visloviv-zanepokoyennya-yevrosoyuzu-cherez-peresliduvannya-poroshenka/">"Прямий"</a>.</p>
      <p>Так Туск прокоментував касетний скандал, у якому керівник Офісу президента інструктує директора ДБР - як вести справу п'ятого президента Петра Порошенка.</p>
      <blockquote>"Я сподіваюся, що Україна залишиться тією країною, де правоохоронні та судові органи поважають верховенство права і де немає місця політично вмотивованим переслідуванням", – зазначив Туск.</blockquote>
      <p>Він також додав, що "чув про цей потенційний скандал": "Хоч я і не маю інформації про окремі деталі чи загальний контекст, але моє перше враження, що це дійсно небезпечно".</p>
      <p>Дональд Туск, партія якого в Польщі є опозиційною, заявив, що особисто знає, що таке політичні переслідування.</p>
      <blockquote>"Повірте мені, я знаю, про що кажу, бо у мене є свій власний досвід з цього приводу... Завжди, коли влада чи люди у владі використовують систему правосуддя проти політичних опонентів, це у будь-якому випадку чи у середньо-, чи у довгостроковій перспективі стане трагедією не лише для жертв переслідувань, але і для всієї країни", - наголосив Дональд Туск.</blockquote>
      <p>Політик, який усі ці 5 років був адвокатом України у Євросоюзі, додав, що стежить за подіями у Києві: "Ви знаєте, скільки емоцій і думок ми інвестували в Україну. Я думаю, не треба пояснювати, як я особисто переживав за усе, що відбувається в Україні. Ми завжди дуже уважно спостерігаємо за подіями у Києві".</p>
      <p>Раніше 5.ua повідомляв про те, що <a href="https://www.5.ua/polityka/dopyt-poroshenka-spravy-maidanu-ta-pryvatbank-u-merezhu-zlyly-zapysy-proslushky-z-kabinetu-truby-zmi-203133.html">в мережу злили записи прослушки з кабінету директора ДБР Труби</a>. У записах розмов обговорюють вказівки, кого допитувати, кого "підвісити", а кого "доганяти". Зокрема, йдеться про справи, які розслідує ДБР стосовно п'ятого президента Петра Порошенка.</p>
    </article>
  </body>
</html>