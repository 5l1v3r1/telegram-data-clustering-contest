<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191121/wall-street-opent-voorzichtig-3/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T14:46:03+00:00"/>
    <meta property="og:title" content="Wall Street opent voorzichtig"/>
    <meta property="og:description" content="NEW YORK (ANP) - De aandelenbeurzen op Wall Street zijn donderdag zonder grote koersbewegingen aan de handelsdag begonnen. Beleggers in New York verwerken tegenstrijdige berichten over de status van de handelsgesprekken tussen de Verenigde Staten en China. Aan het handelsfront waren er geruchten over een megaovername van onlinebroker TD Ameritrade door branchegenoot Charles Schwab. Verder waren er kwartaalcijfers van een aantal bedrijven."/>
  </head>
  <body>
    <article>
      <h1>Wall Street opent voorzichtig</h1>
      <address><time datetime="2019-11-21T14:46:03+00:00">21 Nov 2019, 14:46</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De aandelenbeurzen op Wall Street zijn donderdag zonder grote koersbewegingen aan de handelsdag begonnen. Beleggers in New York verwerken tegenstrijdige berichten over de status van de handelsgesprekken tussen de Verenigde Staten en China. Aan het handelsfront waren er geruchten over een megaovername van onlinebroker TD Ameritrade door branchegenoot Charles Schwab. Verder waren er kwartaalcijfers van een aantal bedrijven.</b>
      </p>
      <p>De toonaangevende Dow-Jonesindex stond in de openingsminuten 0,1 procent lager op 27.791 punten. De S&amp;P zakte ook 0,1 procent, tot 3106 punten. Technologiebeurs Nasdaq noteerde een fractie lager op 8526 punten.</p>
      <p>Berichten over de handelsgesprekken tussen de VS en China slingeren alle kanten op. Aan de ene kant was er een bericht dat een voorlopige handelsdeal er dit jaar niet meer inzit. Dat leek ook door president Donald Trump te worden bevestigd toen hij zei dat China nog niet genoeg is bewogen in de richting die hij wil. Anderzijds zou de Chinese toponderhandelaar zijn Amerikaanse collega’s juist weer hebben uitgenodigd voor nieuw overleg in Peking.</p>
      <p>Een overname van TD Ameritrade door Charles Schwab zou mogelijk donderdag worden aangekondigd. De twee bedrijven zijn de grootste beursgenoteerde onlinebrokers in de VS. Schwab (plus 13,7 procent) heeft een marktwaarde van 57,5 miljard dollar en Ameritrade (plus 22,9 procent) van 22,4 miljard dollar. Een samenvoeging zou een kolos opleveren met maar liefst 5 biljoen dollar aan gecombineerde activa.</p>
      <p>Warenhuisketen Macy’s verloor 3,5 procent. Het bedrijf kwam met minder dan verwachte kwartaalcijfers en zette ook het mes in de verwachtingen voor heel dit jaar.</p>
    </article>
  </body>
</html>