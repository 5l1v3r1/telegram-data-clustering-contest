<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191121_jeloletlen_sertes_nebih_tolna_megye"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:06:00+00:00"/>
    <meta property="og:title" content="104-ből 100 sertésnél bukkant problémákra a Nébih Tolna megyében"/>
    <meta property="og:description" content="Nem volt róluk igazolás, így nem lehetett tudni, egészségesek-e."/>
  </head>
  <body>
    <article>
      <h1>104-ből 100 sertésnél bukkant problémákra a Nébih Tolna megyében</h1>
      <address><time datetime="2019-11-21T14:06:00+00:00">21 Nov 2019, 14:06</time> by <a rel="author">MTI</a></address>
      <p>
        <b>Nem volt róluk igazolás, így nem lehetett tudni, egészségesek-e.</b>
      </p>
      <p>Öt állattartó összesen 104 eladásra kínált sertésének szállítási és állategészségügyi dokumentumait ellenőrizték a Nemzeti Élelmiszerlánc-biztonsági Hivatal (Nébih) szakemberei egy dunaföldvári állatvásáron. Az ellenőrök megállapították, hogy a 104-ből 100 állat eladói nem tudták bemutatni sem a szállításához szükséges érvényes sertés szállítólevelet, sem az állategészségügyi bizonyítványt, sem az állattartói nyilatkozatot, így a jelölési hiányosságokon túl az eladók az állatok állategészségügyi állapotát sem tudták igazolni.</p>
      <p>A hatóság a jelöletlen állatokat a helyszínen megjelölte, továbbá elrendelte azok elkülönítését és megtiltotta értékesítésüket.</p>
      <p>A Nébih ismételten felhívja az állattartók figyelmét arra, hogy a házisertés-állomány afrikai sertéspestis fertőzéstől való megóvása érdekében - a biológiai védekezésen kívül - elengedhetetlenül fontos a házi sertések szállítására és forgalmazására vonatkozó jogszabályi előírások pontos és szigorú betartása is.</p>
      <related>
        <a href="https://hvg.hu/gazdasag/20191108_A_serteshus_nagyobbat_dragult_mint_amennyivel_az_atlagkereset_nott"/>
        <a href="https://hvg.hu/vilag/20191101_Tovabb_tarol_Romaniaban_a_sertespestis"/>
      </related>
    </article>
  </body>
</html>