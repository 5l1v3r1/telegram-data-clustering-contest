<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/pashinskiy_dav_svidchennya_u_spravi_maydanu_shho_vin_rozpoviv_n1237326"/>
    <meta property="og:site_name" content="24 Канал"/>
    <meta property="article:published_time" content="2019-11-21T14:17:00+00:00"/>
    <meta property="og:title" content="Пашинський дав свідчення у справі Майдану: що він розповів"/>
    <meta property="og:description" content="У справі про розстріли на вулиці Інститутській у Києві під час Революції Гідності у суді 21 листопада дав свідчення екснардеп Сергій Пашинський, який на сьогодні перебуває під вартою у справі про стрілянину в ході побутових розбірок."/>
  </head>
  <body>
    <article>
      <h1>Пашинський дав свідчення у справі Майдану: що він розповів</h1>
      <address><time datetime="2019-11-21T14:17:00+00:00">21 Nov 2019, 14:17</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>У справі про розстріли на вулиці Інститутській у Києві під час Революції Гідності у суді 21 листопада дав свідчення екснардеп Сергій Пашинський, який на сьогодні перебуває під вартою у справі про стрілянину в ході побутових розбірок.</b>
      </p>
      <p>Під час допиту Пашинський заявив, що не знає, скільки сотень Майдану було сформовано під час масових протестів, оскільки політик не входив до складу ради Майдану.</p>
      <blockquote>Читайте також: <a href="https://24tv.ua/yevromaydan__krim__viyna_prichini_i_naslidki_n545965">Євромайдан — Крим — війна: причини і наслідки</a></blockquote>
      <aside>Майдан не можна розглядати як військову чи парамілітарну структуру. Це спротив людей проти Януковича. Партії на Майдані здійснювали фінансування обладнання сцени. "Свобода", партія Кличка і "Батьківщина" здійснювали це фінансування,<cite>– сказав Пашинський.</cite></aside>
      <p>Він також розповів подробиці про захоплення Жовтневого палацу в Києві.</p>
      <p>"Його ніхто не захоплював, домовились з адміністрацією. 18 лютого я разом із протестувальниками прийшов до Маріїнського парку. Ми розуміли, що перемогти Януковича силою ми не можемо", – сказав екснардеп.</p>
      <p>Пашинський також наголосив, що не бачив, щоб хтось кидав коктейлі Молотова у правоохоронців. Екснардеп також стверджував, що особисто не контактував із керівництвом МВС та СБУ. <b>Пашинському також не було відомо про постріли в міліціонерів вранці 20 лютого.</b></p>
      <p>Відповідаючи на питання про те, хто дав команду на штурм міліціонерів, екснардеп сказав: "Думаю, що ніякої команди на штурм не було, це був стихійний рух".</p>
      <p>Крім того, Пашинський сказав, що йому "не відомо ні про яку зброю в Пасажі (Пасаж між вулицями Хрещатик та Заньковецької в центрі Києва)".</p>
      <blockquote>Читайте також про <a href="https://24tv.ua/oblichchya_yevromaydanu_de_zaraz_lideri_protestiv_n1114429">обличчя Євромайдану: де зараз лідери протестів</a></blockquote>
      <p>Він також не знає, під чиїм контролем перебувала будівля консерваторії: "На Майдані не було головних і смотрящих".</p>
      <p>
        <b>Дивіться відео з зали суду, де тривають свідчення у справі Майдану:</b>
      </p>
      <figure>
        <iframe src="https://www.youtube.com/embed/xjoX8JChO8o" width="853" height="480" data-service="Youtube" scrolling="no"/>
      </figure>
      <p> </p>
      <p><b>Що відомо про участь Пашинського у Революції Гідності?</b> Пашинський із листопада 2013 року до лютого 2014 року був заступником керівника "Штабу національного спротиву".<br/><br/>У 2017 році прокурор Сергій Горбатюк розповідав, що <a href="https://24tv.ua/v_gpu_rozpovili_shho_pashinskiy_ye_figurantom_sprav_rozstriliv_na_maydani_n767419">ГПУ розслідує епізод так званої гвинтівки Пашинського</a> та подій 18 лютого 2014 року. Мовиться про відомий епізод, коли авто в'їхало в натовп протестувальників. Після зупинки в авто знайшли гвинтівку з оптичним прицілом. Відразу після цієї знахідки на місці події з'явився Пашинський і наказав людям, які його супроводжували, сісти в машину і поїхати геть.</p>
    </article>
  </body>
</html>