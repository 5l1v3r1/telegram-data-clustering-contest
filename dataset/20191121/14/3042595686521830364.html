<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/apen-om-familietragedien/71837198"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T14:24:56+00:00"/>
    <meta property="og:title" content="Åpen om familietragedien"/>
    <meta property="og:description" content="Stjernas foreldre ble skutt og drept."/>
  </head>
  <body>
    <article>
      <h1>Åpen om familietragedien</h1>
      <h2>Stjernas foreldre ble skutt og drept.</h2>
      <address><time datetime="2019-11-21T14:24:56+00:00">21 Nov 2019, 14:24</time> by <a rel="author">Martine Johansen</a></address>
      <p>Den amerikanske skuespilleren og regissøren Patrick Duffy (70) er nok best kjent for sine roller som Bobby Ewing i <a href="https://www.dagbladet.no/kjendis/dallas-stjerne-dod/71009595">«Dallas»</a>, og som Frank Lambert i tv-serien «Step by Step».</p>
      <p>Livet til 70-åringen har imidlertid ikke vært en dans på roser, og en novemberkveld i 1986 endret alt seg på brutalt vis. Foreldrene til Duffy, Terrence og Marie Duffy, var eiere av en lokal taverna ved navn The Lodge i hjembyen, Boulder i delstaten Montana.</p>
      <figure>
        <img src="https://dbstatic.no/71837283.jpg?imageId=71837283&amp;width=1024&amp;height=615"/>
        <figcaption><b>SAMLET:</b> Her er Patrick Duffy (t.h) avbildet med sønnen Padraic i armene, kona Caitlyn (t.v), moren Marie og faren Terrence i 1977. Foto: NTB Scanpix Vis mer</figcaption>
      </figure>
      <p>En sen novemberkveld ble de begge skutt og drept, ifølge <a href="https://www.foxnews.com/entertainment/dallas-patrick-duffy-recalls-horrific-night-parents-murdered">Fox News</a>.</p>
      <h3>Skjøt begge foreldrene</h3>
      <p>Duffy fortalte nylig til <a href="https://www.closerweekly.com/posts/patrick-duffy-remembers-the-1986-murder-of-both-his-parents/">Closer Weekly </a>at det skal ha oppstått en hendelse på tavernaen, og at faren hans deretter kastet ut to unge menn som hadde drukket litt for mye en kveld.</p>
      <p>
        <b>- De dro for å drikke et annet sted og kom tilbake til baren for å banke ham opp. Da de kom inn i baren med våpen, skjøt de ham. Det var ingen andre i baren, så de skjøt både moren og faren min, sier han.</b>
      </p>
      <p>På tidspunktet drapet fant sted rapporterte <a href="https://www.latimes.com/archives/la-xpm-1986-11-20-me-12118-story.html">Los Angeles Times</a> at det hadde blitt funnet et skytevåpen som angivelig skal ha blitt brukt som et drapsvåpen sammen med penger som har skal ha blitt sjålet fra baren.</p>
      <p>Kort tid seinere ble to menn i 19 års-alderen ved navn Sean A.Wentz og Kenneth A.Miller siktet for drap.</p>
      <p>Ifølge Closer Weekly var det førstnevnte som avfyrte skuddene og endte opp med en dom på 180 år, mens hans medsammensvorne, Miller, fikk prøveløslatelse i 2007.</p>
      <h3>- Gikk gjennom alle følelser</h3>
      <p>Stjernas foreldre ble funnet av en gruppe mennesker som skulle innom tavernaen for å ta seg noe å drikke.</p>
      <p>Ifølge Fox News var det en kvinne som oppdaget liket til Duffys mor, men hun trodde at hun kanskje hadde besvimt. Det var først når hun så blodet på Terrences kropp at hun innså alvoret og tilkalte hjelp.</p>
      <figure>
        <img src="https://dbstatic.no/71837309.jpg?imageId=71837309&amp;width=1024&amp;height=615"/>
        <figcaption><b>STJERNE:</b> Patrick Duffy i tv-serien «Dallas» sammen med sine skuespillerkolleger, Larry Hagman, Linda Gray og Brenda Strong i 2012. Foto: NTB Scanpix Vis mer</figcaption>
      </figure>
      <p>«Dallas»-stjerna minnes foreldrene som «vanlige og hyggelige mennesker» som var «veldig sosiale» før det brutale drapet.</p>
      <p>
        <b>- Da foreldrene mine ble drept, gikk jeg gjennom alle følelser fra den forferdelige hendelsen - sjokk, sinne og alt, men jeg følte aldri at jeg ble distansert fra foreldrene mine. Jeg følte aldri på det umiddelbare tapet. Jeg visste ikke hvorfor den gang, men i ettertid var det et resultat av å være buddhist.</b>
      </p>
      <p>Tapet av foreldrene er imidlertid ikke den eneste tragedien 70-åringen har opplevd. I 2017 mistet han også kona, Carlyn Rosser, 77 år gammel, som han har de to voksne sønnene Padraic (45) og Conor (39) med.</p>
      <h3>Om tapet av kona</h3>
      <p>I et annet intervju med <a href="https://www.closerweekly.com/posts/patrick-duffy-still-considers-himself-married-after-wifes-death/">Closer Weekly</a>, gjengitt av <a href="https://www.foxnews.com/entertainment/dallas-patrick-duffy-carlyn-rosser">Fox News</a>, fortalte Duffy åpenhjertig om sorgen etter kona.</p>
      <p>- Jeg kan høre henne. Jeg kan se henne. Jeg vet hva hun hadde forventet av meg og jeg prøver å leve opp til det. Jeg føler meg nær henne hele tida, men det jeg savner mest er berøringen hennes. Jeg anser meg fortsatt som en gift mann, sa han.</p>
      <figure>
        <img src="https://dbstatic.no/71837324.jpg?imageId=71837324&amp;x=9.7467142857143&amp;y=13.487312206573&amp;cropw=86.25&amp;croph=67.370892018779&amp;width=483&amp;height=574"/>
        <figcaption>MISTET KONA; Her er skuespiller Patrick Duffy avbildet sammen med sin avdøde kone Carlyn Rosser i 1994. Foto: NTB Scanpix Vis mer</figcaption>
      </figure>
      <p>Konas død skal ha kommet overraskende på Duffy og hans nærmeste, noe som gjorde tapet enda mer smertefullt. Skuespilleren er fullt klar over at han må komme seg videre, både for seg selv og for familien sin.</p>
      <p>Det stopper ham imidlertid ikke fra å trekke frem minnene han fikk med sin avdøde kone.</p>
      <p>- Jeg kan reparere et hvert gjerde jeg har ødelagt og skape verdier ut av alt jeg har gjort hvis jeg har fått nok tid. Jeg har gjort det, og jeg gjør det fortsatt bra. Jeg har jobbet hardt for å få det beste ut av livet, og det har vært bra for meg.</p>
    </article>
  </body>
</html>