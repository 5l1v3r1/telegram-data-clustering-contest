<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548986.html/%D9%81%D8%B1%D9%87%D9%86%DA%AF-%D8%A7%D9%82%D8%A7%D9%85%D9%87-%D9%86%D9%85%D8%A7%D8%B2-%D8%AF%D8%B1-%D9%85%D8%AF%D8%A7%D8%B1%D8%B3-%D9%86%D9%87%D8%A7%D8%AF%DB%8C%D9%86%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T14:13:00+00:00"/>
    <meta property="og:title" content="فرهنگ اقامه نماز در مدارس نهادینه شود"/>
    <meta property="og:description" content="رئیس ستاد اقامه نماز نهاوند گفت: با حضور دانش‌آموزان شهرستان نهاوند چهارمین اجلاس نماز باهدف نهادینه کردن فرهنگ اقامه نماز در مدارس برگزار شد."/>
  </head>
  <body>
    <article>
      <h1>فرهنگ اقامه نماز در مدارس نهادینه شود</h1>
      <h2>رئیس ستاد اقامه نماز نهاوند:</h2>
      <address>
        <time datetime="2019-11-21T14:13:00+00:00">21 Nov 2019, 14:13</time>
      </address>
      <p>رئیس ستاد اقامه نماز نهاوند گفت: با حضور دانش‌آموزان شهرستان نهاوند چهارمین اجلاس نماز باهدف نهادینه کردن فرهنگ اقامه نماز در مدارس برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/32975">عصر همدان</a>؛ حجت‌الاسلام‌والمسلمین محسن هنرور پیش از ظهر امروز در اجلاس نماز شهرستان نهاوند گفت: با همکاری آموزش‌وپرورش و باهدف ترویج و گسترش فرهنگ اقامه نماز در مدارس اجلاس نماز در این شهرستان با حضور باشکوه دانش‌آموزان برگزار شد.</p>
      <p>وی اظهار داشت: امروز دشمنان با انواع نقشه‌ها سعی در گمراه کردن نسل جوان و دور کردن آن‌ها از ارزش‌های اسلامی و مذهبی هستند که باید تلاش کنیم در مقابل این هجمه‌ها دانش‌آموزان را مصون نگه‌داریم.</p>
      <p>رئیس ستاد اقامه نماز نهاوند افزود: دانش‌آموزان نوجوان در معرض انواع تهدیدها قرار دارند که نهادینه کردن فرهنگ اقامه نماز و ترویج این فرهنگ والای اسلامی مطمئن دانش‌آموزان را در مقابل انواع تهاجم‌ها محافظت می‌کند.</p>
      <p>وی عنوان کرد: اجلاس بزرگ نماز با شرکت بیش از ۵۰۰ دانش‌آموز و با حضور مسئولین شهرستان در مصلای نماز جمعه برگزار شد تا در این مراسم از فعالین عرصه نماز در مدارس تجلیل شود.</p>
      <p>هنرور گفت: در شهرستان نهاوند در ۳۶ مدرسه نماز اقامه می‌شود و مبلغان و مبلغات در مدارس حضور می‌یابند و به اقامه نماز می‌پردازند.</p>
      <p>وی بیان داشت: در ۱۸ مدرسه شهرستان نهاوند با همکاری حوزه علمیه طرح امین اجرا می‌شود و نوجوانان با مسائل مذهبی و نماز آشنا می‌شوند.</p>
      <p>رئیس ستاد اقامه نماز افزود: در طرح امین روحانیون از صبح در مدارس حضور می‌یابند و به همه مسائل دانش‌آموزان پاسخگویی دارند و نماز را اقامه می‌کنند.</p>
      <p>وی گفت: باید دانش‌آموزان را به روش‌های مختلف جذب فرهنگ نماز کنیم که دراین‌بین نقش خانواده‌ها بسیار مهم است و سپس در مدارس باید در این بخش کار شود.</p>
      <p>انتهای پیام/</p>
    </article>
  </body>
</html>