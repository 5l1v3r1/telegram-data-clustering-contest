<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/labour-lanceert-radicaal-verkiezingsprogramma/"/>
    <meta property="og:site_name" content="SCEPTR"/>
    <meta property="article:published_time" content="2019-11-21T14:12:22+00:00"/>
    <meta property="og:title" content="Labour lanceert “radicaal” verkiezingsprogramma"/>
    <meta property="og:description" content="Jeremy Corbyn (Labour) heeft donderdag het &quot;radicale&quot; socialistische verkiezingsprogramma van zijn partij onthuld."/>
  </head>
  <body>
    <article>
      <h1>Labour lanceert “radicaal” verkiezingsprogramma</h1>
      <address><time datetime="2019-11-21T14:12:22+00:00">21 Nov 2019, 14:12</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b><a href="https://sceptr.net/tag/jeremy-corbyn/">Jeremy Corbyn</a> (Labour) heeft donderdag <a href="https://www.reuters.com/article/us-britain-election-labour/radical-and-ambitious-uks-labour-unveils-socialist-plan-for-britain-idUSKBN1XU2RN">het verkiezingsprogramma van zijn partij onthuld</a>. Het <i>“radicale”</i> socialistische programma omvat loonsverhogingen in de openbare sector, hogere belastingen op bedrijven en de nationalisering van heel wat infrastructuur.</b>
      </p>
      <p>Labour-partijleider <a href="https://sceptr.net/tag/jeremy-corbyn/">Jeremy Corbyn</a> onthulde zijn plannen voor een <i>“groene industriële revolutie”</i>. Volgens Corbyn kon alleen hij het voor de gewone man en tegen de <i>“bankiers, miljardairs en de gevestigde orde”</i> opnemen.<i> “Het manifest van Labour is een manifest voor hoop, dat is wat dit document is, een manifest dat echte verandering zal brengen. Een manifest vol populaire maatregelen die het politieke establishment een generatie lang heeft tegengehouden”</i>, zei Corbyn.</p>
      <figure>
        <iframe data-src="https://twitter.com/UKLabour/status/1197432323752497152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Uitgesproken socialistisch verkiezingsprogramma</h3>
      <p>Het programma omvat meer dan 96 miljard euro aan overheidsuitgaven, gedekt door evenveel inkomsten. Labour wil onder meer de inschrijvingskosten voor universiteiten schrappen en de werkweek inkorten. De partij wil daarnaast een meevallerbelasting voor oliebedrijven, straffen voor bedrijven die niet genoeg doen om klimaatverandering tegen te gaan en loonsverhogingen in de publieke sector.</p>
      <p>Ook belooft Corbyn de privatiseringen, die door <a href="https://sceptr.net/tag/margaret-thatcher/">Margaret Thatcher</a> (Con.) werden ingezet, terug te draaien. Hij wil onder meer de post, de spoorwegen, watervoorzieningen en het breedbandnetwerk van British Telecom nationaliseren. Met die laatste maatregel wil hij gratis internet voor iedereen verschaffen. De Conservatieven noemden dat plan <i>“krankzinnig en communistisch”</i>.</p>
      <p><i>“Ze weten dat we achter de belastingontduikers, de slechte bazen en de grote vervuilers aan gaan, zodat iedereen in ons land een eerlijke kans krijgt in het leven”</i>, klinkt het. <i>“Als de bankiers, miljardairs en de gevestigde orde dachten dat we de politiek zoals gewoonlijk vertegenwoordigden, dat we konden worden afgekocht, dat er echt niets zou veranderen – ze zouden ons niet zo fel aanvallen. Maar ze weten dat we menen wat we zeggen.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/premier-johnson-belooft-vennootschapsbelasting-niet-verder-te-verlagen/"/>
        <a href="https://sceptr.net/2019/11/britse-conservatieven-beloven-strengere-migratieregels-na-brexit/"/>
        <a href="https://sceptr.net/2019/11/farage-maakt-ruimte-voor-johnson/"/>
      </related>
    </article>
  </body>
</html>