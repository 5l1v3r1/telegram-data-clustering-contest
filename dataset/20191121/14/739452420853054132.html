<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/21/policia-vysetruje-dalsiu-smrt-zeny-v-bratislavskom-pristave-o-seriovom-vrahovi-vsak-neuvazuju/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-21T14:37:55+00:00"/>
    <meta property="og:title" content="Polícia vyšetruje ďalšiu smrť ženy v bratislavskom prístave, o sériovom vrahovi však neuvažujú"/>
    <meta property="og:description" content="Bratislavská krajská polícia vyšetruje ďalšiu smrť ženy, ktorá podľa polície nesúvisí s prípadom z 11. novembra. Informoval o tom dnes na tlačovej besede riaditeľ Krajského riaditeľstva Policajného zboru v Bratislave Adrian Pavlík a zástupca odboru kriminálnej polície krajského riaditeľstva Milan Maškara. O sériovom vrahovi teda podľa nich nemožno hovoriť. Dnes..."/>
  </head>
  <body>
    <article>
      <h1>Polícia vyšetruje ďalšiu smrť ženy v bratislavskom prístave, o sériovom vrahovi však neuvažujú</h1>
      <address><time datetime="2019-11-21T14:37:55+00:00">21 Nov 2019, 14:37</time> by <a rel="author">SITA</a></address>
      <p>
        <b>Bratislavská krajská polícia vyšetruje ďalšiu smrť ženy, ktorá podľa polície nesúvisí s prípadom z 11. novembra. Informoval o tom dnes na tlačovej besede riaditeľ Krajského riaditeľstva Policajného zboru v Bratislave Adrian Pavlík a zástupca odboru kriminálnej polície krajského riaditeľstva Milan Maškara. O sériovom vrahovi teda podľa nich nemožno hovoriť. Dnes v ranných hodinách našli telo ženy v okrese Bratislava II. Stalo sa tak na rovnakom území, kde našli 11. novembra brutálne dobitú a podchladenú Violu Macákovú, ktorá pri prevoze do nemocnice zomrela.</b>
      </p>
      <p>„Dnes v ranných skorých hodinách na teritóriu Bratislavy II bolo nájdené telo ženy,“ uviedol Pavlík s tým, že na miesto prišli zdravotníci, ktorí sa snažili ženu resuscitovať, avšak neúspešne. Aj na základe stanoviska obhliadajúceho súdneho lekára krajská polícia potvrdila, že neexistuje súvislosť medzi dnešnou tragédiou a prípadom minulotýždňovej vraždy z 11. novembra.</p>
      <p>Smrť Violy Macákovej podľa Maškaru vyšetrujú. „Boli vykonané desiatky procesných úkonov ako výsluchy, prehliadky, zaisťovacie úkony. Boli zaistené rôzne stopy,“ uviedol Maškara s tým, že do vyšetrovania zapojili aj znalcov. „Na prípade pracujú naozaj tí najskúsenejší kriminalisti, policajti, ktorí už majú dostatočnú prax s takýmito prípadmi,“ dodal na záver Maškara.</p>
      <p>Krajská polícia prosí analytikov, ktorí sa k prípadu vyjadrujú, a takisto aj médiá, aby „vytvorili priestor ľuďom, ktorí na tomto prípade hneď od 11. novembra naozaj s najvyššou prioritou pracujú,“ zdôraznil Pavlík s tým, že vo vyšetrovacom tíme sa nachádzajú aj kriminalisti z okresu Bratislava II. Podľa Pavlíka je krajská polícia podrobená kritike z dôvodu, že dostatočne nevaruje verejnosť, pričom kritici spomínajú aj pojmy ako sériová vražda. „Zaručujem vám, že žiadna paralela s týmto výrazom nenastala,“ vysvetlil na záver Pavlík.</p>
    </article>
  </body>
</html>