<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/antistrofi-metrisi-gia-tin-psifo-ton-apodimon-ti-allazei-sto-nomosxedio/2920495/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T14:14:15+00:00"/>
    <meta property="og:title" content="Αντίστροφη μέτρηση για την ψήφο των αποδήμων – Τι αλλάζει στο νομοσχέδιο"/>
    <meta property="og:description" content="Την ερχόμενη Τρίτη, 26 Νοεμβρίου, κατατίθεται στη Βουλή το Σχέδιο Νόμου για την ψήφο των αποδήμων."/>
  </head>
  <body>
    <article>
      <h1>Αντίστροφη μέτρηση για την ψήφο των αποδήμων – Τι αλλάζει στο νομοσχέδιο</h1>
      <h2>Την ερχόμενη Τρίτη, 26 Νοεμβρίου, κατατίθεται στη Βουλή το Σχέδιο Νόμου για την ψήφο των αποδήμων.</h2>
      <address><time datetime="2019-11-21T14:14:15+00:00">21 Nov 2019, 14:14</time> by <a rel="author">Newsit Newsroom</a></address>
      <p>Με το προτεινόμενο σχέδιο νόμου ρυθμίζεται η Συνταγματική πρόβλεψη για τον τρόπο άσκησης του εκλογικού δικαιώματος των ψηφοφόρων οι οποίοι τη μέρα των εθνικών εκλογών (καθώς και των εκλογών για την ανάδειξη εκπροσώπων στο ευρωπαϊκό κοινοβούλιο και της διεξαγωγής εθνικού δημοψηφίσματος) βρίσκονται εκτός επικράτειας.</p>
      <p>Σύμφωνα με το άρθρο 51 παρ. 4 του Συντάγματος, για την ψήφιση του νόμου απαιτείται αυξημένη πλειοψηφία 200 βουλευτών. Στο πλαίσιο της συγκέντρωσης της απαιτούμενης πλειοψηφίας συνεδρίασε 3 φορές διακομματική επιτροπή αποτελούμενη από τους εκπροσώπους των 6 κοινοβουλευτικών κομμάτων.</p>
      <p>Αποτέλεσμα των ανωτέρω συνεδριάσεων ήταν η καταρχήν <a href="https://www.newsit.gr/politikh/psifos-apodimon-ti-perilamvanei-to-sxedio-nomou/2911306/"><b>σύγκλιση σε μια συμφωνία 4 + 1 σημείων</b></a>, η οποία δημιουργεί τις προϋποθέσεις για την επίτευξη της πλειοψηφίας των 200 θετικών ψήφων. Τα σημεία αυτά είναι:</p>
      <ol>
        <li>Διεξαγωγή της ψηφοφορίας με αυτοπρόσωπη παρουσία του εκλογέα σε εκλογικά τμήματα που θα συσταθούν σε πρεσβείες, προξενεία, χώρους οργανώσεων απόδημων ή άλλους κατάλληλους χώρους. Ο ελάχιστος αριθμός για να συγκροτηθεί εκλογικό τμήμα είναι οι σαράντα (40) εκλογείς.</li>
        <li>Η ψήφος των εκλογέων που ασκούν το εκλογικό τους δικαίωμα στα ανωτέρω εκλογικά τμήματα θα μετράει ισότιμα στο συνολικό εκλογικό αποτέλεσμα και, επομένως, για τη συνολική κατανομή των εδρών.</li>
        <li>Αυξάνονται σε 15 από 12 οι βουλευτές επικρατείας. Οι εκλογείς στα τμήματα του εξωτερικού θα επιλέγουν (δίχως να θέτουν σταυρό προτίμησης) το ψηφοδέλτιο επικρατείας του κόμματος που επιθυμούν. Εναπόκειται στα κόμματα αν θα επιλέξουν έναν ή περισσότερους υποψηφίους στο ψηφοδέλτιο επικρατείας που θα προέρχονται από τον Ελληνισμό της διασποράς.</li>
        <li>Δικαίωμα εγγραφής στους εκλογικούς καταλόγους του εξωτερικού έχουν οι εκλογείς οι οποίοι πληρούν σωρευτικά τα παρακάτω κριτήρια:<br/>α. Τα τελευταία τριάντα πέντε (35) χρόνια έχουν ζήσει δύο (2) έτη στην Ελλάδα<br/>β. Έχουν υποβάλει φορολογική δήλωση (Ε1 ή Ε2 ή Ε3 ή Ε9) είτε το τρέχον είτε το προηγούμενο φορολογικό έτος (σσ και όχι να έχουν ΑΦΜ όπως όριζε η αρχική συμφωνία)</li>
        <li>Να ολοκληρωθεί η αναθεώρηση του άρθρου 54 του Συντάγματος ώστε να είναι συμβατοί με το Σύνταγμα οι περιορισμοί του σημείου 4.</li>
      </ol>
      <p>Η αίτηση του εκλογέα θα γίνεται ηλεκτρονικά σε ειδική πύλη η οποία αναμένεται να λειτουργήσει εντός δύο μηνών από τη ψήφιση του νόμου. Εφόσον τα διαθέσιμα στοιχεία για την απόδειξη των κριτηρίων του σημείου 4 είναι διαθέσιμα σε βάσεις δεδομένων του Δημοσίου (και συναινεί ο εκλογέας) αυτά θα αντλούνται αυτεπάγγελτα άμεσα.</p>
      <h3>Πώς θα γίνεται η πιστοποίηση κριτηρίων διαμονής</h3>
      <p>Η πιστοποίηση των κριτηρίων διαμονής γίνεται με δημόσια έγγραφα και ιδίως:<br/>α) Βεβαίωση φοίτησης από σχολείο πρωτοβάθμιας, δευτεροβάθμιας, μεταδευτεροβάθμιας, τεχνικής ή επαγγελματικής εκπαίδευσης ή από ίδρυμα τριτοβάθμιας εκπαίδευσης.<br/>β) Βεβαίωση καταβολής ασφαλιστικών εισφορών (ένσημα) της ημεδαπής<br/>γ) Βεβαίωση εκπλήρωσης της στρατιωτικής θητείας για όσο διάστημα διαρκεί αυτή</p>
      <p>Δεν απαιτείται υποβολή φορολογικής δήλωσης εφόσον ο εκλογέας:<br/>αα) δεν έχει συμπληρώσει τα τριάντα έτη (30) ζωής και<br/>ββ) έχει υποβάλει φορολογική δήλωση συγγενείς α’ βαθμού κατά το τρέχον ή το προηγούμενο φορολογικό έτος.</p>
      <p>Διαβάστε την εισηγητική έκθεση του νομοσχεδίου για την ψήφο των αποδήμων: <a href="https://www.newsit.gr/wp-content/uploads/2019/11/ait_psifos.pdf">ait_psifos</a></p>
      <p>Διαβάστε τα άρθρα του υπό κατάθεση Σχεδίου Νόμου για την ψήφο των αποδήμων: <a href="https://www.newsit.gr/wp-content/uploads/2019/11/sn_psifos.pdf">sn_psifos</a></p>
    </article>
  </body>
</html>