<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742909"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T14:35:00+00:00"/>
    <meta property="og:title" content="แจ้ง4ข้อหา'นัน กิ่งเพชร-พวก' ล่อซื้อลิขสิทธิ์โดราเอมอน"/>
    <meta property="og:description" content="รอง ผบ.ตร.เผยศาลออกหมายจับ 4 ข้อหา 'นัน กิ่งเพชร-พวก' ปมล่อซื้อลิขสิทธิโดราเอมอน เรียกเงิน 5 หมื่นบาท "/>
  </head>
  <body>
    <article>
      <h1>แจ้ง4ข้อหา'นัน กิ่งเพชร-พวก' ล่อซื้อลิขสิทธิ์โดราเอมอน</h1>
      <address>
        <time datetime="2019-11-21T14:35:00+00:00">21 Nov 2019, 14:35</time>
      </address>
      <figure>
        <img src="https://www.dailynews.co.th/admin/upload/20191121/news_QKCRHDUsEL214728_533.jpg?v=20191122081"/>
      </figure>
      <p>
        <b>รอง ผบ.ตร.เผยศาลออกหมายจับ 4 ข้อหา "นัน กิ่งเพชร-พวก" ปมล่อซื้อลิขสิทธิโดราเอมอน เรียกเงิน 5 หมื่นบาท </b>
      </p>
      <p>เมื่อวันที่ 21 พ.ย. ที่กองบังคับการตำรวจภูธรจังหวัดมหาสารคาม พล.ต.อ.วิระชัย ทรงเมตตา รองผู้บัญชาการตำรวจแห่งชาติลงพื้นที่ติดตามคดีลิขสิทธิ์โดราเอมอน ซึ่งได้พูดคุยกับผู้เสียหาย นางโสภาพรรณ ปัญยาง และนางสาวชญานิส นามไพร ที่เข้าแจ้งความร้องทุกข์กล่าวโทษต่อ นายภูมิภากร ถินสุวรรณ์ หรือ นัน กิ่งเพชร และนายพิพล โตตันติกุล ในข้อหาร่วมกันกรรโชกทรัพย์ หลังผู้เสียหายถูกล่อให้ผลิตกล่องไม้ติดตัวการ์ตูนรูปโดราเอมอนโดยที่ไม่เคยผลิตมาก่อน กระทั่งส่งมอบสินค้าจนถูกจับกุมตัว และนำตัวมาที่สภ.เมืองมหาสารคาม ก่อนเรียกเงิน 200,000 บาท ทว่าตกลงจ่ายเงินกันที่ 50,000 บาท</p>
      <figure>
        <img src="https://www.dailynews.co.th/admin/upload/20191121/news_rqnVBCVsUF214728_533.jpg?v=20191122081?v=4391"/>
      </figure>
      <p> <br/>พล.ต.อ.วิระชัย กล่าวว่า หนึ่งในผู้ต้องหาที่ถูกออกหมายจับแอบอ้างว่าเป็นเจ้าหน้าที่ตำรวจ พฤติการณ์ดังกล่าวผู้ที่ไม่ได้เป็นตำรวจ แต่มีการแอบอ้างถือเป็นความผิดตามประมวลกฎหมายอาญา ในข้อหาที่ 1 ซึ่งในการลงพื้นที่วันนี้ได้กำชับให้เจ้าหน้าที่เร่งติดตามตัวผู้ต้องหามาดำเนินคดี ขณะนี้ได้ออกหมายจับ 2 ราย ได้แก่ นายภูมิภากร ชาวอ.ห้วยแถลง จ.นครราชสีมา และนายพิพล ชาวกรุงเทพฯ ไปตั้งแต่วันที่ 12 พ.ย.ที่ผ่านมา และคดีดังกล่าวมีอายุความ 10 ปี<br/> <br/>ข้อหาที่ 2 การเป็นประชาชนไม่มีอำนาจจับกุม และไปจับกุมผู้อื่น ถือว่าเป็นการจับกุมโดยไม่ชอบ ไม่มีอำนาจจึงมีความผิดฐานหน่วงเหนี่ยวกักขัง ทำให้เสื่อมเสียอิสรภาพและเสรีภาพ<br/> <br/>ข้อหาที่ 3 เรียกร้องทรัพย์สินเงินทอง ทั้ง ๆ ที่ผู้ที่ถูกเรียกทรัพย์สินเงินทองไม่ได้เป็นผู้ที่กระทำผิดละเมิดลิขสิทธิ์แต่ประการใด และพูดจาข่มขู่ว่าหากไม่จ่ายเงินจะติดคุก รับราชการไม่ได้ ทำให้ผู้เสียหายนั้นเกรงกลัว และยอมจ่ายเงิน 50,000 บาท จึงถือเป็นการกรรโชกทรัพย์ อัตราโทษจำคุกสูงถึง 5 ปี<br/><br/>ข้อหาที่ 4 แจ้งความเท็จ โดยอ้างว่าเป็นเจ้าหน้าที่ตำรวจ ส่วนกรณีที่จ.นครราชสีมา ศาลได้ยกคำร้องไปเนื่องจากพยานหลักฐานไม่เพียงพอ ซึ่งทางพนักงานสอบสวนได้รวบรวมพยานหลักฐานเพิ่มเติม เพื่อให้เพียงพอต่อการพิจารณา ส่วนที่จ.มหาสารคาม  เป็นเรื่องที่ชัดเจนว่า ผู้เสียหายไม่ได้ผลิตสินค้าละเมิดลิขสิทธิ์มาก่อน ไม่เคยโพสต์ ไม่ได้ทำ ไม่ได้ขาย แต่กลุ่มคนดังกล่าวได้มาลวงให้ผลิต ให้ทำ ให้ขาย จึงถูกจับกุมตัว ชัดเจนว่าถูกล่อให้กระทำผิด.<br/> <br/><b>อ่านข่าวที่เกี่ยวข้อง...</b><br/> <br/><b><a href="https://www.dailynews.co.th/regional/742746">ศาลออกหมายจับ'นัน กิ่งเพชร-พวก' ข้อหากรรโชกทรัพย์</a></b> </p>
      <figure>
        <img src="https://www.dailynews.co.th/admin/upload/20191121/news_KHPeUqsHdI214729_533.jpg?v=20191122081?v=2238"/>
      </figure>
      <figure>
        <img src="https://www.dailynews.co.th/admin/upload/20191121/news_zSXLFqEfRl214729_533.jpg?v=20191122081?v=4853"/>
      </figure>
    </article>
  </body>
</html>