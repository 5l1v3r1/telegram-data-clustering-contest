<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/taki_ne_vstigayut_v_uryadi_rf_nazvali_novu_datu_zapusku_pivnichnogo_potoku_2_n1237347"/>
    <meta property="og:site_name" content="24 Канал"/>
    <meta property="article:published_time" content="2019-11-21T14:42:00+00:00"/>
    <meta property="og:title" content="Таки не встигають: в уряді РФ назвали іншу дату запуску &quot;Північного потоку-2&quot;"/>
    <meta property="og:description" content="Скандальний російський газопровід &quot;Північний потік-2&quot; не встигнуть добудувати та запустити у терміни, як анонсували раніше. За новою інформацією, це відбудеться на кілька місяців пізніше."/>
  </head>
  <body>
    <article>
      <h1>Таки не встигають: в уряді РФ назвали іншу дату запуску "Північного потоку-2"</h1>
      <address><time datetime="2019-11-21T14:42:00+00:00">21 Nov 2019, 14:42</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Скандальний російський газопровід "Північний потік-2" не встигнуть добудувати та запустити у терміни, як анонсували раніше. За новою інформацією, це відбудеться на кілька місяців пізніше.</b>
      </p>
      <p>Його запуск у Росії планують в середині 2020 року, про це сказав заступник голови російського уряду Дмитро Козак, пише<a href="https://tass.ru/ekonomika/7170845"> "ТАСС".</a></p>
      <blockquote>Важливо:<a href="https://24tv.ua/ukrayina_oskarzhuvatime_rishennya_nimechchini_shhodo_pivnichnogo_potoku_2__goncharuk_n1236503"> Україна оскаржуватиме рішення Німеччини щодо "Північного потоку-2", – Гончарук</a></blockquote>
      <p>Водночас Козак <b>не уточнив, у який місяць це відбудеться</b>. Повідомив лише приблизний час.</p>
      <p>Так, російський уряд визнав, що не встигне завершити будівництво та запуск "Північного потоку-2" у визначені раніше терміни, тобто до кінця 2019 року.</p>
      <p>Міністр енергетики Росії Олександр Новак раніше повідомляв журналістам, що поставки газу по трубопроводу "Північний потік - 2" можуть початися в найближчі місяці –<b> навіть до кінця 2019 року.</b></p>
      <blockquote><b>Важливо! </b>Німецький Бундестаг ухвалив поправки, які фактично<a href="https://24tv.ua/nimechchina_shvalila_zakon_yakiy_zahistit_pivnichniy_potik_2_reaktsiya_ukrayinskogo_uryadu_n1233798"> дозволять відхилення від директиви Євросоюзу </a>та нададуть можливість газопроводу "Північний потік-2" обійти її пункти. Уряд України очікує, що незалежний енергетичний регулятор Німеччини буде діяти у строгій відповідності до газової директиви ЄС.</blockquote>
      <p>Що таке "<a href="https://24tv.ua/pivnichniy_potik_2_tag5948/">Північний потік-2</a>"?Проєкт магістрального газопроводу з Росії в ЄС через Балтійське море. Саме у нього російський "Газпром" хоче перенаправити більшу частину газу з ГТС України. Навіть запуск газопроводу мав збігтися із закінченням чинного контракту на транзит газу через Україну (31 грудня 2019 року), однак цього не станеться. </p>
      <ul>
        <li>Вартість проєкту – майже 10 мільярдів євро.</li>
        <li>Пропускна здатність "Північного потоку-2" – 55 мільярдів кубометрів газу на рік.</li>
        <li>Оператор "Північного потоку-2" – компанія Nord Stream 2 AG.</li>
        <li>Засновник і власник контрольного пакета акцій Nord Stream 2 AG – російський монополіст "Газпром".</li>
        <li>Партнери – французька Engie, австрійська OMV, британо-нідерландська Royal Dutch Shell, німецькі Uniper і Wintershall.</li>
      </ul>
      <p>Польща та країни Балтії<a href="https://24tv.ua/polskiy_regulyator_oshtrafuvav_na_rekordnu_sumu_partnera_pivnichnogo_potoku_2_n1231275"> намагаються заблокувати </a>будівництво трубопроводу, адже він посилить енергетичну залежність Європи від Росії.</p>
      <figure>
        <img src="https://24tv.ua/resources/photos/news/201905/1154424_7904158.jpg?201905113219"/>
      </figure>
    </article>
  </body>
</html>