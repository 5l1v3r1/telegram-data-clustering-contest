<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837037-v-zaporizhzhi-u-shkoli-rozpilili-gazovu-rechovinu-troye-shkolyariv-u-likarni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T14:21:00+00:00"/>
    <meta property="og:title" content="В Запоріжжі у школі розпилили газову речовину: троє школярів у лікарні"/>
    <meta property="og:description" content="КИЇВ. 21 листопада. УНН. У одній зі шкіл Запоріжжя розпили газову речовину, в результаті чого трьох школярів направили до лікарні для перевірки стану …"/>
  </head>
  <body>
    <article>
      <h1>В Запоріжжі у школі розпилили газову речовину: троє школярів у лікарні</h1>
      <address><time datetime="2019-11-21T14:21:00+00:00">21 Nov 2019, 14:21</time> by <a rel="author">Антоніна Карташева</a></address>
      <p><b>КИЇВ. 21 листопада. УНН.</b> У одній зі шкіл Запоріжжя розпили газову речовину, в результаті чого трьох школярів направили до лікарні для перевірки стану здоров’я. Поліція відкрила кримінальне провадження. Про це повідомляє <b>УНН</b> із посиланням на відділ комунікації поліції Запорізької області.</p>
      <p>"За фактом розпилення газової речовини в одній із шкіл Запоріжжя відкрито кримінальне провадження. Наразі на місці події працюють поліцейські. Трьох школярів доставили у лікарню для перевірки їхнього стану здоров’я", - йдеться в повідомленні.</p>
      <p>Зазначається, що в приміщенні загальноосвітньої школи невстановлені учні розпилили газову речовину. Працівники навчального закладу та школярі вийшли на вулицю.</p>
      <p>"За даним фактом відкрито кримінальне провадження за ознаками ст. 296 Кримінального кодексу України (Хуліганство). Наразі троє дітей доставлені у лікарню. Загрози їхньому життю та здоров’ю немає. Вирішується питання, як саме сьогодні функціонуватиме навчальний заклад. Тривають заходи щодо встановлення обставин інциденту та особи правопорушника", - йдеться у повідомленні.</p>
      <p>Нагадаємо, У Київській школі 13-річний хлопець намагався потрапити у класну аудиторію до свого товариша. Отримавши відмову охоронця, підліток <a href="https://www.unn.com.ua/uk/news/1832037-u-stolichniy-shkoli-pidlitok-rozpiliv-slozoginniy-gaz-10-ditey-postrazhdalo">розпилив у вестибюлі сльозогінний газ</a>, що у результаті призвело до зриву учбового процесу.</p>
    </article>
  </body>
</html>