<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904625/van-lunteren-26-stopt-bij-nederlands-elftal-heb-er-heel-goed-over-nagedacht-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T14:14:00+00:00"/>
    <meta property="og:title" content="Van Lunteren (26) stopt bij het Nederlands elftal: &quot;Het is mooi geweest zo&quot;"/>
    <meta property="og:description" content="84-voudig international Desiree van Lunteren zet een punt achter haar interlandloopbaan bij het Nederlands elftal. De 26-jarige verdediger van Ajax heeft dat donderdag via de officiële kanalen van de KNVB naar buiten gebracht. Van Lunteren was acht jaar lang international. &quot;Je beslist dit niet van de een op de andere dag, je groeit er als het ware naartoe&quot;, vertelt ze op de site van OnsOranje. &quot;Het heeft letterlijk bloed, zweet en tranen gekost, maar Oranje heeft me over de hele wereld gebracht, vrienden voor het leven gegeven en natuurlijk een Europese titel en WK-zilver.&quot;"/>
  </head>
  <body>
    <article>
      <h1>Van Lunteren (26) stopt bij het Nederlands elftal: "Het is mooi geweest zo"</h1>
      <address>
        <time datetime="2019-11-21T14:14:00+00:00">21 Nov 2019, 14:14</time>
      </address>
      <p>
        <b>84-voudig international Desiree van Lunteren zet een punt achter haar interlandloopbaan bij het Nederlands elftal. De 26-jarige verdediger van Ajax heeft dat donderdag via de officiële kanalen van de KNVB naar buiten gebracht. Van Lunteren was acht jaar lang international.</b>
      </p>
      <p>"Je beslist dit niet van de een op de andere dag, je groeit er als het ware naartoe", vertelt ze op de site van OnsOranje. "Het heeft letterlijk bloed, zweet en tranen gekost, maar Oranje heeft me over de hele wereld gebracht, vrienden voor het leven gegeven en natuurlijk een Europese titel en WK-zilver."</p>
      <p>"Ik heb er echt heel, heel, heel, heel goed over nagedacht", vervolgt ze in een video. "Het is mooi geweest zo. Ik zou mezelf en het team tekort doen als ik er niet honderd procent voor kan gaan. Voor mij is het goed zo. Het heeft me heel veel mooie dingen gebracht: goud op het EK, zilver op het WK en heel veel mooie vrienden. Ik ben hartstikke blij met wat ik heb bereikt. 84 interlands, supporters die naar het stadion kwamen in Frankrijk en Nederland. Het was prachtig allemaal."</p>
      <p>Bondscoach Sarina Wiegman geeft aan verrast te zijn door het besluit van Van Lunteren. "Desiree is uitgegroeid tot een vaste waarde voor Oranje. Dat zie je ook wel aan haar statistieken: ze heeft de afgelopen vijf jaar vrijwel geen interland gemist. Zij is zo’n speler waarvan je als trainer precies weet wat je eraan hebt, ze heeft een geweldige drive en is altijd bereid zich voor het team weg te cijferen."</p>
      <figure>
        <iframe data-src="https://twitter.com/OnsOranje/status/1197501397673140224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>