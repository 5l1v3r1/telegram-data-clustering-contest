<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/fiti-cu-bagare-de-seama-incendiu-la-un-bloc-din-oradea-pornit-de-la-o-lumanare-lasata-sa-arda-aiurea-152948.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T14:00:00+00:00"/>
    <meta property="og:title" content="Fiţi cu băgare de seamă! Incendiu la un bloc din Oradea, pornit de la o lumânare lăsată să ardă aiurea"/>
    <meta property="og:description" content="Pompierii orădeni au intervenit, miercuri, pentru stingerea unui incendiu izbucnit într-un apartament dintr-un bloc de pe Aleea Salca. Focul a pornit de la o lumânare aprinsă şi lăsată nesupraveghează de proprietară, care plecase din locuinţă."/>
  </head>
  <body>
    <article>
      <h1>Fiţi cu băgare de seamă! Incendiu la un bloc din Oradea, pornit de la o lumânare lăsată să ardă aiurea</h1>
      <address><time datetime="2019-11-21T14:00:00+00:00">21 Nov 2019, 14:00</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/incendiu21112019.jpg"/>
        <figcaption>(foto: ISU Crişana, arhivă)</figcaption>
      </figure>
      <p>Pompierii orădeni au intervenit, miercuri, pentru stingerea unui incendiu izbucnit într-un apartament dintr-un bloc de pe Aleea Salca. Focul a pornit de la o lumânare aprinsă şi lăsată nesupraveghează de proprietară, care plecase din locuinţă.</p>
      <p>"În jurul orei 16.40, un apelant al numărului unic 112 sesiza Inspectoratul pentru Situaţii de Urgenţă "Crişana" al judeţului Bihor cu privire la producerea unui incendiu la bloc situat pe strada Aleea Salca din Oradea. Pentru gestionarea evenimentului semnalat, au fost mobilizate de urgenţă două echipaje de stingere din cadrul Detaşamentului 1 Oradea şi echipajul de pompieri militari paramedici al Detaşamentului 2 Oradea, care au intervenit cu două autospeciale de lucru cu apă şi spumă şi o ambulanţă de tip B2", se arată într-un comunicat trimis, joi, de maior Camelia Roşca, purtătorul de cuvânt al ISU Crişana.</p>
      <p>Ajunşi la faţa locului, pompierii au acţionat pentru localizarea şi lichidarea incendiului "ce se manifesta cu flacără deschisă şi degajări de fum dens, în una din camerele unui apartament situat la etajul 1, pătrunzând iniţial în interiorul acestuia printr-o fereastră, cu ajutorul scării culisabile (întrucât proprietara nu se afla în locuinţă) şi pentru evacuarea locatarilor din bloc", potrivit aceleiaşi surse.</p>
      <p>Totodată, pompierii militari paramedici au acordat primul ajutor calificat unei persoane intoxicate uşor cu fum, transportând-o ulterior la spital.</p>
      <p>Incendiul a fost stins în aproximativ 15 minute, echipajele de pompieri împiedicând propagarea flăcărilor la celelalte încăperi ale locuinţei şi la apartamentele învecinate.</p>
      <p>Potrivit ISU Crişana, în incendiu au ars un pat, un televizor, un laptop şi trei tablouri.</p>
    </article>
  </body>
</html>