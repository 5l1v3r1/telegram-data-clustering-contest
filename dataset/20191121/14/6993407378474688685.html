<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-stefanchuk-zhytlo-kompensatsia/30284740.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T14:08:21+00:00"/>
    <meta property="og:title" content="Стефанчук поверне державі компенсацію за житло – Арахамія"/>
    <meta property="og:description" content="За даними руху «Чесно», Руслан Стефанчук живе у квартирі тещі в Києві й отримує компенсацію за житло"/>
  </head>
  <body>
    <article>
      <h1>Стефанчук поверне державі компенсацію за житло – Арахамія</h1>
      <address>
        <time datetime="2019-11-21T14:08:21+00:00">21 Nov 2019, 14:08</time>
      </address>
      <p>Перший заступник голови Верховної Ради Руслан Стефанчук поверне із заробітної плати всі гроші, які держава виплачувала йому як компенсацію за оренду житла, повідомив голова фракції «Слуга народу» Давид Арахамія.</p>
      <p>«Руслан Стефанчук – дуже порядна, культурна, інтелігентна людина. Він – людина, за яку я битимуся до останнього. Він все робив законно… Але він вчора написав заяву на ім’я голови Верховної Ради – повернути за власний рахунок відшкодування з його зарплати», – сказав Арахамія 21 листопада в Києві.</p>
      <p>За словами голови фракції «Слуга народу», Стефанчук має повне право претендувати на відшкодування коштів за оренду житла, бо не має свого житла в Києві. «Він не такий, як я заможний чоловік, який займався бізнесом. Не треба з цього робити історію», – сказав Арахамія.</p>
      <p>За даними руху <a href="https://www.chesno.org/post/3692/">«Чесно»</a>, Руслан Стефанчук живе у квартирі тещі в Києві й отримує компенсацію за житло.</p>
      <p>120 народних депутатів у жовтні отримали понад три мільйони гривень як <a href="https://www.radiosvoboda.org/a/stefanchk-skoryk-kabanov-khata-dlia-deputata/30281113.html">компенсацію за житло</a>.</p>
      <figure>
        <iframe src="https://www.youtube.com/embed/af4aTnZ9YbM" width="640" height="360" data-service="Youtube" scrolling="no"/>
      </figure>
    </article>
  </body>
</html>