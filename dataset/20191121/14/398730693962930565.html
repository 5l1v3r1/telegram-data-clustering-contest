<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/spotify-gar-om-apple-ar-nu-storsta-poddplattfomen-i-sverige/"/>
    <meta property="og:site_name" content="DN.SE"/>
    <meta property="article:published_time" content="2019-11-21T14:41:04+00:00"/>
    <meta property="og:title" content="Spotify går om Apple – är nu största poddplattfomen i Sverige"/>
    <meta property="og:description" content="Ett tronskifte har skett på poddmarknaden. För första gången är Spotify Sveriges största poddplattform, visar siffror från Mediavision."/>
  </head>
  <body>
    <article>
      <h1>Spotify går om Apple – är nu största poddplattfomen i Sverige</h1>
      <address><time datetime="2019-11-21T14:41:04+00:00">21 Nov 2019, 14:41</time> by <a rel="author" href="https://www.dn.se/av/nichlas-alsing-pettersson/" target="_blank">Nichlas Alsing Pettersson</a></address>
      <p>
        <b>Spotify springer om Apple som den största poddplattformen i Sverige. Det visar en undersökning från analysföretaget Mediavision.</b>
      </p>
      <p>Kampen om poddlyssnarna hårdnar. <a href="https://www.dn.se/kultur-noje/poddar-ritar-om-radiolandskapet/">DN har tidigare rapporterat</a> om den ökande konkurrensen i poddvärlden. Exempelvis har Amazonägda Audible nyligen gjort ett försök att etablera sig på den svenska ljudmarknaden. </p>
      <p>Dessutom har musikströmningsjätten Spotify de senaste åren storsatsat på poddar och bland annat köpt bolag som Gimlet Studio, Parcas och Anchor. En satsning som nu har gett resultat.</p>
      <p>Analysföretaget Mediavision har undersökt den svenska ljudmarknaden – och för första gången är Spotify större än Apple som poddplattform i Sverige. </p>
      <p><b>42 procent av det dagliga</b> lyssnandet på poddar i Sverige under perioden juli-september skedde genom Spotify, att jämföra med Apples poddapp som nådde 33 procent av poddlyssnarna. Tredje största aktören blev svenska Acast. </p>
      <p>Det är inte bara i Sverige som Spotifys poddsatsning har burit frukt. Amerikanska poddmätningsföretaget Voxnest rapporterar att Spotify nu också har gått om Apple i både Norge, Tyskland och Frankrike. </p>
      <p>– Jag tror att Spotify har blivit större av flera anledningar. Exempelvis är de väldigt stora bland unga som är de största poddkonsumenterna. Sedan har de satsat väldigt hårt på poddmarknaden vilket tycks ha fått genomslag, säger Mediavisions vd Marie Nilsson till DN. </p>
      <p>Spotify i Sverige har numera ett stall med flera poddar som endast är tillgängliga exklusivt på deras plattform. Bland annat Benjamin Ingrossos och Felix Sandmans ”Livets liv”, men också ”Della Q”, ”Adam och kompani”, ”Gynning &amp; Berg hittar sig själva” och den nysläppta kriminalpodden ”Olöst”. </p>
      <p>Marie Nilsson menar att de exklusiva poddarna eventuellt kan ha haft inverkan på att Spotify numera är den största poddplattformen.</p>
      <p>– Vi har i vår undersökning endast tittat på plattformarna och inte på det specifika innehållet, men det totala utbudet spelar såklart roll, precis som plattformens funktionalitet och prismodell. Spotify har många poddar som de inte är ensamma om, men att de har exklusiva originalproduktioner kan säkert påverka. Men vi vet inte till vilken omfattning. </p>
      <p>
        <b>Läs mer:</b>
      </p>
      <p>
        <a href="https://www.dn.se/kultur-noje/poddar-ritar-om-radiolandskapet/">Poddar ritar om radiolandskapet</a>
      </p>
    </article>
  </body>
</html>