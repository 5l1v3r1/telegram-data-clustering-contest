<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_Eltunhet_a_tropusi_novenyfajok_harmada"/>
    <meta property="og:site_name" content="HVG.hu"/>
    <meta property="article:published_time" content="2019-11-21T14:12:00+00:00"/>
    <meta property="og:title" content="Eltűnhet a trópusi növényfajok harmada"/>
    <meta property="og:description" content="Az erdőirtás, a népességnövekedés és a klímaváltozás miatt vannak veszélyben a növények."/>
  </head>
  <body>
    <article>
      <h1>Eltűnhet a trópusi növényfajok harmada</h1>
      <address><time datetime="2019-11-21T14:12:00+00:00">21 Nov 2019, 14:12</time> by <a rel="author">MTI</a></address>
      <p>
        <b>Az erdőirtás, a népességnövekedés és a klímaváltozás miatt vannak veszélyben a növények.</b>
      </p>
      <p>Az afrikai trópusi növények egyharmada a kihalás szélén áll egy új kutatás szerint. A növényfajok kipusztulása legjobban Nyugat-Afrikát, Etiópiát, Tanzánia egyes részeit és a Kongói Demokratikus Köztársaságot sújtja: ezek a térségek növényeik több mint 40 százalékát veszíthetik el. A veszélyeztetett fajok között fák, cserjék, gyógynövények és liánok is szerepelnek.</p>
      <p>"A biodiverzitás számtalan hasznot hoz az embereknek, és ennek elvesztése veszélybe sodorja a jövőnket" - idézte a BBC News Thomas Couvreurt, a francia Nemzeti Fenntartható Fejlődés Intézet vezető kutatóját.</p>
      <p>A faji sokszínűség csökkenése különösen nagy gond a trópusi Afrikában, ahol "rendkívül nagy a diverzitás, viszont a térségben jelentős társadalmi és politikai változások zajlanak és várhatóan a következő évtizedekben nagy lakosságnövekedésre lehet számítani" - fűzte hozzá a francia tudós.</p>
      <p>A Science Advances folyóiratban publikált tanulmány a kihalási kockázatot vizsgálta. A veszélyeztetett fajok vörös listáját a Természetvédelmi Világszövetség (IUCN) tartja nyilván hivatalosan. Eddig az emlősök zömének, a madarak kétharmadának kockázatát értékelték, de a növények esetében csupán 8 százalékos a felmérés. </p>
      <p>A kutatás hasonló, de gyorsabb módszerrel több mint 20 ezer növényfaj kihalási kockázatát mérte fel. Megállapításaik szerint a vizsgált fajok 33 százalékát veszélyezteti a kihalás, egy másik harmaduk pedig a közeli jövőben kerülhet a kihalás szélére.</p>
      <blockquote>A fajok főként az emberi tevékenység, köztük az erdőirtás, a földhasználat megváltozása, a népességnövekedés, a gazdasági fejlődés és a klímaváltozás miatt vannak veszélyben.</blockquote>
      <related>
        <a href="https://hvg.hu/elet/20190927_Kipusztulhat_a_vadgesztenye_Europaban"/>
        <a href="https://hvg.hu/tudomany/20191004_nagy_britannia_kihalas_novenyfaj_emlosok_gerincesek_klimavaltozas"/>
      </related>
    </article>
  </body>
</html>