<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/lenoba-zvest-ti-bom-do-groba-247309"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T14:41:00+00:00"/>
    <meta property="og:title" content="Lenoba, zvest ti bom do groba"/>
    <meta property="og:description" content="Poročena sem že nekaj časa. Večjih težav in skrbi ni, se pa v zadnjem času ubadam z eno, ki mi ne da miru. Mož hodi v službo. Jaz sem doma in nekaj malega zaslužim tudi sama, vendar skoraj ni..."/>
  </head>
  <body>
    <article>
      <h1>Lenoba, zvest ti bom do groba</h1>
      <h2>Vaš mož je popolni rezultat vsega, kar se dogaja okoli njega. Ženske so se spremenile, postale so bolj samostojne, možače.</h2>
      <address><time datetime="2019-11-21T14:41:00+00:00">21 Nov 2019, 14:41</time> by <a rel="author">Elena Sofia Seničar</a></address>
      <p>Poročena sem že nekaj časa. Večjih težav in skrbi ni, se pa v zadnjem času ubadam z eno, ki mi ne da miru. Mož hodi v službo. Jaz sem doma in nekaj malega zaslužim tudi sama, vendar skoraj niti ne dovolj, da pokrijem svoje stroške. Večino dela opravim od doma. Ne glede na vse pa me je začelo motiti vedenje moža, ki redno hodi v službo, v kateri niti nima večjih težav. Doma pa postaja vedno bolj len. Vse prepušča meni; naj odločim o tem, naj predlagam to, naj to, naj ono … Zdi se mi, da se raje prepušča brezdelju, poležavanju. No, saj tu in tam le kaj postori, vendar je to prej izjema kot pravilo. Spoštovana ga.<b> Elena</b>, kako naj ga prepričam, da začne živeti in se vesti malo bolj aktivno.<br/>Hvala za vaš nasvet, <b>Cirila</b><br/><br/>Pozdravljena, ga. Cirila.<br/>Ste že slišali za krizo srednjih let? Ena je še boljša: star kot Abraham. Kako se lahko človek pri petdesetih počuti starega, če pa se je življenje potegnilo v devetdeseta in še dlje? Človek je po svoji biti in poslanstvu ustvarjalno bitje, ne pa kup lenobe in pesimizma. Vsa ta ustvarjalnost se kaže na vseh ravneh življenja, kot napredek, iznajdbe novih stvari, novi vrhunski dosežki v športu, znanosti in še bi lahko naštevala. Kje je tukaj vaš mož, se sprašujete.<br/><br/>Na prvi pogled bi lahko rekla, da je en velik lenuh. Ampak to je na prvi pogled. Ko se v zadevo poglobim bolj temeljito, se pokaže čisto drugačna slika. Recimo, pojdimo v tisto obdobje, ko sta se začela spoznavati, takrat vam je predlagal pomoč pri katerem od opravil. Kaj ste mu odgovorili? Ni treba, bom že sama, je bil vaš stalni odgovor. Zakaj ste mu tako odgovorili?<br/><br/>Ker ste bili vzgojeni v takšnem okolju in ste v njem odraščali, pa še ženska emancipacija in družbeni pogled na njo. In danes, po nekaj letih, sedite in se sprašujete, kaj je narobe z vašim možem. Nič! Kako nič, če je pa takšen in takšen?<br/><br/>Vaš mož je popolni rezultat vsega, kar se dogaja okoli njega. Ženske so se spremenile, postale so bolj samostojne, možače.<br/>Kaj pa naši možje? Nič, na njih se je pa pozabilo in zdaj ne vedo več, kje je njihovo mesto v družbi in družini.<br/>Vi moža kar lepo poprosite, ko potrebujete pomoč, ne varčujte s pohvalami, in sprememba se bo počasi, vendar zanesljivo začela opažati. Samo vztrajajte in vse bo tako, kot mora biti.<br/>Bodite srečni!</p>
    </article>
  </body>
</html>