<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/lampard-babes-gor-succe-i-premier-league/"/>
    <meta property="og:site_name" content="DN.SE"/>
    <meta property="article:published_time" content="2019-11-21T14:26:12+00:00"/>
    <meta property="og:title" content="”Lampard Babes” gör succé i Premier League"/>
    <meta property="og:description" content="Frank Lampards unga spelare gör succé i Premier League."/>
  </head>
  <body>
    <article>
      <h1>”Lampard Babes” gör succé i Premier League</h1>
      <address><time datetime="2019-11-21T14:26:12+00:00">21 Nov 2019, 14:26</time> by <a rel="author" href="https://www.dn.se/av/anders-sannas/" target="_blank">Anders Sännås</a></address>
      <p>
        <b>Det vore en överdrift att hävda att Frank Lampard kom till dukat bord när han tog över som manager i Chelsea i somras. Klubben var belagd med transferförbud, och bärande spelare som Eden Hazard och David Luiz lämnade Stamford Bridge. Lampards enda val var att ge klubbens unga spelare chansen. Och ”Lampard Babes” har gjort succé.</b>
      </p>
      <p>0–4 mot Manchester United i ligapremiären markerade visserligen en blytung start. Men laget hämtade sig snabbt, har tagit 26 poäng i de följande elva omgångarna, och ligger trea i tabellen inför lördagens toppmöte borta mot Manchester City.</p>
      <p>Transferförbudet var kanske det bästa som kunde hända, inte bara för Chelsea utan kanske även för den engelske förbundskaptenen Gareth Southgate. </p>
      <p>Mängder av inhemska, unga talanger i de stora engelska klubbarna har genom åren haft karriärer som reducerats till bänknötande, kombinerat med spel i ligacupen och utlåning till mindre klubbar.</p>
      <p><b>19-årige Jadon Sancho</b> är ett lysande exempel. Som 17-åring insåg han att möjligheten till regelbundet spel i Manchester City var starkt begränsad och blockerad av dyra importer i världsklass.</p>
      <p>Sancho hade då ett år kvar på sitt ungdomskontrakt med City, men vägrade att skriva under det senioravtal klubben erbjöd. </p>
      <p>Det slutade med att City sålde Sancho till tyska Borussia Dortmund.</p>
      <p>Där tog han snabbt en ordinarie tröja, gjorde succé och debuterade för England hösten 2018. Två år efter flytten till Dortmund är han etablerad i Gareth Southgates landslagstrupp.</p>
      <p><b>Phil Foden är </b>liksom Sancho född 2000, och de spelade ihop i utvecklingslaget. Hans talang hyllades offentligt av tränaren Pep Guardiola, och han valde att stanna i Manchester City. </p>
      <p>Men Foden får klent med speltid. Dyra importer som Bernardo Silva, David Silva, Ilkay Gündogan och Rodri blockerar. Och Foden har därför inte klarat att avancera längre än till spel med U21-landslaget.</p>
      <p>De unga, nya som gjorde Jadon Sancho sällskap i den senaste landslagstruppen var i stället fyra ”Lampard Babes” – 18-årige yttern Callum Hudson-Odoi, 20-årige mittfältaren Mason Mount, 21-årige försvararen Fikayo Tomori, 22-årige anfallaren Tammy Abraham.</p>
      <figure>
        <img src="https://cached-images.bonnier.news/cms30/UploadedImages/2019/11/21/fe40703d-c222-428a-b7d1-089ef86477bf/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Mason Mount (i blå tröja) har slagit igenom under Frank Lampards ledning i Chelsea.<cite>Foto: Kieran McManus/BPI/Shutterstock</cite></figcaption>
      </figure>
      <p>25-årige mittfältaren Ross Barkey tvingades lämna återbud till mötena med Montenegro och Kosovo på grund av skada. 23-årige Ruben Loftus-Cheek, mittfältare som spelade VM i Ryssland förra året, är på väg tillbaka efter ett längre skadeuppehåll. </p>
      <p><b>Transferförbudet</b>, som beslutats av Fifa, gäller två fönster, vilket innebär att Lampard tvingas genomföra en hel säsong utan möjlighet att förstärka truppen. Orsaken var att Chelsea brutit mot regelverket vid inte mindre än 69 tillfällen under de senaste tio åren, och skrivit kontrakt med underåriga, utländska spelare.</p>
      <p>Såväl Barcelona som Real Madrid och Atlético Madrid har de senaste åren drabbats av liknande bestraffning.</p>
      <p>Med en månad kvar till säsongsstart tvingades den nyanställde Lampard därför göra en rejäl inventering av spelarmaterialet. </p>
      <p>Arvet efter Maurizio Sarri (tidigare tränare i Chelsea) innehöll en trupp på 30 spelare, plus inte mindre än 50 spelare som var ute på lån.</p>
      <p><b>Totalt 21 spelare</b> försvann innan säsongsstart. </p>
      <p>Eden Hazard hade sålts dyrt till Real Madrid redan innan Lampard tillträdde. </p>
      <p>32-årige David Luiz tyckte inte att han passade in i Lampards framtidsplan, och ville söka ny arbetsgivare. Luiz såldes till Arsenal minuterna innan transferfönstret stängde.</p>
      <p>Floppen Alvaro Morata lånades ut till Atlético Madrid. Ytterbacken Davide Zappacosta gick på lån till Roma.</p>
      <p>Två nyförvärv kunde trots transferförbudet noteras. Köpoptionen på 25-årige mittfältaren Mateo Kovacic, som var på lån från Real Madrid förra säsongen, utnyttjades. Dessutom anslöt den 21-årige amerikanske kantspelaren Christian Pulucic, som köptes in redan i januari, men spelade kvar i Dortmund på lån säsongen ut.</p>
      <p><b>Detta Innebar att Chelsea</b> tack vare transferförbudet gjorde ett historiskt plus på spelaffärerna, nära 1,7 miljarder kronor.</p>
      <p>Värvningsstoppet innebar att klubbens unga spelare oväntat fick en gyllene möjlighet. De skulle fylla de luckor som i normalfallet skulle ha fyllts med dyra, inköpta stjärnor.</p>
      <p>När Lampard var manager i Derby förra säsongen var innerbacken Fikayo Tomori och mittfältsmotorn Mason Mount bärande spelare. De var båda inlånade från Chelsea. Nu kallades de tillbaka, och gick rakt in i startelvan.</p>
      <p>Och Lampard kallade hem fler lånespelare. Försvararna Reece James och Kurt Zouma, 19 respektive 24 år, från Wigan respektive Everton. Samt anfallarna Tammy Abraham och Michy Batchuayi, från Aston villa respektive Crystal Palace.</p>
      <figure>
        <img src="https://cached-images.bonnier.news/cms30/UploadedImages/2019/11/21/6648a479-3e7b-4880-a8f0-4136435f1157/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Tammy Abraham återvände till Chelsea inför årets säsong.<cite>Foto: Kieran McManus/BPI/Shutterstock</cite></figcaption>
      </figure>
      <p>Tammy Abraham har motsvarat alla förväntningar, och stänkt in tio ligamål under hösten.</p>
      <p><b>Utöver nämnda spelare </b>innehöll Chelseas trupp sedan tidigare unga kvalitetsspelare som 23-årige innerbacken Andreas Christensen och 25-årige målvakten Kepa Arrizabalaga.</p>
      <p>Faktum är att medelåldern på truppen är rekordlåga 24 år, trots att spelare som Willy Caballero, 38, Olivier Giroud, 33, Pedro, 32, Willian 31, och lagkaptenen César Azpilicueta, 30, drar upp siffran.</p>
      <p>Frank Lampard har komponerat ett högintressant lag av unga spelare som förmodligen aldrig skulle fått chansen att spela tillsammans, om Chelsea haft tillgång till transfermarknaden.</p>
      <p>Lampard har dessutom vågat chansa med laguttagningarna, eftersom han vet att han inte har något att förlora. </p>
      <p><b>Ingen hade förväntat</b> sig att Chelsea skulle ta upp kampen med Liverpool, Manchester City, Tottenham, Arsenal och Manchester United den här säsongen.</p>
      <p>Men det är exakt det man gör. </p>
      <p>Och att stänka in fem mål borta mot Wolverhampton, fyra borta mot både Southampton och Burnley, indikerar att ung respektlöshet betalar sig.</p>
      <details>
        <summary>Fakta. Unga Chelsea</summary>
        <p><b>Ian Maatsen</b>, 17 år, back, från PSV Eindhoven 2018, 12 U17 Nederländerna.</p>
        <p><b>Tino Anjorin</b>, 17 år, mittfältare, egen produkt, 1 U19 England.</p>
        <p>Callum Hudson-Odoi, 18 år, mittfältare, egen produkt, 3 A England.</p>
        <p><b>Billy Gilmour</b>, 18 år, mittfältare, från Glasgow Rangers 2017, 10 U21 Skottland.</p>
        <p><b>Reece James</b>, 19 år, back, egen produkt, tillbaka från Wigan efter lån, 12 U20 England.</p>
        <p><b>Marc Guehi</b>, 19 år, back, egen produkt, 4 U21 England.</p>
        <p><b>Tariq Lamptey</b>, 19 år, back, egen produkt, 2 U20 England.</p>
        <p><b>Mason Mount</b>, 20 år, mittfältare, egen produkt, tillbaka från Derby efter lån, 6 A England.</p>
        <p><b>Jamie Cumming</b>, 20 år, målvakt, egen produkt, 1 U19 England.</p>
        <p><b>Fikayo Tomori</b>, 21 år, back, egen produkt, tillbaka från Derby efter lån, 1 A England.</p>
        <p><b>Christian Pulisic</b>, 21 år, mittfältare, från Borussia Dortmund 2019, 34 A USA.</p>
        <p><b>Tammy Abraham</b>, 22 år, forward, egen produkt, tillbaka från Aston Villa efter lån, 4 A England.</p>
        <p><b>Andreas Christensen</b>, 23 år, back, från Brøndby som 16-åring, 31 A Danmark.</p>
        <p><b>Ruben-Loftus-Cheek</b>, 23 år, mittfältare, egen produkt, utlånad till Crystal Palace 2017-18, 10 A England.</p>
      </details>
    </article>
  </body>
</html>