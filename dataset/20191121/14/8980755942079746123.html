<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/conte-sentito-dai-carabinieri-dopo-la-lettera-minatoria-sospetti-33912"/>
    <meta property="og:site_name" content="il BiancoNero"/>
    <meta property="article:published_time" content="2019-11-21T14:00:00+00:00"/>
    <meta property="og:title" content="La lettera minatoria a Conte spedita da Firenze: 'Sappiamo dove vivi'. Indagini e sospetti"/>
    <meta property="og:description" content="Un proiettile in una busta e una lettera piena di minacce sono stati indirizzati all'allenatore dell'Inter Antonio Conte nei giorni scorsi. L'allenatore non ha idea da chi possano arrivare"/>
  </head>
  <body>
    <article>
      <h1>La lettera minatoria a Conte spedita da Firenze: 'Sappiamo dove vivi'. Indagini e sospetti</h1>
      <address>
        <time datetime="2019-11-21T14:00:00+00:00">21 Nov 2019, 14:00</time>
      </address>
      <p><b>Un proiettile in una busta e una lettera piena di minacce sono stati indirizzati all'allenatore dell'Inter Antonio Conte nei giorni scorsi</b>. L'allenatore non ha idea da chi possano arrivare quei messaggi. Secondo <i>La Stampa</i>, <b>l'unico sospetto è che siano stati opera di un tifoso avversario arrabbiato per i risultati positivi dell'Inter, </b>come detto ieri ai carabinieri del Nucleo investigativo. Secondo i carabinieri, invece, si tratterebbe di un tifoso dell'Inter che non ha mandato giù il passato juventino di Conte. Il capo dell'antiterrorismo milanese ha aperto un fascicolo contro ignoti per minacce aggravate e detenzione di munizioni. </p>
      <p><b>INDAGINI </b>- All'interno della lettera ci sono riferimenti alla famiglia di Conte (con nomi e cognomi) e <b>in un passaggio c'è scritto che non sarebbe dovuto andare all'Inter</b>. Italiano colto, verbi coniugati correttamente e punteggiatura al posto giusto: si pensa che chi ha scritto questa lettera abbia un grado d'istruzione medio-alto. I carabinieri tendono a escludere gruppi di tifo organizzato nonostante si facciano sempre riferimenti al plurale ("Sappiamo dove abiti").</p>
      <p><b>VIGILANZA </b>- Per Conte, che dopo aver letto la lettera per la prima volta ha deciso si presentare querela, è scattata la vigilanza generica radiocollegata, il livello più basso previsto per un personaggio famoso: <b>volanti e radiomobile pattugliano i luoghi frequentati dal tecnico, dalla sede dell'Inter all'abitazione del tecnico</b>. </p>
      <p><b>FIRENZE </b>- Secondo il <i>Corriere della Sera</i>, <b>la lettera arrivata il 14 novembre scorso nella sede nerazzurra ha un timbro postale di Firenze</b>, il che non vuol dire che l'autore sia toscano ma può essere un indizio. Nel frattempo le indagini continuano, sperando che questo brutto episodio si possa chiudere presto.</p>
    </article>
  </body>
</html>