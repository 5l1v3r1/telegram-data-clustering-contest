<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598449/to-kypriako-sti-synantisi-ep-katexomenon-dimon-kai-gg-akel"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T14:06:00+00:00"/>
    <meta property="og:title" content="Το Κυπριακό στη συνάντηση Επ. Κατεχόμενων Δήμων και ΓΓ ΑΚΕΛ"/>
    <meta property="og:description" content="Τις τελευταίες εξελίξεις όσον αφορά το Κυπριακό, συζήτησαν η Επιτροπή Κατεχόμενων Δήμων και ο Γενικός Γραμματέας του ΑΚΕΛ, Άντρος Κυπριανού, σε σημερινή..."/>
  </head>
  <body>
    <article>
      <h1>Το Κυπριακό στη συνάντηση Επ. Κατεχόμενων Δήμων και ΓΓ ΑΚΕΛ</h1>
      <address><time datetime="2019-11-21T14:06:00+00:00">21 Nov 2019, 14:06</time> by <a rel="author">SigmaLive</a></address>
      <p><b>Τις τελευταίες εξελίξεις όσον αφορά το Κυπριακό, συζήτησαν η Επιτροπή Κατεχόμενων Δήμων και ο Γενικός Γραμματέας του ΑΚΕΛ, Άντρος Κυπριανού, σε σημερινή συνάντηση τους.<br/></b> <br/>Σύμφωνα με ανακοίνωση, η Επιτροπή Κατεχόμενων Δήμων, στο πλαίσιο του κύκλου επαφών που πραγματοποιεί αυτήν την περίοδο με τα Κοινοβουλευτικά Κόμματα, είχε συνάντηση σήμερα με τον Γενικό Γραμματέα του ΑΚΕΛ, Άντρο Κυπριανού, και συνεργάτες του. <br/> <br/>Την Επιτροπή εκπροσώπησαν ο Πρόεδρος και Δήμαρχος Κυθρέας, Πέτρος Καρεκλάς, ο Δήμαρχος Λύσης, Ανδρέας Καουρής, ο Δήμαρχος Καραβά, Νίκος Χατζηστεφάνου, ο Δήμαρχος Λαπήθου, Νεοπτόλεμος Κότσαπας, η Δήμαρχος Ακανθούς, Ελένη Χατζημιχαήλ, η Δήμαρχος Λευκονοίκου, Ζήνα Λυσάνδρου Παναγίδη και η Ελένη Βράχα, Δημοτική Σύμβουλος Κερύνειας.<br/> <br/>Η συζήτηση επικεντρώθηκε κατ’ αρχάς στις τελευταίες εξελίξεις όσον αφορά το Κυπριακό και στην επικείμενη τριμερή στο Βερολίνο, για την οποία εκφράστηκε απ’ όλους η προσδοκία να έχει θετικά αποτελέσματα ώστε να επαναρχίσει το συντομότερο ένας ουσιαστικός διάλογος για λύση του Κυπριακού, παρά τις δυσοίωνες προοπτικές που δημιουργεί η όλη στάση της Τουρκίας. <br/> <br/>Επίσης συζητήθηκαν στη συνέχεια θέματα που αφορούν τη λειτουργία και τις δράσεις των Κατεχόμενων Δήμων, καθώς και προσφυγικά προβλήματα. <br/> <br/>Ιδιαίτερα πρέπει να τονιστεί ότι το αίτημα των Κατεχόμενων Δήμων για δημιουργία το ταχύτερο ενός «Ταμείου Αλληλεγγύης» ώστε ν’ αντιμετωπιστεί αποτελεσματικά και το θέμα της πώληση ε/κ περιουσιών στα κατεχόμενα, τυγχάνει της πλήρους στήριξης και του ΑΚΕΛ.<br/> <br/>Στόχος του κύκλου επαφών της Επιτροπής είναι η διατήρηση τακτικής επικοινωνίας των Κατεχόμενων Δήμων με τους πολιτικούς φορείς του τόπου για αλληλοενημέρωση και διαβουλεύσεις κυρίως όσον αφορά το εθνικό θέμα, αλλά και για προώθηση άλλων ζητημάτων που αγγίζουν τους Κατεχόμενους Δήμους και γενικά τον προσφυγικό κόσμο της Κύπρου.<br/> <br/>Πηγή: ΚΥΠΕ </p>
    </article>
  </body>
</html>