<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/regizoarea-gianina-carbunariu-si-actorul-constantin-chiriac-intre-personalitatile-decorate-de-ambasadoarea-frantei-cu-ordinul-artelor-si-literelor-1922404521232019111419176651"/>
    <meta property="og:site_name" content="News.ro"/>
    <meta property="article:published_time" content="2019-11-21T14:45:23+00:00"/>
    <meta property="og:title" content="Regizoarea Gianina Cărbunariu şi actorul Constantin Chiriac, între personalităţile decorate de ambasadoarea Franţei cu Ordinul Artelor şi Literelor"/>
    <meta property="og:description" content="Regizoarea Gianina Cărbunariu şi actorul Constantin Chiriac se numără între personalităţile culturale decorate miercuri de ambasadoarea Franţei în România, Michèle Ramis, pentru contribuţia la succesul Sezonului Franţa-România."/>
  </head>
  <body>
    <article>
      <h1>Regizoarea Gianina Cărbunariu şi actorul Constantin Chiriac, între personalităţile decorate de ambasadoarea Franţei cu Ordinul Artelor şi Literelor</h1>
      <address><time datetime="2019-11-21T14:45:23+00:00">21 Nov 2019, 14:45</time> by <a rel="author">Patricia Marinescu</a></address>
      <p>
        <b>Regizoarea Gianina Cărbunariu şi actorul Constantin Chiriac se numără între personalităţile culturale decorate miercuri de ambasadoarea Franţei în România, Michèle Ramis, pentru contribuţia la succesul Sezonului Franţa-România.</b>
      </p>
      <p>Michèle Ramis i-a decorat, miercuri, cu Ordinul Artelor şi Literelor în grad de Cavaler pe directorul Teatrului Tineretului din Piatra Neamţ, Gianina Cărbunariu, directorul Teatrului Naţional „Radu Stanca” din Sibiu, Constantin Chiriac, directorul Muzeului Naţional al Literaturii Române din Bucureşti, Ioan Cristescu, directorul artistic al Fundaţiei Art Encounters, Diana Marincu, redactorul-şef al revistei „IDEA art + society”, Ciprian Mureşan, directorul general al Muzeului Naţional de Istorie a României, Ernest Oberlander-Târnoveanu, şi pe Andrei Ţărnea, comisar al Sezonului Franţa-România.</p>
      <p>„În urmă cu aproape un an, preşedinţii Macron şi Iohannis deschideau solemn Sezonul Franţa-România, la Paris, primul de acest fel între două state membre ale Uniunii Europene. De-a lungul acestui an, francezii şi românii au putut să se descopere şi să recreeze această legătură intimă care a consolidat istoria noastră comună. Am plăcerea să ofer în această seară însemnele Ordinului Artelor şi Literelor unui număr de şapte personalităţi pe care ministrul francez al Culturii, Franck Riester, a ales să le onoreze pentru contribuţia lor la succesul acestui Sezon”, a declarat Ramis.</p>
      <p>De asemenea, ambasadoarea Franţei în România a mai explicat că Ordinul Artelor şi Literelor face parte dintre cele patru ordine ministeriale care nu au fost desfiinţate în timpul reorganizării decoraţiilor franceze decise de generalul de Gaulle, în 1963.</p>
      <p>Prezidat de ministrul Culturii, Ordinul Artelor şi Literelor „are scopul de a recompensa persoanele care s-au distins prin creaţiile lor în domeniul artistic sau literar sau prin contribuţia pe care au adus-o la strălucirea Artelor şi Literelor în Franţa şi în lume”. Acest ordin a fost acordat unor personalităţi precum Marcel Pagnol, Georges Braque, Marc Chagall şi Eugen Ionescu.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>