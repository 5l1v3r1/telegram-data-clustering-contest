<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641182/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B5%D8%AF%D8%AF-%D8%AE%D8%B1%D9%88%D8%AC-4-%D9%87%D8%B2%D8%A7%D8%B1-%D9%86%D8%B8%D8%A7%D9%85%DB%8C-%D8%A7%D8%B2-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T14:11:00+00:00"/>
    <meta property="og:title" content="آمریکا در صدد خروج 4 هزار نظامی از کره جنوبی است"/>
    <meta property="og:description" content="بنا بر برخی گزارش‌ها، واشنگتن در صدد خارج کردن چهار هزار نظامی خود از کره جنوبی در صورت شکست مذاکرات دو کشور در خصوص تأمین هزینه‌ همکاری با آمریکا است"/>
  </head>
  <body>
    <article>
      <h1>
        <a href="https://www.bultannews.com/fa/news/641182/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B5%D8%AF%D8%AF-%D8%AE%D8%B1%D9%88%D8%AC-4-%D9%87%D8%B2%D8%A7%D8%B1-%D9%86%D8%B8%D8%A7%D9%85%DB%8C-%D8%A7%D8%B2-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%A7%D8%B3%D8%AA">آمریکا در صدد خروج 4 هزار نظامی از کره جنوبی است</a>
      </h1>
      <h2>بنا بر برخی گزارش‌ها، واشنگتن در صدد خارج کردن چهار هزار نظامی خود از کره جنوبی در صورت شکست مذاکرات دو کشور در خصوص تأمین هزینه‌ همکاری با آمریکا است</h2>
      <address><time datetime="2019-11-21T14:11:00+00:00">21 Nov 2019, 14:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> روزنامه</b> «چوسان ایلبو» امروز (پنجشنبه) از احتمال خروج چهار هزار <b>نظامی</b> آمریکایی از کره جنوبی خبر داد.</p>
      <p>این روزنامه متعلق به<b> کره جنوبی</b> در گزارشی نوشت، در صورتیکه کره جنوبی مشارکت بیشتری در خصوص تأمین هزینه‌های حضور نیروهای آمریکایی در این کشور شرق آسیا نداشته باشد، واشنگتن موضوع خروج چهار هزار نظامی خود از کره جنوبی را بررسی می‌کند.</p>
      <p>«مارک اسپر» وزیر دفاع آمریکا اخیراً در خصوص تأمین هزینه نظامیان آمریکایی در کره جنوبی تصریح کرد: «کره جنوبی می‌تواند و باید سهم بیشتری از هزینه‌های میزبانی این کشور از نظامیان آمریکایی در خاک خود را بپردازد.»</p>
      <p>روز سه‌شنبه هفته جاری، مذاکرات آمریکا و کره جنوبی درباره تامین هزینه‌های استقرار نظامیان آمریکایی در این کشور به دلیل خروج مذاکره کنندگان آمریکایی از اتاق مذاکرات، نصفه و نیمه پایان یافت.</p>
      <p>طبق گزارش رویترز، آمریکا از کره جنوبی خواسته تا سالانه پنج میلیارد دلار برای همکاری نظامی و تأمین هزینه‌های نیروهای آمریکایی در این کشور تخصیص دهد که در مقایسه با سال گذشته میلادی، پنج برابر افزایش داشته است.</p>
      <p>با اینحال هیچ یک از طرفین رقم مذکور را تأیید نکرده‌اند اما «دونالد ترامپ» رئیس‌جمهور آمریکا گفته است که حضور نظامی آمریکا در داخل و اطراف کره جنوبی،نیازمند بودجه پنج میلیارد دلاری است.</p>
      <p>یک منبع دیپلماتیک در واشنگتن که در جریان مذاکرات دو کشور آمریکا و کره جنوبی قرار دارد، به روزنامه چوسان ایلبو گفت: «فهمیدم که آمریکا در حال آماده شدن برای خارج کردن یک تیپ از نظامیان در صورتی است که مذاکرات با کره جنوبی آنطور که رئیس‌جمهور ترامپ می‌خواهد، پیش نرود».</p>
      <p>به طور معمول، یک تیپ از نظامیان آمریکایی شامل سه الی چهار هزار نیرو می‌شود. حدود 28 هزار و 500 نظامی آمریکایی در حال حاضر در کره جنوبی مستقر هستند.</p>
      <p>از زمان پایان جنگ کره در سال ۱۹۵۳، کره جنوبی میزبان این تعداد نظامیان آمریکایی است. مردم کره جنوبی بارها در اعتراض به حضور نظامیان آمریکایی که باعث ایجاد مشکلات زیادی در این کشور شده اند تظاهرات کرده و خواستار خروج ارتش آمریکا از این کشور هستند.</p>
      <p>طبق گزارش رویترز، با اینحال، «مارک اسپر» وزیر دفاع آمریکا در خصوص هرگونه طرح خروج چهار هزار نظامی آمریکایی از کره جنوبی در صورت شکست مذاکرات واشنگتن-سئول در خصوص تأمین هزینه‌های همکاری نظامی با آمریکا ابراز بی‌اطلاعی کرد.</p>
      <p>وی در گفت‌وگو با خبرنگاران در حین سفر به ویتنام گفت: «ما همپیمانان خود را در این خصوص تهدید نمی‌کنیم. این یک مذاکره است».</p>
      <p>وزیر دفاع آمریکا همچنین دامه داد که گزارش روزنامه چوسان ایلبو، «موضع رسمی دولت آمریکا نیست».</p>
      <p>طبق قوانین آمریکا، حضور نظامی ایالات متحده در کره جنوبی نباید به زیر از 22 هزار نیرو کاهش یابد مگرآنکه وزیر دفاع این کشور، دلیل قانع‌کننده‌ای را برای کاهش بیشتر به کنگره ارائه دهد.</p>
      <p>کاخ سفید تاکنون به درخواست رویترز برای اظهارنظر درباره این خبر پاسخ نداده است.</p>
    </article>
  </body>
</html>