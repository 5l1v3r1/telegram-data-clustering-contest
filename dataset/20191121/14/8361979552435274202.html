<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/povernennya-ukrajinskih-viyskovih-korabliv-shcho-ne-povernula-rosiya-novini-ukrajini-50054924.html"/>
    <meta property="og:site_name" content="НВ"/>
    <meta property="article:published_time" content="2019-11-21T14:08:00+00:00"/>
    <meta property="og:title" content="Росія не повернула Україні зброю і сотні боєприпасів, вилучених на військових кораблях — Полозов"/>
    <meta property="og:description" content="Росія не повернула вогнепальну зброю і боєприпаси, які були вилучені у українських моряків під час захоплення кораблів у Керченській протоці, заявив адвокат Микола Полозов."/>
  </head>
  <body>
    <article>
      <h1>Росія не повернула Україні зброю і сотні боєприпасів, вилучених на військових кораблях — Полозов</h1>
      <h2>Росія не повернула вогнепальну зброю і боєприпаси, які були вилучені у українських моряків під час захоплення кораблів у Керченській протоці, заявив адвокат Микола Полозов.</h2>
      <address>
        <time datetime="2019-11-21T14:08:00+00:00">21 Nov 2019, 14:08</time>
      </address>
      <p>"Було вилучено близько 30 одиниць зброї моряків, в тому числі автомати Калашникова та пістолети Макарова, а також сотні одиниць боєприпасів до артилерійських установок, а також радіонавігаційне обладнання. Також морякам не повернули вилучені у них мобільні телефони, флешкарти, електронні накопичувачі. Все це залишилося в якості речових доказів у Росії", - уточнив він, пише <a href="https://interfax.com.ua/">Інтерфакс-Україна</a>.</p>
      <p>За словами правозахисника, питання про долю речових доказів буде вирішене вже після завершення попереднього слідства у справі та направлення матеріалів до суду.</p>
      <p>"Звичайно, слідчий може призупинити розслідування справи, КПК дозволяє це зробити, коли місце знаходження обвинуваченого відомо, проте реальна можливість його участі в кримінальній справі відсутня. Але цей розвиток ситуації нас не влаштує, і ми будемо його оскаржувати. Можливо, що справа все- таки піде в суд і якщо моряки не приїдуть, то будуть оголошені в розшук і тоді судовий розгляд пройде в заочній формі. у будь-якому випадку, все буде зрозуміло тільки після того, як ми завершимо ознайомлення з матеріалами справи", - резюмував Полозов.</p>
      <p>Раніше командувач ВМС України <a href="https://nv.ua/ukr/ukraine/events/ukrajinski-korabli-rosiyani-jih-ugrobili-igor-voronchenko-50054585.html">Ігор Воронченко заявив, що росіяни угробили захоплені українські кораблі.</a></p>
      <p>«Познімали навіть плафони, розетки і унітази. Так що ми зараз покажемо всьому світу варварське ставлення росіян», - заявив Воронченко.</p>
      <p>У <a href="https://nv.ua/ukr/world/countries/povernennya-ukrajinskih-korabliv-zayava-fsb-50054828.html">ФСБ Росії стверджують, що повернули кораблі в нормальному стані.</a></p>
      <p>20 листопада <a href="https://nv.ua/ukr/ukraine/events/v-ukrajinu-povernulisya-zahopleni-rosiyeyu-korabli-foto-i-video-novini-50054695.html">малі броньовані артилерійські катери Нікополь і Бердянськ і буксир Яни Капу прибули в Очаків Миколаївської області.</a></p>
      <p>Кораблі були захоплені в районі Керченської протоки 25 листопада 2018 року під час їх переходу з Одеси до Маріуполя. На борту кораблів було 22 військових моряки і двоє співробітників СБУ.</p>
      <p>25 травня 2019 року Міжнародний трибунал ООН з морського права постановив, що Росія повинна звільнити українських моряків і передати Україні захоплені українські судна.</p>
      <p>7 вересня українські моряки і працівники СБУ повернулися в Україну в рамках взаємного звільнення утримуваних осіб.</p>
    </article>
  </body>
</html>