<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Luhacovice-Nadsenec-zachranil-auto-Vaclava-Havla-se-kterym-jezdil-vyjednavat-svobodu-604167"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T14:47:00+00:00"/>
    <meta property="og:title" content="Luhačovice: Nadšenec zachránil auto Václava Havla, se kterým jezdil vyjednávat svobodu"/>
    <meta property="og:description" content="Před čtyřmi lety se Davidovi Hubáčkovi z Luhačovic podařilo koupit legendární Volkswagen Golf druhé generace, který vlastnil Václav Havel mezi lety 1987 až 1990 a prožil s ním celou sametovou revoluci. Auto se v rukou posledního majitele dočkalo rozsáhlé renovace a stane se oficiálním vozem luhačovického klubu Sokolka. Tam se uskuteční i jeho slavnostní znovuodhalení, nazvané Sjezd řidičů aut Václava Havla."/>
  </head>
  <body>
    <article>
      <h1>Luhačovice: Nadšenec zachránil auto Václava Havla, se kterým jezdil vyjednávat svobodu</h1>
      <address>
        <time datetime="2019-11-21T14:47:00+00:00">21 Nov 2019, 14:47</time>
      </address>
      <p>
        <b>Před čtyřmi lety se Davidovi Hubáčkovi z Luhačovic podařilo koupit legendární Volkswagen Golf druhé generace, který vlastnil Václav Havel mezi lety 1987 až 1990 a prožil s ním celou sametovou revoluci. Auto se v rukou posledního majitele dočkalo rozsáhlé renovace a stane se oficiálním vozem luhačovického klubu Sokolka. Tam se uskuteční i jeho slavnostní znovuodhalení, nazvané Sjezd řidičů aut Václava Havla.</b>
      </p>
      <p>Když David Hubáček v listopadu 2013 spolupořádal v luhačovické Sokolce výstavu fotek Olgy Havlové, všiml si, že na několika snímcích je zachycený mercedes, který v 70. letech patřil jejímu manželovi. Shodou okolností měl David, milovník automobilů, naprosto stejný model doma v garáži. A tak jej napadlo, že se jeho červená kára stane součástí vernisáže fotografií. „Byla to skvělá mystifikace, která přitahovala pozornost účastníků výstavy i kolemjdoucích," vzpomíná.</p>
      <p>Po vernisáži fotek začal pátrat po skutečném Havlovu mercedesu. Bohužel ale zjistil, že auto bylo sešrotováno. „Začal jsem se zajímat o jiné vozy, které kdy pan prezident vlastnil," říká David. Těch byla celá řada. Václav Havel totiž auta miloval a v době normalizace pro něj bylo snadné auta koupit. Měl totiž příjem ze svých her, které se uváděly na Západě. Mercedesy měl vůbec nejraději a s jedním takovým dojížděl do práce v pivovaru. Jezdil taky v renaultu, lancii, BMW i volkswagenu.</p>
      <p>Díky Antonínu Maněnovi, bývalému šéfovi Hradní policie, se Davidovi podařilo vypátrat posledního majitele automobilu Volkswagen Golf. „Tehdy jsem ještě vůbec netušil, že s tímhle vozem Havel jezdil během sametové revoluce," zdůrazňuje David, který se rozhodl auto koupit.</p>
      <h3>Po dlouhém pátrání se auto našlo v kopřivách</h3>
      <p>Když před šesti lety VW Golf, kterému Havel kvůli barvě říkal stříbrný blesk, poprvé uviděl, zděsil se. Stál na dešti, byl v dezolátním stavu. Dosavadní majitel se totiž k autu choval dost nevybíravě, používal jej mimo jiné na převážení dřeva v lese. Když jednou srazil srnu, ani se nenamáhal dát auto do pořádku. „Za celou dobu do auta neinvestoval ani korunu, přesto prováděl naprosto amatérské opravy, používal třeba prasklou duši z kola místo těsnění nebo obyčejnou síťku místo vzduchového filtru," drží se za hlavu David. Když šílený kutil navrhl cenu 200 tisíc korun, David se sebral a odjel. Na podzim 2015 se však dohodli na částce 35 tisíc korun. „Nastartoval jsem auto, rozjel se na trojku, protože jiný kvalt zařadit nešel, a tímto způsobem jsem uřídil stodvacetikilometrovou trasu domů," směje se současný majitel vozu.</p>
      <p>Kompletní renovace, jejímž cílem bylo uvést vůz do podoby z konce 80. let, trvala tři roky. Snad nejtěžší bylo shánět odpovídající náhradní díly. „Objel jsem asi deset vrakovišť, pátral v bazarech i na internetu," popisuje nadšenec. Opravdovým oříškem bylo sehnat odpovídající typ autorádia. „Václav Havel si totiž potrpěl na dobrý zvuk v autě," vysvětluje David, zatímco mi v autě pouští kazetu s The Doors, vyklápí nezbytný popelníček a nabízí Havlovu oblíbenou značku cigaret.</p>
      <p>Technickou kontrolou s novou poznávací značkou auto prošlo loni v prosinci, přesto si David nechal vyrobit i původní poznávací značku ADC 77-13. První dvojčíslí odkazuje k Chartě 77. „K číslu třináct prý Havel poznamenal, že nám nakonec přinese štěstí," říká David.</p>
      <figure>
        <img src="https://cms.parlamentnilisty.cz/edition_files/uploaded-images/4de29c76-a676-4b8b-9c01-29ce72df2286.jpg"/>
      </figure>
      <h3>Kvůli autu chodily Davidovi desítky nenávistných komentářů</h3>
      <p>Náklady na opravu a renovaci VW Golf se vyšplhaly na několikanásobek původní ceny. „Necelých osmdesát tisíc se nám podařilo vybrat díky veřejné internetové sbírce," říká nadšenec. Na svůj počin upozornil také prostřednictvím placené reklamy na sociální síti. „To však byla osudová chyba," přiznává. Každý den mu totiž od čtenářů jeho reklamy chodily desítky nenávistných komentářů.</p>
      <p>Od jakékoli formy spolupráce se překvapivě distancovala také společnost Volkswagen. Razí totiž strategii striktní apolitičnosti. „Mrzí mě, jak se za posledních třicet let proměnilo veřejné mínění o Václavu Havlovi. Tato osobnost dnes bohužel funguje jako hromosvod nenávisti pro frustrované lidi, který je navíc podporován politickými demagogy, zejména současným prezidentem a jeho předchůdcem," zamýšlí se ten, jehož někteří na internetu titulují jako havloida.</p>
      <h3>Chystá se i krátký dokument</h3>
      <p>Slavný Volkswagen Golf si zahrál v několika filmech, jmenovitě Občan Havel jede na dovolenou, Svět podle Václava Havla nebo v seriálu České století. V žádném z nich však nefigurovalo originální Havlovo auto ani odpovídající typ daného vozu. I proto se David rozhodl vytvořit krátký minidokument o událostech, které si golfík zažil v období mezi lety 1987 až 1989. „Budu vycházet také z knihy Zrychlený tep dějin, kterou napsal Vladimír Hanzel jako autentický deník sametové revoluce, a taky z disidentských filmových záběrů," přibližuje majitel Havlova vozu. Premiéra snímku se uskuteční během vzpomínkové akce k 30. výročí sametové revoluce, kde bude zrenovovaný Volkswagen Golf slavnostně vystaven. Termín akce nazvané Sraz řidičů aut Václava Havla, která se uskuteční v místním klubu Sokolka, zatím není konkrétní.</p>
      <p>
        <b>Technické údaje:</b>
      </p>
      <ul>
        <li>Typ: Volkswagen Golf druhé generace</li>
        <li>Původní státní poznávací značka: ADC 77-13</li>
        <li>Rok výroby: 1987</li>
        <li>1. majitel Václav Havel: 1987–1990</li>
        <li>Motor 1.6 diesel, výkon 40kW (53 koní)</li>
        <li>Základní výbava ve stupni C</li>
        <li>Barva: stříbrná metalíza diamantová</li>
        <li>Počet majitelů vozu včetně Václava Havla: 6</li>
        <li>Počet najetých km: 200 000</li>
      </ul>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Luhacovice-Zacal-fungovat-mestem-zbudovany-novy-skatepark-za-2-5-milionu-korun-602826"/>
        <a href="https://www.parlamentnilisty.cz/politika/obce-volicum/Luhacovice-poridily-nove-auto-pro-dobrovolne-hasice-z-mistni-casti-Polichno-602779"/>
        <a href="https://www.parlamentnilisty.cz/politika/obce-volicum/Luhacovice-vybuduji-hriste-na-petanque-tesi-se-na-nej-zejmena-seniori-599966"/>
        <a href="https://www.parlamentnilisty.cz/politika/obce-volicum/Luhacovice-se-stavaji-stale-oblibenejsi-svatebni-destinaci-584843"/>
      </related>
    </article>
  </body>
</html>