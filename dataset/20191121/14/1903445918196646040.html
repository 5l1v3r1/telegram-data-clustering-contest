<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53206/bekerul-a-toyota-a-forza-horizon-4-be"/>
    <meta property="og:site_name" content="PlayDome"/>
    <meta property="article:published_time" content="2019-11-21T14:11:00+00:00"/>
    <meta property="og:title" content="Bekerül a Toyota a Forza Horizon 4-be"/>
    <meta property="og:description" content="Az utóbbi években csak a Gran Turismo Sportban bukkantak fel a Toyota típusai."/>
  </head>
  <body>
    <article>
      <h1>Bekerül a Toyota a Forza Horizon 4-be</h1>
      <h2>Az utóbbi években csak a Gran Turismo Sportban bukkantak fel a Toyota típusai.</h2>
      <address><time datetime="2019-11-21T14:11:00+00:00">21 Nov 2019, 14:11</time> by <a rel="author">GeryG</a></address>
      <p>Lehet, hogy sokaknak fel sem tűnt, de az utóbbi évek autós játékaiból kimaradt egy világmárka, a Toyota. Sem a <b>Forza Horizon 4</b>-ben, sem a legutóbbi két <a href="https://www.playdome.hu/kereses/?k=need+for+speed">Need for Speed</a>ben, sem pedig a <a href="https://www.playdome.hu/jatek/7266/grid">Grid</a>ben nem ülhetünk a japán márka típusainak virtuális volánja mögé. Egyedül a <a href="https://www.playdome.hu/jatek/5991/gran-turismo-sport">Gran Turismo Sport</a>ban szerepeltek Toyoták (illetve a <a href="https://www.playdome.hu/jatek/6600/forza-motorsport-7">Forza Motorsport 7</a>-be egy terepjáró és egy pickup azért befért, de az pár nappal a GT Sport előtt jelent meg), ugyanis a márka exkluzív megállapodást kötött a fejlesztő <i>Polyphony Digital</i>lal. Még augusztusban azt is közölték, hogy nem is tervezik más játékokba licencelni autóikat.</p>
      <p>Most viszont mégis úgy tűnik, hogy javul a helyzet, ugyanis a Toyota a Forza testvérsorozatának legutóbbi epizódjába, a fent említett Forza Horizon 4-be is visszatérhet. Sőt, most már biztos, hogy vissza is tér, méghozzá december 12-én. Ekkor ugyanis egy frissítéssel elérhetővé válik a Toyota Supra RZ 1998. Azt egyelőre nem tudni, hogy más típusok is bekerülnek-e később a játékba, ahogyan azt sem, hogy ez csak kivételes lépés vagy a Toyota mégis meggondolta magát, és a jövőben több játékban is szerepelhetnek majd az autói. ■</p>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/6970/forza-horizon-4">Forza Horizon 4</a>
      </p>
    </article>
  </body>
</html>