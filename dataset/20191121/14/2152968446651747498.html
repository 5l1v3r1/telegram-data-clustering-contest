<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/21/kriza-pytuvaniiata-ni-namaliaha-sys-7-9-za-godina.430346"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T14:40:00+00:00"/>
    <meta property="og:title" content="Криза? Пътуванията ни намаляха със 7.9% за година"/>
    <meta property="og:description" content="У нас най-много харчим за храна, а навън за транспорт | Dnes.bg"/>
  </head>
  <body>
    <article>
      <h1>Криза? Пътуванията ни намаляха със 7.9% за година</h1>
      <h2>У нас най-много харчим за храна, а навън за транспорт</h2>
      <address><time datetime="2019-11-21T14:40:00+00:00">21 Nov 2019, 14:40</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>1 733 900 българи са реализирали туристически пътувания през третото тримесечие на 2019 г., съобщиха от Националния статистически институт (НСИ).</p>
      <p>Преобладаващата част от тях - 75.6%, са пътували само в страната, 20.5% - само в чужбина, а 3.9% са пътували както в страната, така и в чужбина. В сравнение със същото тримесечие на 2018 г. общият брой на пътувалите на възраст 15 и повече навършени години намалява със 7.9%.</p>
      <p>През третото тримесечие на 2019 г. най-много са пътували българите на възраст 25-44 години - 790 000, или 45.5% от всички пътували. Във всички възрастови групи преобладава относителният дял на пътуванията в страната, като най-висок е при тези на възраст 15-24 години - 78.2% от пътувалите в тази възрастова група.</p>
      <p>При пътуванията в чужбина делът на пътувалите на възраст 65 и повече навършени години е най-голям - 23.9% от пътувалите в съответната възрастова група.</p>
      <p>По-голяма част от туристическите пътувания на лицата на възраст 15 и повече навършени години както в страната (65.1%), така и в чужбина (79.9%) са били с цел почивка и екскурзия.</p>
      <p>През третото тримесечие на 2019 г. като самостоятелни са били регистрирани 1 931 600, или 84.2% от общия брой лични пътувания. Относителният дял на самостоятелните пътувания без резервация в страната е 91.7%, а на тези в чужбина - 54.6%.</p>
      <p>В структурата на разходите по видове с най-голям относителен дял в страната са тези за храна - 44.5%, докато в чужбина са разходите за транспорт - 30.1%.</p>
      <p>През третото тримесечие на 2019 г. средният разход при пътуване с лична цел на едно лице на възраст 15 и повече навършени години е 368.37 лв. в страната и 655.18 лв. в чужбина.</p>
      <p>Същевременно разходите на едно лице за професионално пътуване са средно 178.80 лв. в страната и 1 200.63 лв. в чужбина.</p>
    </article>
  </body>
</html>