<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/ruzko-izrael-osady-palestina_1911211430_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T14:30:00+00:00"/>
    <meta property="og:title" content="Rusko kritizuje uznání izraelských osad"/>
    <meta property="og:description" content="Spojené státy napříště nebudou považovat výstavbu izraelských osad v této oblasti za nezákonnou. Postoj Ruské federace v této otázce zůstává neměnný."/>
  </head>
  <body>
    <article>
      <h1>Rusko kritizuje uznání izraelských osad</h1>
      <address><time datetime="2019-11-21T14:30:00+00:00">21 Nov 2019, 14:30</time> by <a rel="author">Libor Dvořák</a></address>
      <p>
        <b>Spojené státy napříště nebudou považovat výstavbu izraelských osad v této oblasti za nezákonnou. Postoj Ruské federace v této otázce zůstává neměnný.</b>
      </p>
      <p>„Toto rozhodnutí hodnotíme jako další krok směřující k destabilizaci mezinárodněprávní platformy blízkovýchodního urovnání. Rozhodnutí jen dále vyostří beztak napjaté izraelsko-palestinské vztahy. Proto důrazně vyzýváme všechny zúčastněné strany, aby se zdržely kroků vedoucích k nové nebezpečné eskalaci v regionu a bránících vytvoření podmínek, které by vedly k obnově přímých palestinsko-izraelských jednání,“ praví se v prohlášení ruského ministerstva zahraničí.</p>
      <figure>
        <audio src="https://www.irozhlas.cz/sites/default/files/audios/5598e50bce2b4fb5deeec9236bdc0b95.mp3"/>
        <figcaption>Rusko kritizuje uznání izraelských osad</figcaption>
      </figure>
      <p>V následném podrobnějším komentáři se zdůrazňuje, že zásadní postoj Ruska v této otázce je obsažen v rezoluci Rady bezpečnosti OSN č. 2334, která uvádí, že „výstavba izraelských osad na palestinském území, okupovaném včetně východního Jeruzaléma od roku 1967, nemá žádnou právní validitu a je jednou z hlavních překážek na cestě k trvalému míru v oblasti“.</p>
      <h3>Hlavně neriskovat</h3>
      <p>Jednou z hlavních překážek pro Rusko v celém tomto dílčím, byť velmi důležitém, problému je, že Vladimir Putin se snaží hrát zaručeně vítězné partie na všechny stany. Tedy nejen na arabskou, ale samozřejmě i na izraelskou stranu.</p>
      <p>Jak v proslulém časopisu Foreign Policy uvádí politolog Rajan Menon: „Diplomatická pružnost Ruska v Izraeli, Saúdské Arábii a Egyptě poutá velkou pozornost a Putin si se svými kartami počíná velmi obratně. Jakmile ovšem dojde na lámání chleba, všechny tyto země budou mít mnohem blíž ke Spojeným státům, s nimiž jsou ekonomicky úzce provázány. Svazky s USA bez ohledu na jejich nedostatky nikdo v blízkovýchodním světě nevymění za dosti nejasnou ruskou variantu.“ A vzápětí Menon dodává:</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>„Rusko samozřejmě má svou váhu. Skoro 150milionová země s tisíci jaderných hlavic, milionovou armádou, obrovitými zásobami ropy a zemního plynu i postem stálého člena Rady bezpečnosti OSN bude vždy znamenat hodně. A politické analytiky by nemělo překvapovat, když Rusové energicky hájí své zájmy v zahraničí, a to ještě ke všemu způsobem, který se Západu může jevit jako výzva. Strategický stisk Moskvy a její na první pohled působivé zisky ovšem nakonec nejsou ani zdaleka tak oslnivé, jak by se mohlo zdát.“</p>
      <p>Aktuální lavírování v palestinsko-izraelském konfliktu je toho výmluvným dokladem. Jak chytrá je horákyně jménem Vladimir Putin právě v tomto případě, se teprve ukáže.</p>
      <p>
        <i>Autor je komentátor Českého rozhlasu</i>
      </p>
      <related>
        <h4>Související články</h4>
        <a href="https://www.irozhlas.cz/zpravy-svet/rusko-ukrajina-lode-kercsky-pruliv-namornici_1911201543_pj"/>
        <a href="https://www.irozhlas.cz/zpravy-svet/rusko-ukrajina-kercsky-pruliv-lode-vymena-namornici_1911181333_nkr"/>
        <a href="https://www.irozhlas.cz/zpravy-svet/britska-politika-ruske-ovlivnovani_1911171518_elev"/>
      </related>
    </article>
  </body>
</html>