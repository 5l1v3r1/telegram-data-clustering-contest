<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/21/tarptautine-komanda-vdu-rengs-ugdymo-programa-gabiems-vaikams/"/>
    <meta property="og:site_name" content="alkas.lt"/>
    <meta property="article:published_time" content="2019-11-21T14:00:00+00:00"/>
    <meta property="og:title" content="Tarptautinė komanda VDU rengs ugdymo programą gabiems vaikams"/>
    <meta property="og:description" content="Siekiant kelti švietimo kokybę ir puoselėti gabių vaikų ugdymą, Vytauto Didžiojo universitetas (VDU) pasirašė tarptautinę bendradarbiavimo sutartį su įmone „IP Capital Group“. Bendradarbiaujant Lietuvos, Izraelio ir Ukrainos atstovams, kuriama išskirtinė mokymo programa."/>
  </head>
  <body>
    <article>
      <h1>Tarptautinė komanda VDU rengs ugdymo programą gabiems vaikams</h1>
      <address>
        <time datetime="2019-11-21T14:00:00+00:00">21 Nov 2019, 14:00</time>
      </address>
      <p>Siekiant kelti švietimo kokybę ir puoselėti gabių vaikų ugdymą, Vytauto Didžiojo universitetas (VDU) pasirašė tarptautinę bendradarbiavimo sutartį su įmone „IP Capital Group“. Bendradarbiaujant Lietuvos, Izraelio ir Ukrainos atstovams, kuriama išskirtinė mokymo programa.</p>
      <p>Pagrindinis sumanymo tikslas – parengti nacionalinę programą, skirtą gabių vaikų atrankai ir ugdymui, paruošti pedagogus darbui su jais ir suteikti vienodas lavinimo galimybes vaikams iš visų visuomenės sluoksnių.</p>
      <p>„Modernios valstybės rengia programas, skirtas gabiems vaikams skatinti, skiria joms dideles investicijas. Puoselėjami gabūs vaikai tampa šalies lyderiais tiek akademinėje, tiek politinėje, tiek socialinėje srityse. Nors vieno būdo, kaip atpažinti ir ugdyti gabius vaikus, nėra, tačiau VDU kartu su partneriais priėmė iššūkį – bandysime ieškoti veiksmingiausių</p>
      <p>sprendimų. Izraelyje jau daug metų gabūs vaikai gauna ypatingą ugdymą nuo darželių iki universitetų lygmens, tad Lietuvos pedagogams bus atskleistos įžvalgos, kaip perimti šią patirtį“, – paaiškina viena iš projekto vadovių, VDU Švietimo akademijos docentė dr. Ilona Tandzegolskienė.</p>
      <figure>
        <img src="http://alkas.lt/wp-content/uploads/2019/11/IlonaTandzegolskien.jpg"/>
        <figcaption>Ilona Tandzegolskienė | VDU nuotr.</figcaption>
      </figure>
      <p>Sutartį pasirašė VDU rektorius prof. Juozas Augutis ir įmonės „IP Capital Group“ (Izraelis) generaliniai partneriai – Elis Fuksas (Eli Fux) ir Haimas Zakmanas (Haim Zakman). Pasirašyme taip pat dalyvavo Ukrainos kompiuterinių mokslų akademijos narys, IT įmonės „Telesense“ direktorius Eduardas Rubinas (Eduard Rubin), atsakingas už programos integravimą Ukrainoje, ir Kauno miesto savivaldybės Švietimo skyriaus darbuotoja Dileta Tindžulienė – šio projekto vadovė pastaruosius trejus metus. Savivaldybė iš dalies finansuoja mokytojų kvalifikacinius mokymus gabių vaikų mokymui bei taip pat yra pasirašiusi bendradarbiavimo sutartį su „IP Capital Group“.</p>
      <p>„Tai puiki idėja – surasti talentingus vaikus, kad jie pasiliktų čia, Kaune, Lietuvoje, kad kurtų sėkmingus verslus ir augintų pramonę. Manau, tai gera partnerystė tarp verslo ir švietimo“, – bendradarbiavimo pradžia džiaugėsi E. Rubinas.</p>
      <figure>
        <img src="http://alkas.lt/wp-content/uploads/2019/11/DSC_8833JuozasAugutisEliFux.jpg"/>
        <figcaption>Juozas Augutis ir Elis Fuksas (Eli Fux) | VDU nuotr.</figcaption>
      </figure>
      <p>Projekto dalyviai susitarė vykdyti bandomąjį tyrimą trijuose miestuose – Kaune, Charkove (Ukraina) ir Rišon Lezione (Izraelis). Šiuo tyrimu bus aiškinamasi, kaip kelti programos veiksmingumą – palaikyti meistriškumą kaip gyvenimo būdą ir tobulinti visą švietimo sistemą.</p>
      <p>Kaune bus projekto pagrindinė būstinė – mieste bus sutelktos visos žinios, tyrimai, profesinė ir praktinė patirtis, kuria bus dalinamasi su kitais miestais partneriais.</p>
      <related>
        <h4>Susiję straipsniai:</h4>
        <a href="http://alkas.lt/2016/06/23/nauja-vdu-studiju-programa-rengs-skandinavijos-kulturu-ir-kalbu-specialistus/"/>
        <a href="http://alkas.lt/2018/12/16/vdu-vilniuje-rengs-mokytojus-lietuvos-mokykloms-kuriose-mokoma-lenku-kalba-video/"/>
        <a href="http://alkas.lt/2013/10/28/lyderyste-tarpkulturinis-dialogas-ir-ziniasklaida-lietuvos-prancuzijos-ir-didziosios-britanijos-ugdymo-procese/"/>
        <a href="http://alkas.lt/2016/03/12/delyje-pasirasyta-lietuvos-ir-indijos-kulturiniu-mainu-programa/"/>
        <a href="http://alkas.lt/2015/09/04/issukis-ukrainos-svietimo-darbuotojams-kaip-jaunajai-kartai-perteikti-demokratines-vertybes/"/>
      </related>
    </article>
  </body>
</html>