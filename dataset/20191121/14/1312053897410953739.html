<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/21/omicidio-loris-procuratore-conferma-condanna/"/>
    <meta property="og:site_name" content="NewNotizie"/>
    <meta property="article:published_time" content="2019-11-21T14:44:47+00:00"/>
    <meta property="og:title" content="Omicidio Loris, il procuratore chiede la conferma della condanna a Veronica Panarello"/>
    <meta property="og:description" content="Durante l’udienza d’appello alla Cassazione, il sostituto procuratore ha chiesto la conferma della condanna a 30 anni di carcere per Veronica Panarello. L’omicidio di Loris Stival è uno dei casi di cronaca nera che ha lasciato un solco nell’opinione pubblica in questi ultimi anni. Il bambino è stato strangolato con delle fascette in casa. Veronica …"/>
  </head>
  <body>
    <article>
      <h1>Omicidio Loris, il procuratore chiede la conferma della condanna a Veronica Panarello</h1>
      <address><time datetime="2019-11-21T14:44:47+00:00">21 Nov 2019, 14:44</time> by <a rel="author">Fabio S</a></address>
      <figure>
        <img src="https://www.newnotizie.it/wp-content/uploads/2019/11/loris.jpg"/>
      </figure>
      <p>
        <b>Durante l’udienza d’appello alla Cassazione, il sostituto procuratore ha chiesto la conferma della condanna a 30 anni di carcere per Veronica Panarello.</b>
      </p>
      <p>L’omicidio di <b>Loris Stival</b> è uno dei casi di cronaca nera che ha lasciato un solco nell’opinione pubblica in questi ultimi anni. Il bambino è stato strangolato con delle fascette in casa. Veronica poi lo ha portato con la macchina nei pressi del canalone in cui ne ha deposto il cadavere. Era il 2014 quando i carabinieri hanno trovato il corpo del bambino e sospettato che a compiere l’omicidio fosse stata la madre. Le <b>telecamere</b> della zona ubicano la donna lungo la strada che porta dalla sua casa al luogo in cui è stato ritrovato il cadavere in orari compatibili con l’omicidio e l’abbandono del corpo.</p>
      <p><b>Veronica Panarello</b> viene arrestata con l’accusa di omicidio, ma non ammetterà mai di essere stata lei ad uccidere il figlio. La donna accuserà il <b>suocero</b>, sostenendo che questo lo avesse ucciso dopo che il bambino aveva scoperto la loro relazione segreta. Questa tesi è stata vagliata, ma non essendo suffragata da prove o testimonianze è stata ritenuta inattendibile. La Panarello è stata quindi condannata a 30 anni di carcere in primo grado (17 ottobre del 2016) e in <b><a href="https://www.newnotizie.it/2016/10/17/caso-loris-veronica-panarello-stata-condannata-trentanni/">secondo grado</a></b> (18 luglio 2018).</p>
      <h3>Omicidio Loris: il sostituto procuratore chiede alla Cassazione la conferma della condanna</h3>
      <p>La donna non si è arresa ed ha fatto ricorso alla Cassazione nella speranza che la pena venga ridotta. Oggi si è tenuta l’udienza davanti alla prima sezione penale della Cassazione, durante la quale il sostituto procuratore generale <b>Roberta Maria Barberini</b> ha chiesto la conferma della condanna a 30 anni di carcere. Nel motivare la richiesta il procuratore ha spiegato come l’imputata fosse lucida e capace di intendere nel momento in cui ha commesso l’omicidio. Inoltre, sottolineando quanto scritto nelle motivazioni della Corte d’Appello, aggiunge come non ci sia nesso tra la natura “narcisistica e istrionica” dell’imputata con l’atto criminoso.</p>
    </article>
  </body>
</html>