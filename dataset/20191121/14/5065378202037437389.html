<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1031177/epidoma-paidioy-pistonetai-tis-epomenes-imeres-i-5i-dosi"/>
    <meta property="og:site_name" content="Newsbomb"/>
    <meta property="article:published_time" content="2019-11-21T14:07:00+00:00"/>
    <meta property="og:title" content="Επίδομα παιδιού: Πιστώνεται τις επόμενες ημέρες η 5η δόση"/>
    <meta property="og:description" content="ΟΠΕΚΑ: Εγκρίθηκε η δαπάνη καταβολής για το επίδομα παιδιού Α21 από τον ΟΠΕΚΑ για την Ε΄δόση- Η καταβολή της πέμπτης διμηνιαίας δόσης για το 2019 θα γίνει στις 25 Νοεμβρίου."/>
  </head>
  <body>
    <article>
      <h1>Επίδομα παιδιού: Πιστώνεται τις επόμενες ημέρες η 5η δόση</h1>
      <h2>ΟΠΕΚΑ: Εγκρίθηκε η δαπάνη καταβολής για το επίδομα παιδιού Α21 από τον ΟΠΕΚΑ για την Ε΄δόση- Η καταβολή της πέμπτης διμηνιαίας δόσης για το 2019 θα γίνει στις 25 Νοεμβρίου.</h2>
      <address><time datetime="2019-11-21T14:07:00+00:00">21 Nov 2019, 14:07</time> by <a rel="author">Ρούλα Κοτσέτα</a></address>
      <p>Ειδικότερα <b>εγκρίθηκε δαπάνη ύψους 195 εκ. ευρώ σε βάρος των πιστώσεων του προϋπολογισμού εξόδων του Υπουργείου Εργασίας και Κοινωνικών Υποθέσεων,</b> προκειμένου να χρηματοδοτηθεί <b>ο <a href="https://www.newsbomb.gr/tags/tag/125776/opeka">ΟΠΕΚΑ</a> για την κάλυψη της δαπάνης καταβολής του <a href="https://www.newsbomb.gr/tags/tag/93300/epidoma-paidiwn">επιδόματος παιδιού</a> Ε΄διμήνου 2019</b> καθώς και <b>εκκρεμών αιτήσεων προηγούμενων ετών.</b></p>
      <p>Να σημειωθεί, ότι όποιος αποκτήσει παιδί δικαιούται το <b><a href="https://www.newsbomb.gr/tags/tag/93300/epidoma-paidiwn">επίδομα παιδιού</a> από τον επόμενο μήνα της γέννησης του και μπορεί να υποβάλει τροποποιητική.</b></p>
      <h3>Πως να κάνετε την αίτηση</h3>
      <p>Ακολουθώντας τα παρακάτω βήματα ενημερώνεστε αν είστε δικαιούχοι του επιδόματος παιδιού.</p>
      <p>
        <b>Βήμα 1 - Υποβολή Ε1 και αίτησης Α21</b>
      </p>
      <p>Το επίδομα υπολογίζεται βάσει των εξαρτώμενων τέκνων που έχουν δηλωθεί στο Α21 του 2019 και σύμφωνα με την τελευταία εκκαθαρισμένη φορολογική δήλωση.</p>
      <p>Προκειμένου όμως οι δικαιούχοι να γνωρίζουν το σωστό ποσό του επιδόματός τους για το έτος 2019 αλλά και προς αποφυγή σώρευσης αχρεωστήτως καταβληθέντων ποσών, συνιστάται η υποβολή φορολογικής δήλωσης Ε1 τρέχοντος έτους (εισοδήματα 2018).</p>
      <p>
        <b>Βήμα 2 - Είσοδος</b>
      </p>
      <p>Μπαίνετε στην εφαρμογή με τα διαπιστευτήρια<b> TAXISnet</b> πατώντας το link που ακολουθεί μετά τις οδηγίες. Με την είσοδό σας στο σύστημα θα σας ζητηθεί να επιβεβαιώσετε τον <b>ΑΜΚΑ</b> και να συναινέσετε στην επεξεργασία των στοιχείων που απαιτούνται, δηλαδή τα δικά σας, του/της συζύγου ή του αντισυμβαλόμενου στο σύμφωνο συμβίωσης και των προστατευόμενων τέκνων σας.</p>
      <p>
        <b>Βήμα 3 - Συναίνεση</b>
      </p>
      <p>Μετά την είσοδο, θα εμφανισθεί φόρμα όπου θα πρέπει να επιλέξετε την τρέχουσα οικογενειακή σας κατάσταση. Οι έγγαμοι και οι εν διαστάσει θα πρέπει να εισάγουν τον ΑΦΜ και τον ΑΜΚΑ του/της συζύγου. Διαβάστε προσεχτικά το κείμενο που αφορά τη Συναίνεση για το Επίδομα Παιδιού και πατήστε [Συναίνεση] (για την έναρξη συμπλήρωσης και υποβολής της αίτησης-υπεύθυνης δήλωσης επιδόματος παιδιού Α21).</p>
      <p>
        <b>Βήμα 4 - Συμπλήρωση Αίτησης</b>
      </p>
      <p>Η αίτηση επιδόματος παιδιού θα περιέχει προ-συμπληρωμένα τα προσωπικά σας στοιχεία και τη σύνθεση της οικογένειας σας. Κάποια από τα πεδία της αίτησης θα πρέπει να συμπληρωθούν από εσάς, όπως στοιχεία ταυτότητας, στοιχεία διεύθυνσης και επικοινωνίας, καθώς και o ΙΒΑΝ στον οποίο είστε δικαιούχος ή συνδικαιούχος για την καταβολή του επιδόματος.</p>
      <p>
        <b>Βήμα 5 - Σύνθεση Οικογένειας</b>
      </p>
      <p>Η αίτηση επιδόματος παιδιού περιλαμβάνει πίνακα με τη σύνθεση της οικογένειας σας. Για κάποια μέλη μπορεί να απαιτηθεί η συμπλήρωση πρόσθετων στοιχείων, όπως πχ. στοιχεία φοιτητή. Πατώντας [Αλλαγή Στοιχείων] θα κατευθυνθείτε στη φόρμα στοιχείων του μέλους για το οποίο θα εισάγετε και θα καταχωρήσετε συμπληρωματικά στοιχεία. Αν κάποιο από τα τέκνα δεν πρέπει να συμμετέχει στην αίτηση, θα πρέπει να κάνετε διαγραφή τέκνου. Επιπροσθέτως, αν κάποιο μέλος δεν περιλαμβάνεται στην προ-συμπληρωμένη σύνθεση της οικογένειας σας, θα πρέπει να πραγματοποιήσετε προσθήκη τέκνου. Στην ίδια λίστα υπάρχει σχετική ενημέρωση δίπλα στο όνομα του ατόμου που τυχόν χρειάζεται να συναινέσει για το επίδομα. Για την συναίνεση του απαιτείται η σύνδεση στην εφαρμογή με τα δικά του στοιχεία TaxisNet.</p>
      <p>
        <b>Βήμα 6 - Επισημάνσεις &amp; Δικαιολογητικά</b>
      </p>
      <p>Κατά την αποθήκευση ή την υποβολή της αίτησης, η εφαρμογή ενδέχεται να εμφανίσει στο κάτω μέρος της φόρμας επισημάνσεις με σημαντικές πληροφορίες που αφορούν την αίτηση. Μπορεί να σας ζητηθεί να επισυνάψετε δικαιολογητικά που αφορούν εσάς ή κάποιο προστατευόμενο μέλος. Κάποια από τα δικαιολογητικά είναι υποχρεωτικά για την υποβολή της αίτησης επιδόματος παιδιού.</p>
      <p>
        <b>Βήμα 7 - Καταχώρηση και Υποβολή</b>
      </p>
      <p>Στο κάτω μέρος της αίτησης μπορείτε να πατήσετε [Αποθήκευση] ή [Υποβολή]. Με την αποθήκευση, η αίτηση καταχωρείται προσωρινά στο σύστημα και μπορείτε να επανέλθετε αργότερα μία ή περισσότερες φορές για να συμπληρώσετε επιπλέον στοιχεία των μελών ή και να επισυνάψετε δικαιολογητικά που μπορεί να απαιτηθούν. Μετά την υποβολή της αίτησης δεν θα είναι δυνατή η τροποποίηση της.</p>
      <p>
        <b>Ακύρωση Αίτησης</b>
      </p>
      <p>Αν μετά την υποβολή της αίτησης, διαπιστώσετε πως υπάρχει λάθος, μπορείτε να την ακυρώσετε πατώντας [Οι Αιτήσεις Μου] / [Προβολή] / [Ακύρωση Αίτησης] και κατόπιν να εκκινήσετε νέα αίτηση-υπεύθυνη δήλωση (Α21) επιδόματος παιδιού.</p>
      <p>
        <b>Έως το τέλος του έτους έρχονται αλλαγές στα κριτήρια χορήγησης των <a href="https://www.newsbomb.gr/tags/tag/24502/epidomata">επιδομάτων</a>, Κοινωνικό Εισόδημα Αλληλεγγύης (ΚΕΑ), επίδομα ενοικίου και επίδομα παιδιού Α21 που χορηγεί ο ΟΠΕΚΑ σύμφωνα με τον σχεδιασμό της υφυπουργού Εργασίας και Κοινωνικών Υποθέσεων, Δόμνας Μιχαηλίδου.</b>
      </p>
      <p>Σύμφωνα με τα νέα κριτήρια<b> για όλα τα <a href="https://www.newsbomb.gr/tags/tag/24502/epidomata">επιδόματα</a></b> θα προβλέπεται, για όσους δικαιούχους έχουν παιδιά, να δηλώνεται το σχολείο που πηγαίνουν. Και αυτό γιατί στην <b>πλειοψηφία των <a href="https://www.newsbomb.gr/tags/tag/24502/epidomata">επιδομάτων</a> που χορηγούνται</b> δίνονται <b>αυξημένα ποσά</b> σε όσους έχουν παιδιά. Προκειμένου να ελέγχονται <b>τα επιδόματα που δίνονται, οι γονείς θα πρέπει να δηλώνουν το σχολείο που πάνε τα παιδιά τους.</b></p>
      <p>
        <b>Υπενθυμίζεται πως για τον υπολογισμό του οικογενειακού εισοδήματος λαμβάνεται υπόψη το εισόδημα που αναφέρεται στο εκκαθαριστικό του τρέχοντος οικονομικού έτους (2019).</b>
      </p>
      <p><b>ΠΡΟΣΟΧΗ</b>:<b> H αίτηση Α21 υποβάλλεται μια φορά ετησίως από τον Μάρτιο κάθε έτους έως και 15 Ιανουαρίου του επόμενου έτους.</b> Ο δικαιούχος, σε κάθε μεταβολή της οικογενειακής κατάστασής του ή λανθασμένης καταχώρησης οποιουδήποτε άλλου στοιχείου της, <b>οφείλει εντός ενός μήνα να προβαίνει σε τροποποίηση της αίτησης και μόνο στα πεδία που υπάρχουν μεταβολές.</b></p>
      <p><b>Μετά την υποβολή της αίτησης, εφόσον πληρείτε τα κριτήρια του επιδόματος</b> εμφανίζεται, στην αρχή της αίτησης όταν κάνετε προβολή, το μήνυμα: «<i><b>Σύμφωνα με τα έως τώρα στοιχεία είστε δικαιούχους του επιδόματος παιδιού και υπολογίζονται τα παρακάτω ποσά</b></i>».</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><a href="https://www.newsbomb.gr/"><b>Newsbomb</b><b>.</b><b>gr</b></a></p>
      <related>
        <a href="https://www.newsbomb.gr/oikonomia/story/1030363/epidoma-petrelaioy-thermansis-2019-2020-to-taxisnet-etoimo-gia-tis-aitiseis"/>
        <a href="https://www.newsbomb.gr/oikonomia/story/1029597/koinoniko-merisma-2019-poioi-tha-paroyn-fetos-to-doro-ta-posa-kai-oi-dikaioyxoi"/>
        <a href="https://www.newsbomb.gr/oikonomia/story/1030264/ktimatologio-exeis-minyma-apo-tin-aade-poies-perioxes-afora"/>
      </related>
    </article>
  </body>
</html>