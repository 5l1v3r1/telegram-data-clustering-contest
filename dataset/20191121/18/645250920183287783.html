<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/pethane-o-konstantinos-dafermos/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-21T18:03:20+00:00"/>
    <meta property="og:title" content="Πέθανε ο Κωνσταντίνος Δαφέρμος"/>
    <meta property="og:description" content="Σε ένα δωμάτιο του νοσοκομείου «Ελπίς» έσβησε το απόγευμα της  Δευτέρας, σε ηλικία 75 ετών, ο μεγαλύτερος έμπορος οπλικών συστημάτων Κωνσταντίνος"/>
  </head>
  <body>
    <article>
      <h1>Πέθανε ο Κωνσταντίνος Δαφέρμος</h1>
      <address><time datetime="2019-11-21T18:03:20+00:00">21 Nov 2019, 18:03</time> by <a rel="author">Κώστας Παναγιωτάκης</a></address>
      <p>Σε ένα δωμάτιο του νοσοκομείου «Ελπίς» έσβησε το απόγευμα της  Δευτέρας, σε ηλικία 75 ετών, ο μεγαλύτερος έμπορος οπλικών συστημάτων Κωνσταντίνος Δαφέρμος, ο άλλοτε πανίσχυρος «άρχοντας» που κάποτε κυριαρχούσε στο εμπόριο όπλων, με γραφεία στη Βιέννη, στην Αθήνα, στην Μαδρίτη και τη Μόσχα.</p>
      <p>Ωστόσο τα τελευταία χρόνια η οικονομική του κατάσταση ήταν άσχημη, και φέρεται να ζούσε από βοήθειες συγγενών του.</p>
      <p>Ο Κωνσταντίνος Δαφέρμος είχε προφυλακιστεί το 2016 επειδή είχε υποκύψει στον εκβιασμό του πρώην αναπληρωτή Γενικού Διευθυντή της ΓΔΕ, Αντώνη Κάντα, για να μην του «χαλάσει» την δουλειά όπως αποδείχθηκε του είχε δώσει ένα ποσό από την όλη προμήθεια που είχε εισπράξει.</p>
      <p>Πριν την προφυλάκισή του είχε χάσει τον ένα του γιο από σοβαρό καρδιακό επεισόδιο.</p>
      <p>Η εννεάμηνη προφυλάκιση του επιβάρυνε την υγεία του (υπέφερε από αναπνευστικά προβλήματα), με αποτέλεσμα να μην μπορεί πλέον να εργαστεί έχοντας απολέσει σχεδόν όλα τα περιουσιακά του στοιχεία .</p>
      <p>Χαρακτηριστικό είναι ότι τα πολυτελή γραφεία της SCORPION στην οδό Πανεπιστημίου 10, αξίας πολλών εκατομμυρίων ευρώ κατασχέθηκαν από ιδιώτη που του είχε δανείσει ένα ποσό προκειμένου να μπορέσει να πληρώσει άλλα δάνεια.</p>
      <p>Το ποσό που δανείστηκε μαζί με τους «σκληρούς» τόκους τελικά έφτασε σε τέτοιο επίπεδο που ήταν αδύνατο να το πληρώσει με αποτέλεσμα την κατάσχεση των γραφείων του.</p>
      <p>Η υγεία τους τελευταίους μήνες ήταν εξαιρετικά επιβαρυμένη με συνεχείς εγχειρήσεις και κυρίως ψυχολογική κατάρρευση.</p>
      <p>Το ανάκτορό του στην οδό Βασιλέως Γεωργίου στο κέντρο της Αθήνας έχει και αυτό κατασχεθεί από την τράπεζα Πειραιώς.</p>
      <p>Στο τέλος της ζωής ο άνθρωπος που κάποτε είχε εκατοντάδες εκατομμύρια ευρώ στους λογαριασμούς του, ζούσε με φαγητό που του έστελνε στενή συγγενής.</p>
      <p>
        <b>Το ανάκτορό Δαφέρμου</b>
      </p>
      <p>Πρόκειται για το πιο ακριβό και πολυτελές σπίτι στην Αθήνα γνωστό ως «Ανάκτορο Δαφέρμου». Οι πολυτελέστατοι έξι όροφοι του το μαρτυρούν άλλωστε.</p>
      <p>Είναι χαρακτηριστικό ότι ο τελευταίος όροφος έχει διαμορφωθεί σε πισίνα με απεριόριστη θέα προς τους κήπους του Προεδρικού Μεγάρου και την Ακρόπολη.</p>
      <p>«Η πολυτέλεια και η βαριά επίπλωσή του που κυριαρχούν σε όλους τους χώρους του ακινήτου αντανακλούν την ιδιοσυγκρασία του ιδιοκτήτη του» αναφέρεται από τους καλά γνωρίζοντες για το «ανάκτορο Δαφέρμου».</p>
      <p>Η εκτιμηθείσα αξία του σπιτιού αγγίζει το ποσό των 35 εκατομμυρίων ευρώ!</p>
      <p>Η κατάσχεσή του από τις τράπεζες ήταν, για όσους έζησαν από κοντά τον «άρχοντα του πολέμου», το τελειωτικό χτύπημα…</p>
      <p>Οι 6 όροφοι Όπως θυμούνται πρόσωπα που είχαν την ευκαιρία να ξεναγηθούν στα ενδότερα, ένας από τους έξι ορόφους χρησιμοποιείται για τις δεξιώσεις και είναι διακοσμημένος με βαριά έπιπλα και κουρτίνες που παραπέμπουν στη βικτοριανή εποχή και τεχνοτροπία, με λίγες πινελιές από art nouveau.</p>
      <p>Ένας άλλος όροφος προορίζεται αποκλειστικά για τις κουζίνες και το υπηρετικό προσωπικό, ενώ, όπως λέγεται, ο εξοπλισμός των κουζινών δεν έχει να ζηλέψει σε τίποτα από τις αντίστοιχες επαγγελματικές διακεκριμένων σεφ.</p>
      <p>Η κρεβατοκάμαρά του εκτείνεται σε έναν ολόκληρο όροφο, μαζί με το γραφείο του και το δωμάτιο των πιο προσωπικών του συναντήσεων.</p>
      <p>Μπορντό βελούδα, βαριές χρυσές κουρτίνες, σκαλιστά έπιπλα και ογκώδεις καθρέφτες με χρυσές μπορντούρες είναι τα κυρίαρχα στοιχεία στους συγκεκριμένους χώρους που δικαιολογούν τον χαρακτηρισμό «παλάτι» που του έχουν αποδώσει.</p>
      <p>Εκεί όμως που ακόμα και ο πιο δύσκολος επισκέπτης υποκλίνεται είναι ο τελευταίος όροφος.</p>
      <p>Σε αυτόν δεσπόζει η περιφραγμένη με τζάμι θερμαινόμενη πισίνα, έτσι ώστε ο οικοδεσπότης και οι καλεσμένοι του να κολυμπούν αγναντεύοντας τη μοναδική θέα προς τους κήπους του Προεδρικού Μεγάρου και τον Ιερό Βράχο της Ακρόπολης.</p>
      <p>Η υπέρμετρη χλιδή -στα όρια του κιτς για κάποιους- σε συνδυασμό με τα έργα τέχνης που δεσπόζουν σε όλους τους χώρους είναι ενδεικτική για τη χωρίς φειδώ δαπάνη τεράστιων ποσών τόσο για την ανοικοδόμηση όσο και για τη διακόσμησή του κτηρίου.</p>
      <p>Το οίκημα της Βασιλέως Γεωργίου δεν είναι το μόνο που ανήκε στα ακίνητα του Δαφέρμου.</p>
      <p>Σύμφωνα με πληροφορίες, διατηρούσε ένα εξαιρετικό διαμέρισμα στη Βιέννη, αλλά και μια εκπληκτική φάρμα 30 χιλιόμετρα έξω από την πόλη, η οποία καταλάμβανε σε έκταση δεκάδων στρεμμάτων, με περίτεχνους κήπους, οπωροφόρα δέντρα και αμπελώνα που παρήγε κρασί σε ετήσια βάση για τον ιδιοκτήτη του.</p>
      <p>Σύμφωνα με τους συνεργάτες του, ως χαρακτήρας ο Δαφέρμος ήταν πάντα ευθύς, ντόμπρος και δίκαιος με όσους κάνει μπίζνες. «Δεν έχει αδικήσει άνθρωπο, αλλά αν τολμήσεις και τον βλάψεις μπορεί να γίνει φοβερά εκδικητικός», λένε για εκείνον πρόσωπα που γνώρισαν και τις δύο πλευρές του.</p>
      <p>«Θα τον κυνηγήσω μέχρι να πεθάνω», ήταν μία από τις κλασικές ατάκες που άκουγαν όλοι στο γραφείο να λέει όταν κάποιος προσπαθούσε να πλήξει τα συμφέροντά του. Την ίδια στιγμή ο Δαφέρμος έσβηνε ένα ακόμα άφιλτρο τσιγάρο Gauloises – από τα τέσσερα πακέτα που κάπνιζε καθημερινά.</p>
      <p>
        <b>Τα παλάτια του εμπόρου όπλων</b>
      </p>
      <p>Όλοι όσοι είχαν την ευκαιρία να εισχωρήσουν στα άδυτα των γραφείων της εταιρείας στην Πανεπιστημίου ή στο ανάκτορο της Βασιλέως Γεωργίου Β’, το μόνο σίγουρο είναι ότι έζησαν μια μοναδική εμπειρία τόσο από την εξόφθαλμη χλιδή τους όσο και από τα δρακόντεια μέτρα ασφαλείας με τα οποία ήρθαν αντιμέτωποι.</p>
      <p>Τα χρήματα, άλλωστε, ποτέ δεν ήταν θέμα για τον δαιμόνιο Κρητικό που είχε καταφέρει χάρη στις δραστηριότητές του να αποκτήσει πρωτοφανή ρευστότητα.</p>
      <p>Η πολυτέλεια στα όρια της υπερβολής και οι υπερσύγχρονες ανέσεις ήταν τα βασικά χαρακτηριστικά των στρατηγείων της επαγγελματικής και προσωπικής ζωής του, εκεί όπου πίσω από τις κλειστές πόρτες λαμβάνονταν αποφάσεις που κάποια χρόνια αργότερα θα συντάραζαν το πολιτικό σύστημα της χώρας.</p>
      <p>Ως εκ τούτου, όσο εντυπωσιακά κι αν ήταν τα μέτρα ασφαλείας στα γραφεία της Πανεπιστημίου, όπου οι κάμερες με τις υπέρυθρες ακτίνες κατέγραφαν και την πιο ανεπαίσθητη κίνηση, άλλο τόσο ήταν και επιβεβλημένα. Και φυσικά κανείς δεν είχε τη δυνατότητα να διαβεί την είσοδό τους αν το όνομά του δεν είχε δηλωθεί πρώτα στη ρεσεψιόν.</p>
      <p>Το αφεντικό της Scorpion (λένε ότι εμπνεύστηκε την επωνυμία από το ζώδιό του) δεν ήταν από τους ανθρώπους που άφηναν τα πράγματα στην τύχη, αλλά από εκείνους που τη δημιουργούσαν φροντίζοντας και την παραμικρή λεπτομέρεια.</p>
      <p>Ο ίδιος μάλιστα περιγραφόταν ως ιδιαίτερα σχολαστικός, σχεδόν ψυχωτικός με την τάξη, με ίδιο και απαράλλακτο dress code, ανεξαρτήτως εποχής: λευκό πουκάμισο με γραβάτα, υφασμάτινο ατσαλάκωτο παντελόνι και λευκές κάλτσες χειμώνα – καλοκαίρι, ένα είδος στολής με άγνωστη σημειολογία. Η εμμονή του με την τάξη ήταν εμφανής και στον τρόπο που έχει επιμεληθεί τη διακόσμηση της πολυτελέστατης κατοικίας του, εκεί όπου όλα έπρεπε να είναι σε συγκεκριμένη θέση και με συγκεκριμένο τρόπο.</p>
      <p>Ακόμα και οι παντόφλες του έπρεπε να είναι στοιχισμένες στην ίδια θέση δίπλα στην πισίνα, κάτι που είχε γίνει επιτακτικά σαφές σε κάθε μέλος του πολυάριθμου προσωπικού του κτιρίου-παλατιού των εκατοντάδων τετραγωνικών, στο οποίο, μετά την απώλεια της συζύγου του Σμαράγδας λόγω ανίατης ασθένειας, ζούσε μόνος μαζί με το προσωπικό του.</p>
      <p>Το ισόγειο του κτιρίου με τα πανάκριβα μάρμαρα και τα αγάλματα χρησιμοποιείται ως χώρος στάθμευσης για τα δύο αγαπημένα του αυτοκίνητα, μία Bentley και μία Jaguar. Όπως θυμούνται πρόσωπα που είχαν την ευκαιρία να ξεναγηθούν στα ενδότερα, ένας από τους έξι ορόφους χρησιμοποιείται για τις δεξιώσεις και είναι διακοσμημένος με βαριά έπιπλα και κουρτίνες που παραπέμπουν στη βικτοριανή εποχή και τεχνοτροπία, με λίγες πινελιές από art nouveau.</p>
      <p>Ένας άλλος όροφος προορίζεται αποκλειστικά για τις κουζίνες και το υπηρετικό προσωπικό, ενώ, όπως λέγεται, ο εξοπλισμός των κουζινών δεν έχει να ζηλέψει σε τίποτα από τις αντίστοιχες επαγγελματικές διακεκριμένων σεφ.</p>
      <p>Η κρεβατοκάμαρά του εκτείνεται σε έναν ολόκληρο όροφο, μαζί με το γραφείο του και το δωμάτιο των πιο προσωπικών του συναντήσεων. Μπορντό βελούδα, βαριές χρυσές κουρτίνες, σκαλιστά έπιπλα και ογκώδεις καθρέφτες με χρυσές μπορντούρες είναι τα κυρίαρχα στοιχεία στους συγκεκριμένους χώρους που δικαιολογούν τον χαρακτηρισμό «παλάτι» που του έχουν αποδώσει.</p>
      <p>
        <b>Οι εχθροί και το μπλόκο των Ιταλών</b>
      </p>
      <p>Σύμφωνα με γνώστες της αγοράς των όπλων , οι σχέσεις του Κωνσταντίνου Δαφέρμου με τον μακαρίτη «άρχοντα του πολέμου» Βλάση Καμπούρογλου ήταν πάντα εχθρικές, ειδικά από τη στιγμή που ο δεύτερος πληροφορήθηκε ότι ο Κρητικός πουλάει στους Κροάτες και τους Βόσνιους.</p>
      <p>Ο Καμπούρογλου, ο οποίος προμήθευε αποκλειστικά τους Σέρβους με σύγχρονα οπλικά συστήματα -χάρη σε αυτά κατέρριψαν για πρώτη φορά το μέχρι τότε αόρατο μαχητικό Stealth των ΗΠΑ-, δεν επιθυμούσε να έχει καμία σχέση με τον Δαφέρμο, που τότε κινούνταν συνεχώς μεταξύ Αθήνας, Βιέννης και πιο σπάνια Παναμά, όπου λειτουργεί παρακλάδι της Scorpion.</p>
      <p>Τα φορτία κατά τη διάρκεια του εμφυλίου της Γιουγκοσλαβίας φτάνουν στη Σλοβενία, εκτός από την Πολωνία, και από το λιμάνι του Μικολάεφ στην Ουκρανία, το οποίο ελεγχόταν από τη μαφία της Οδησσού.</p>
      <p>Σε έγγραφα που αποχαρακτηρίστηκαν από τα σλοβενικά αρχεία αναφέρεται ότι τα δύο πρώτα πλοία από το Μικολάεφ μετέφεραν 96 κοντέινερ, αξίας τότε 80 εκατ. δολαρίων, εκ των οποίων τα 20 εκατ. κατέληξαν στον Δαφέρμο.</p>
      <p>Μεταξύ πολλών άλλων φορτίων, η έρευνα που δημοσιεύτηκε στο 100 Reporters.com αναφέρει τρία πλοία του Δαφέρμου που μετέφεραν εκατοντάδες ρωσικούς εκτοξευτές διαφόρων τύπων και πολλαπλάσιους σε αριθμό πυραύλους. Το εν λόγω deal ήταν αξίας 33 εκατ. δολαρίων!</p>
      <p>Παρά τις πολύ καλές διασυνδέσεις του, κυρίως με Ρώσους αξιωματούχους και υψηλόβαθμα στελέχη της τότε KGB, ο επιχειρηματίας μπήκε στο στόχαστρο της Interpol. Παρ’ όλα αυτά, όμως, συνέχισε απτόητος τις παραδόσεις όπλων, σύμφωνα με την έρευνα των δημοσιογράφων. Έξι ακόμη πλοία παρέδωσαν το φορτίο τους μέχρι το 1994, όταν κλιμάκιο της Ναυτικής Δύναμης του ΝΑΤΟ στην Αδριατική σταμάτησε το πλοίο «Jardin» για νηοψία, το οποίο οδηγήθηκε στην Ιταλία.</p>
      <p>Τα φορτωτικά έγγραφα έγραφαν απλώς «στρατιωτικό υλικό» με προορισμό την Αφρική, όμως το τεράστιο φορτίο όπλων που εντοπίστηκε αλλά και η ρότα του καραβιού προς τη Σλοβενία ανάγκασε τον ανακριτή να στραφεί κατά του Δαφέρμου και άλλων έξι ατόμων.</p>
      <p>Ανάμεσά τους είναι αξιωματούχοι της KGB, δύο Ρώσοι επιχειρηματίες και ο πρώην πρωθυπουργός και αρχηγός των μυστικών υπηρεσιών της Ουκρανίας Γεβγέν Μαρτσούκ. Ο εισαγγελέας του Τορίνο κρίνει τον Δαφέρμο ως ενορχηστρωτή της επιχείρησης, όμως στη δίκη που ακολουθεί αθωώνεται μαζί με τους υπόλοιπους. Η μεγάλη του δουλειά στην Ελλάδα ήταν το αντιπυραυλικό σύστημα Kornet ένα εξοπλιστικό πρόγραμμα που κόστισε 100 εκατ. δολάρια.</p>
      <p>Όπως προέκυψε αργότερα από τη δικογραφία, αλλά και τις απολογίες του Αντώνη Κάντα για την προμήθεια των 98 αντιαρματικών εκτοξευτών μεγάλου βεληνεκούς νέας γενιάς τύπου Kornet, διακινήθηκαν 3 εκατ. δολάρια από τον αντιπρόσωπο της κατασκευάστριας εταιρείας (KBP) Κωνσταντίνο Δαφέρμο. Κάτι που έγινε προκειμένου ο Αντώνης Κάντας να πειστεί και να κάνει τις απαραίτητες υπηρεσιακές ενέργειες ώστε να υπογραφεί η επίμαχη σύμβαση.</p>
      <p>
        <b>Ορκισμένοι εχθροί</b>
      </p>
      <p>Ο έμπορος όπλων που συνελήφθη πριν από λίγα  χρόνια για τις μίζες των εξοπλιστικών ήταν, μεταξύ πολλών άλλων, και λάτρης της όπερας. Την ημέρα που τον συνέλαβαν είχε κλείσει εισιτήρια για να παρακολουθήσει τη διάσημη όπερα του Πουτσίνι «Madame Butterfly» στη Βιέννη.</p>
      <p>Δυστυχώς για τον επιχειρηματία, η προσαγωγή του μαζί με άλλους δύο συνεργάτες του εκείνη την ημέρα του 2015 μετά την έκδοση εντάλματος από τον ανακριτή Διαφθοράς ανέβαλε τα όποια σχέδιά του. Ήταν η δεύτερη ηχηρή σύλληψη για τα εξοπλιστικά μέσα σε λίγα 24ωρα μετά από αυτή του επιχειρηματία Θωμά Λιακουνάκου, ο οποίος είχε ήδη προφυλακιστεί. Οι σχέσεις των δύο μεγαλεμπόρων όπλων ήταν εχθρικές, αφού ο Λιακουνάκος τόλμησε να μπει στα χωράφια του Δαφέρμου τον Σεπτέμβρη του 1997. Ήταν η εποχή που άρχιζε να αναδύεται η χρυσή μεν, αμαρτωλή δε εποχή για τις δουλειές στα εξοπλιστικά.</p>
      <p>Υπουργός Άμυνας ο πανίσχυρος τότε Ακης Τσοχατζόπουλος. Εκείνη την περίοδο, μερικές χιλιάδες μίλια μακριά, στη Βιέννη ο 55άρης τότε Δαφέρμος, με το χαρακτηριστικό διαπεραστικό βλέμμα, τακτοποιούσε κάποια διαδικαστικά για την επιστροφή του στα πάτρια εδάφη. Ο ιδιοκτήτης της εταιρείας Scorpion International Services με αντικείμενο τα οπλικά συστήματα αλλά και με γερές άκρες στη ρωσική κυβέρνηση έχει μάθει για τις ευκαιρίες που ανοίγονται στην Ελλάδα και ετοιμαζόταν να αναλάβει δράση.  Απόφοιτος του Πολυτεχνείου της Στουτγκάρδης με ειδικότητα μηχανολόγου – ηλεκτρολόγου, έχει ήδη εντρυφήσει δεόντως στον γερμανικό τρόπο ζωής.</p>
      <p>Το 1997 μετρούσε ήδη 14 χρόνια στο τιμόνι της Scorpion, την έδρα της οποίας είχε αποφασίσει να μεταφέρει από τη Βιέννη στο κέντρο της Αθήνας, αν και πολλοί επιμένουν ότι μέχρι το 2011 η σοβαρή δράση της γινόταν στα γραφεία της αυστριακής  πρωτεύουσας. Ο βλοσυρός Κρητικός επιλέγει την οδό Πανεπιστημίου 10, όπου στεγάζονταν τα παλιά γραφεία της «Μεσημβρινής», τα οποία αγοράζει με μετρητά για να φτιάξει το νέο στρατηγείο του. Στην απόφασή του να επιστρέψει στην Ελλάδα δεν έπαιξε ρόλο μόνο το γεγονός ότι «μύρισε» φρέσκο χρήμα, αλλά και ένας άλλος λόγος.</p>
      <p>Ήθελε να είναι κοντά στη μητέρα του Ελένη, η οποία έφυγε από τη ζωή τέσσερα χρόνια μετά, το καλοκαίρι του 2001. Όταν λοιπόν ξεκίνησε να δραστηριοποιείται στην Ελλάδα προσπάθησε να μπει στην εγχώρια αγορά κάπως άτσαλα, «σαν ταύρος εν υαλοπωλείω», όπως θυμούνται μερικοί. Χωρίς διασυνδέσεις, χωρίς γνωριμίες, ουσιαστικά χωρίς τίποτα αποφάσισε να διεκδικήσει μερίδιο της πίτας των εξοπλιστικών. Πίστευε ότι με τα λεφτά του, την πείρα και τις γνώσεις του μπορούσε να κυριαρχήσει. Είχε επίσης τις διασυνδέσεις του στο εξωτερικό, κυρίως στη Ρωσία, που αρκούσαν για να του ανοίξουν διάπλατα όλες οι πόρτες, αφού φέρεται να είχε άριστες προσωπικές σχέσεις με τον Ρώσο Σεργκέι Σοϊγκού, τότε υπουργό Αμυνας.</p>
      <p>Αν και η Scorpion ήταν αντιπρόσωπος στην Ελλάδα της ρωσικής εταιρείας KBP που κατασκευάζει τα αντιαρματικά Kornet, οι Τσοχατζόπουλος και Κάντας (ο Ιωάννης Σμπώκος είχε αποχωρήσει από τη Γ.Γ. Εξοπλισμών για να θέσει υποψηφιότητα για βουλευτής) παρέδωσαν την πρόσκληση της ρώσικης KBP στην εταιρεία Axon του Θωμά Λιακουνάκου.</p>
      <p>Κίνηση που, όπως υποστηρίζουν συνεργάτες της Scorpion, έγινε πίσω από την πλάτη του Δαφέρμου. Κάπως έτσι στη Μόσχα και στα γραφεία της KBP εμφανίζεται ο Κώστας Αποστόλου, δεξί χέρι και κουμπάρος του Θωμά Λιακουνάκου, για να τους ενημερώσει ότι το υπουργείο Εθνικής Αμυνας της Ελλάδας εμπιστεύεται μόνο την Axon για να κλείσει η δουλειά. «Αλλιώς ας ξεχάσουν την Ελλάδα», διαμηνύθηκε στους Ρώσους από το δεξί χέρι του Λιακουνάκου.</p>
      <p>Όπως φάνηκε όμως αμέσως μετά, οι Ρώσοι είχαν διαφορετική άποψη αλλά και διαφορετικές μεθόδους επίλυσης των ευαίσθητων ζητημάτων που τους απασχολούν, ειδικά όταν αυτά αφορούν κέρδη δεκάδων εκατομμυρίων δολαρίων.</p>
      <p>Ετσι, λοιπόν, οι Ρώσοι με άνωθεν εντολή κλειδώνουν (!) τον συνεργάτη του Λιακουνάκου, σε ένα δωμάτιο μέχρι να ξεκαθαριστεί η κατάσταση. Αρχικά επικοινώνησαν με τον Δαφέρμο, ο οποίος εξέφρασε την έκπληξή του για την παρουσία του εκπροσώπου της Axon στη Μόσχα. Το θρίλερ για τον Αποστόλου έλαβε τέλος το επόμενο πρωινό.</p>
      <p>Τέσσερις κρατικοί υπάλληλοι τον έβαλαν μέσα σε ένα μαύρο αυτοκίνητο και τον πήγαν στο αεροδρόμιο της Μόσχας προκειμένου να μπει στην πρώτη προγραμματισμένη πτήση για Αθήνα χωρίς καν να περάσει από τον έλεγχο διαβατηρίων και αποσκευών. Τον ενημέρωσαν, όμως, ότι για τα επόμενα πέντε χρόνια καλό θα ήταν να μην επιχειρήσει να επισκεφτεί ξανά τη ρωσική πρωτεύουσα.</p>
      <p>Παράλληλα η πρεσβεία της Ρωσίας στην Αθήνα ενημέρωσε το υπουργείο Εθνικής Άμυνας ότι νόμιμος και μοναδικός αντιπρόσωπος της KBP στην Ελλάδα ήταν η Scorpion του Δαφέρμου.</p>
      <p>Οι Ρώσοι για κάποιον ιδιαίτερο λόγο εκτιμούσαν την ισχυρή προσωπικότητα του Κρητικού επιχειρηματία. Και αυτός ο λόγος είχε να κάνει με τις πρότερες δουλειές στον εμφύλιο της Γιουγκοσλαβίας, όπου με μπροστάρη τον Δαφέρμο έσπασαν το εμπάργκο των Ηνωμένων Εθνών που είχαν υπογράψει.</p>
      <p>The post Πέθανε ο Κωνσταντίνος Δαφέρμος, ο μεγαλύτερος Έλληνας έμπορος οπλικών συστημάτων με το πιο ακριβό σπίτι στην Αθήνα.</p>
      <p>mononews</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
        <a href="https://www.aftodioikisi.gr/asfalistika/syntaxi-express-gia-50-000-dimosioys-ypalliloys-ti-prepei-na-kanoyn-ton-epomeno-mina/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/proslipseis/ypes-proslipseis-2020-eidiki-egkyklios-gia-toys-ota/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
      </related>
    </article>
  </body>
</html>