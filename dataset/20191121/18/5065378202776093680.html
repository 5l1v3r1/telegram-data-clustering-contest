<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031391/oloi-mazi-gia-ton-niko-megali-kinitopoiisi-gia-ton-20xrono-to-minyma-tis-oikogeneias"/>
    <meta property="og:site_name" content="Newsbomb"/>
    <meta property="article:published_time" content="2019-11-21T18:20:56+00:00"/>
    <meta property="og:title" content="«Όλοι μαζί για τον Νίκο»: Μεγάλη κινητοποίηση για τον 20χρονο – Το μήνυμα της οικογένειας"/>
    <meta property="og:description" content="Ήταν 9 Σεπτεμβρίου όταν ο νεαρός Νίκος έπεφτε θύμα τροχαίου στην πόλη της Αταλάντης στη Φθιώτιδα."/>
  </head>
  <body>
    <article>
      <h1>«Όλοι μαζί για τον Νίκο»: Μεγάλη κινητοποίηση για τον 20χρονο – Το μήνυμα της οικογένειας</h1>
      <h2>Ήταν 9 Σεπτεμβρίου όταν ο νεαρός Νίκος έπεφτε θύμα τροχαίου στην πόλη της Αταλάντης στη Φθιώτιδα.</h2>
      <address><time datetime="2019-11-21T18:20:56+00:00">21 Nov 2019, 18:20</time> by <a rel="author">Βασίλης Σκουλαράκος</a></address>
      <p>Ο 20χρονος κινούνταν με τη μοτοσικλέτα του στο δρόμο που συνδέει την Αταλάντη με τη Σκάλα, όταν ξαφνικά <b>ένα αυτοκίνητο τύπου βαν βγήκε κάθετα στο οδόστρωμα με αποτέλεσμα να συγκρουστεί με το διερχόμενο δίκυκλο του νεαρού που κινούνταν κανονικά στην πορεία του.</b></p>
      <p>Ο Νίκος δεν πρόλαβε να αντιδράσει. Η σύγκρουση ήταν σφοδρή, με τον νεαρό να πέφτει αιμόφυρτος στην άσφαλτο. Μεταφέρθηκε εσπευσμένα στο νοσοκομείο Λαμίας όπου χειρουργήθηκε στο κεφάλι και διασωληνώθηκε.</p>
      <p>
        <b>Οι πρώτες εκτιμήσεις των γιατρών έδιναν ελάχιστες ελπίδες, με την κατάσταση του παιδιού να χαρακτηρίζεται εξαιρετικά κρίσιμη.</b>
      </p>
      <p>
        <b>Ο Νίκος όμως πάλεψε. Πάλεψε πολύ σκληρά και μετά από μερικές ημέρες ήρθαν τα πρώτα θετικά μηνύματα από τους γιατρούς. Ο 20χρονος, ένα εξαιρετικό παιδί που όλοι μιλούν με τα καλύτερα λόγια, είχε κερδίσει τη μάχη με το θάνατο εκπλήσσοντάς θετικά τους γιατρούς και προσφέροντας χαρά και ελπίδα στην οικογένειά του που εδώ και 2,5 μήνες ανεβαίνει το δικό της Γολγοθά μέρα και νύχτα στο νοσοκομείο Λαμίας.</b>
      </p>
      <p>Ο δρόμος όμως που έχει μπροστά του ο Νίκος είναι ακόμα μακρύς. Τα χτυπήματα στο κεφάλι ήταν αρκετά σοβαρά και <b>ο Νίκος θα πρέπει να συνεχίσει τη θεραπεία του στο Κέντρο Αποκατάστασης στη Λάρισα.</b></p>
      <p>Τα έξοδα ωστόσο είναι πολλά και ο Νίκος χρειάζεται τη βοήθεια όλων μας. <b>Η οικογένειά του, με αξιοθαύμαστη αξιοπρέπεια ζητάει το ελάχιστο που μπορεί να δώσει ο καθένας μας για να βοηθήσει τον 20χρονο να σταθεί και πάλι στα πόδια του και να γυρίσει στο σπίτι του υγιής και δυνατός.</b></p>
      <p><i>«Στην προσπάθεια του Νίκου για την αποκατάσταση του σε εξειδικευμένο κέντρο της Λάρισας, η οικογένεια και οι φίλοι του δίνουμε το παρόν. Σε αυτή την προσπάθεια θέλουμε την βοήθεια όλων σας. <b>Θα βρείτε κουτιά ενίσχυσης σε πολλά καταστήματα της Αταλάντης και της ευρύτερης περιοχής»</b></i>, αναφέρει το μήνυμα που έχει αναρτηθεί στο Facebook.</p>
      <p>
        <b>ΔΕΙΤΕ ΤΙΣ ΕΙΚΟΝΕΣ:</b>
      </p>
      <slideshow>
        <figure>
          <img src="https://nb.bbend.net/media/news/2019/11/21/1031391/photos/full/37.jpg"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/1.png"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/31.jpg"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/32.jpg"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/36.jpg"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/33.jpg"/>
        </figure>
        <figure>
          <img src="https://nb.bbend.net/media/news/2019/11/21/1031391/photos/full/35.jpg"/>
        </figure>
        <figcaption>
          <b>GALLERY</b>
        </figcaption>
      </slideshow>
    </article>
  </body>
</html>