<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/ben-affleck-regisseert-film-over-gruwelijkheden-congo/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-21T18:46:47+00:00"/>
    <meta property="og:title" content="Ben Affleck regisseert film over gruwelijkheden Congo"/>
    <meta property="og:description" content="Ben Affleck gaat volgens Deadline de film King Leopold's Ghost regisseren. De film gaat over de Congo-Vrijstaat, een staat die eind negentiende eeuw privé-eigendom was van de Belgische koning Leopold II. Het script van de film is gebaseerd op het boek King Leopold’s Ghost: A Story of Greed, Terror and Heroism in Colonial Africa, van schrijver Adam Hochschild."/>
  </head>
  <body>
    <article>
      <h1>Ben Affleck regisseert film over gruwelijkheden Congo</h1>
      <address><time datetime="2019-11-21T18:46:47+00:00">21 Nov 2019, 18:46</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Ben Affleck gaat volgens Deadline de film King Leopold’s Ghost regisseren. De film gaat over de Congo-Vrijstaat, een staat die eind negentiende eeuw privé-eigendom was van de Belgische koning Leopold II. Het script van de film is gebaseerd op het boek King Leopold’s Ghost: A Story of Greed, Terror and Heroism in Colonial Africa, van schrijver Adam Hochschild.</p>
      <p>Dat Ben voor een aan Congo gerelateerd onderwerp kiest, is niet verrassend. De 47-jarige acteur en regisseur kwam al zeker tien keer in Congo. Hij heeft zelfs een goed doel opgericht, het Eastern Congo Initiative. Met die organisatie hoopt hij het leven van de Congolezen iets te verbeteren.</p>
      <p>Wanneer de film uitkomt en wie er meespelen, is nog niet bekend. Dus ook niet of Ben meespeelt in de film die hij zelf regisseert, zoals hij onder meer deed in Argo. Die productie werd beloond met een Oscar voor Beste Film.</p>
      <p>Acht miljoen doden</p>
      <p>De geschiedenis van de Congo-Vrijstaat is getekend door geweld. In een periode waarin Europese staten streden om de laatste ongekoloniseerde gebieden van Afrika, wist de Belgische koning Leopold II een gebied te verwerven dat ongeveer overeenkomt met de huidige Democratische Republiek Congo.</p>
      <p>Leopold gebruikte het als wingewest: de Congolezen werden verplicht om onder meer rubber te verbouwen. Werkten zij niet mee, dan werden ze vaak op gruwelijke wijze verminkt of vermoord.</p>
      <p>Volgens het boek waarop de film is gebaseerd lieten liefst 8 miljoen Congolezen het leven onder het bewind van de Belgische koning. Uiteindelijk werd mede vanwege internationale druk ingegrepen en kreeg de Belgische overheid in 1908 controle over de staat, die daarna bekend kwam te staan als Belgisch-Congo. In 1960 werd Congo onafhankelijk.</p>
      <p>BuzzE</p>
    </article>
  </body>
</html>