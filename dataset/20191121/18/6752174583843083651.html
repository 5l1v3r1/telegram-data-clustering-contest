<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kupacsapataink-keszulhetnek-a-januari-ehf-osszecsapasokra/"/>
    <meta property="og:site_name" content="lokál"/>
    <meta property="article:published_time" content="2019-11-21T18:32:22+00:00"/>
    <meta property="og:title" content="Kupacsapataink készülhetnek a januári EHF összecsapásokra"/>
    <meta property="og:description" content="Tor Odvar Moen az EHF Kupa címvédő Siófok KC norvég mestere: - Úgy gondolom, hogy nagyon erős a mezőny, így egyik kvartett sem könnyű."/>
  </head>
  <body>
    <article>
      <h1>Kupacsapataink készülhetnek a januári EHF összecsapásokra</h1>
      <address><time datetime="2019-11-21T18:32:22+00:00">21 Nov 2019, 18:32</time> by <a rel="author">Gálosi Emese</a></address>
      <p>
        <b>A magyar csapatok ellenfelei nem könnyűek, de nem is verhetetlenek. Így lehet összegezni a női kézilabda EHF-Kupa csoportkörének sorsolását, mely az Európai Kézilabda Szövetség (EHF) bécsi központjában zajlott.</b>
      </p>
      <figure>
        <img src="https://www.lokal.hu/wp-content/uploads/2019/11/191121_ehfkupa_sorsolas-1280x512.png"/>
      </figure>
      <p>A csapatoknál természetesen a lehetséges ellenfelek játékereje mellett a földrajzi távolság is fontos kérdés volt a vágyak megfogalmazásánál, hiszen korántsem mindegy fizikailag és anyagilag hogy, milyen hosszú utakat kell majd megtenni a nagy menetelés közepette. Végül az ÉRD a C-csoportba került a lengyel Lublin, a román Corona Brasov és a dán Odense társaságában. A dán Herning Ikasttal, a címvédő Siófok KC-val, illetve a török Kastamonuval került a második kalapba a sorsolás előtt.</p>
      <figure>
        <img src="https://www.lokal.hu/wp-content/uploads/2019/11/lokigyoz-1280x640.jpg"/>
        <figcaption>Debreceni örömtánc. Az EHF-kupában is hasonlóra készülnek. Forrás: Dehir.hu /fotó: Gurbán György</figcaption>
      </figure>
      <p>Az első kalapban a Bajnokok Ligája csoportkörében negyedik helyen végző csapatok szerepeltek: a horvát Podravka, a cseh Banik Most, a német Bietigheim és a lengyel Lublin.</p>
      <figure>
        <img src="https://www.lokal.hu/wp-content/uploads/2019/11/Kalapbeoszt%C3%A1s.jpg"/>
      </figure>
      <p>A harmadik kalapban pedig a német Thüringer HC, a napokban doppingbotrányba keveredő román CSM Corona Brasov, a szintén román Magura Cisnadie, illetve az orosz Lada Togliatti kapott helyet, míg a negyedikben a DVSC mellett két dán, a Kobenhavn és az Odense, illetve a norvég Storhamar szerepelt. A Siófok a korábbi Bajnokok Ligája-győztes Podravka, a román Magura Cisnadie és a dán Kobenhavn Handball csapataival mérkőzik meg a január 4-től február 15-ig tartó csoportkörben. Így utazási szempontból a Siófok kifejezetten jó sorsolást kapott, mely közép-európai rangadókra készülhet a már kötelező elemként említhető északi túra mellett. A nagyon sűrű versenynaptár révén fontos tényező, hogy megúsztak egy török utat, ami a DVSC-SCHAEFFLER-nek például nem sikerült, hiszen a Vácot kiverő török Kastamonu Belediyesi GSK otthonába is el kell utazniuk.</p>
      <hr/>
      <h3>Tor Odvar Moen az EHF Kupa címvédő Siófok KC norvég mesterének véleménye a csoportokról:</h3>
      <figure>
        <img src="https://www.lokal.hu/wp-content/uploads/2019/11/Tor-Odvar-Moen-Si%C3%B3fok-KC-Nantes-m%C3%A9rk%C5%91z%C3%A9sen-2019.11.16.-1280x854.jpg"/>
        <figcaption>Tor Odvar Moen a Siófok KC – Nantes mérkőzésen 2019.11.16.Siófok Kc hivatalos Facebook oldala, Fotó: Németh András</figcaption>
      </figure>
      <p>– Úgy gondolom, hogy nagyon erős a mezőny, így egyik kvartett sem könnyű. A Podravka a BL-ben is bizonyított, véleményem szerint ők a legerősebb csoportellenfél. Nem szabad elfelejteni, hogy a január és a február nagyon sűrű lesz. Ezért is fontos tényező, hogy a célállomások elhelyezkedése révén jóval kevesebbet utazunk majd, mint tavaly. Ez sokat könnyít a helyzetünkön. Összességében elégedettek lehetünk ezzel a sorsolással. Az elkövetkező napokban feltérképezzük ellenfeleinket. A Podravka és a Kobenhavn kevesebb meglepetést tartogathat, hiszen ezeket a csapatokat jobban ismerjük. A román ellenfélről viszont keveset tudunk, de az biztos, hogy egy erős bajnokságból érkeznek. Címvédőként egyértelmű célunk a továbbjutás. – forrrás: siofokkc.hu</p>
      <hr/>
      <p>A ’B’ jelű csoportban a Siófok címvédőként kezdi meg a küzdelmeket január első hétvégéjén, hazai környezetben a dán Kobenhavn ellen. A menetrend vázlatosan már megvan, a pontos időpontok viszont csak a klubok, valamint az érintett televíziós társaságokkal való egyeztetés után, várhatóan december elején lesznek hivatalosak. Az EHF-Kupa csoportköréből a kvartettek első két helyezettje jut az egyenes kieséses szakaszba.</p>
      <figure>
        <img src="https://www.lokal.hu/wp-content/uploads/2019/11/%C3%8Dgy-v%C3%A1rt%C3%A1k-az-%C3%89rdi-szurkol%C3%B3k-a-Karsznodari-veres%C3%A9g-ut%C3%A1n-az-Orenge-Dragonokat-miut%C3%A1n-bejutottak-az-EHF-csoportk%C3%B6rbe-1280x880.jpg"/>
        <figcaption>Így várták az érdi szurkolók a krasznodari vereség után az Orange Dragonokat, miután bejutottak az EHF csoportkörbe.</figcaption>
      </figure>
      <hr/>
      <h3>Az EHF-Kupa csoportkörének sorsolása</h3>
      <p><b>A-csoport: </b>DHK Banik Most (cseh), Kastamonu Belediyesi GSK (török), Thüringer HC (német), <b>DVSC-SCHAEFFLER</b><br/><b>B-csoport: </b>HC Podravka Vegeta (horvát), <b>Siófok KC,</b> Magura Cisnadie (román), Kobenhavn Handball(dán)<br/><b>C-csoport:</b> MKS Lublin S.A. (lengyel), <b>ÉRD, </b>CSM Corona Brasov (román), Odense Handbold (dán)<br/><b>D-csoport: </b>SG BBM Bietigheim (német), Herning-Ikast Handbold (dán), Handball Club Lada (orosz), Storhamar Handball Elite (norvég)</p>
      <hr/>
      <p><b>Az EHF-Kupa csoportkörének hivatalos játéknapjai<br/>1. forduló:</b> 2020.01.04-05.<br/><b>2. forduló: </b>2020.01.11-12.<br/><b>3. forduló: </b>2020.01.18-19.<br/><b>4. forduló: </b>2020.01.25-26.<br/><b>5. forduló: </b>2020.02.01-02.<br/><b>6. forduló: </b>2020.02.08-09.</p>
      <p>Források: érdmost.hu, dehir.hu, siófokkc.hu</p>
    </article>
  </body>
</html>