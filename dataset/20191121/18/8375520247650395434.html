<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-kijevi-prohodit-viche-gidnosti-translyaciya-641550.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T18:25:10+00:00"/>
    <meta property="og:title" content="У Києві проходить віче гідності (трансляція)"/>
    <meta property="og:description" content="В акції беруть участь близько 3-5 тис. людей"/>
  </head>
  <body>
    <article>
      <h1>У Києві проходить віче гідності (трансляція)</h1>
      <address>
        <time datetime="2019-11-21T18:25:10+00:00">21 Nov 2019, 18:25</time>
      </address>
      <h4>В акції беруть участь близько 3-5 тис. людей</h4>
      <p>Сьогодні, 21 листопада, у Києві на Майдані Незалежності проходить віче «У нас є гідність».</p>
      <p>У центрі столиці зібралися тисячі людей, що вимагають зупинити розведення військ і сил на лінії розмежування, а також скасувати реалізацію «формули Штайнмайера».</p>
      <p>Активісти вийшли з плакатами «Не продається», «Банду геть», «Ні репресіям», «Досить нас розводити».</p>
      <p>Також люди стоять з фотографіями загиблих під час Революції Гідності у 2014 році.</p>
      <p>Крім прапорів України, учасники віче обклеїли одяг жовтим скотчем, який, за задумом організаторів, символізує боротьбу українців за державу і свободу.</p>
      <figure>
        <iframe src="https://www.youtube.com/embed/6I7VL7ZRe5c" width="580" height="390" data-service="Youtube" scrolling="no"/>
      </figure>
      <p>Захід проходить мирно, на віче чергують правоохоронці та карета Швидкої допомоги.</p>
      <p>Віче організовано громадськими діячами з «Руху опору капітуляції».</p>
      <p>Для забезпечення громадського порядку в місті Києві з нагоди відзначення Дня Гідності та Свободи<a href="https://www.rbc.ua/ukr/news/kieve-nachalos-veche-u-nas-dostoinstvo-1574359270.html"> </a>залучено близько 1,3 тис. військовослужбовців Національної гвардії України. </p>
      <p>Службу гвардійці несуть спільно з рятувальниками, вибухотехніками, кінологами та працівниками Національної поліції в посиленому режимі.</p>
      <figure>
        <img src="https://glavcom.ua/img/forall/users/106/10697/74530522_561587891320465_2467088064464289792_n.jpg"/>
        <figcaption>Фото: Михайло Глуховський, Главком</figcaption>
      </figure>
      <p>Крім цього, нацгвардійці залучаються до несення служби в інших регіонах України. Проведення масових заходів планується протягом трьох днів з 21 по 23 листопада по всій країні.</p>
      <p>Як повідомлялось, Об'єднання «Рух опору капітуляції» закликало українців прийти у День гідності та свободи 21 листопада на Майдан Незалежності в Києві й взяти участь у Віче гідності. Мета заходу - «захистити свободу, національну ідентичність, демократію та цивілізаційний вибір України».</p>
      <p>Організатори віче також закликали «без партійних прапорів» долучитись до заходу усіх представників патріотичних сил.</p>
      <p>Нагадаємо, <a href="https://glavcom.ua/news/sogodni-ukrajina-vidznachaje-den-gidnosti-ta-svobodi-641333.html">День гідності і свободи відзначається щороку 21 листопада</a> згідно з указом президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та Революції гідності 2013 року.</p>
      <blockquote>
        <b> Читайте також: <a href="https://glavcom.ua/photo/spogadi-yaki-nikoli-ne-zitrutsya-z-pamyati-fantastichni-foto-z-jevromaydanu-641397.html">Спогади, які ніколи не зітруться з пам'яті. Фантастичні фото з Євромайдану</a></b>
      </blockquote>
      <related>
        <a href="https://glavcom.ua/columns/ilucenko/maydan-zasudzhuyut-ti-hto-cinuje-misku-balandi-yak-garantovanu-osnovu-isnuvannya-641462.html"/>
        <a href="https://glavcom.ua/photo/spogadi-yaki-nikoli-ne-zitrutsya-z-pamyati-fantastichni-foto-z-jevromaydanu-641397.html"/>
        <a href="https://glavcom.ua/news/den-gidnosti-i-svobodi-policiya-rozpovila-pro-zahodi-bezpeki-pid-chas-akciy--641366.html"/>
      </related>
    </article>
  </body>
</html>