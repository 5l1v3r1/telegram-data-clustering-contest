<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622669/%D9%85%D8%B3%D9%85%D9%88%D9%85%DB%8C%D8%AA-%D8%A8%D8%A7-%DA%AF%D8%A7%D8%B2-%D9%88-%D8%B3%D9%82%D9%88%D8%B7-%D8%A7%D8%B2-%DA%A9%D9%88%D9%87-%D8%AC%D8%A7%D9%86-%DB%B5-%D8%A7%D8%B5%D9%81%D9%87%D8%A7%D9%86%DB%8C-%D8%B1%D8%A7-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T18:50:00+00:00"/>
    <meta property="og:title" content="مسمومیت با گاز و سقوط از کوه، جان ۵ اصفهانی را گرفت"/>
    <meta property="og:description" content="۲ حادثه مسمومیت با گاز و سقوط از کوه در روز پنجشنبه، جان پنج اصفهانی شامل چهار عضو یک خانواده و یک مرد ۴۵ ساله را گرفت."/>
  </head>
  <body>
    <article>
      <h1>مسمومیت با گاز و سقوط از کوه، جان ۵ اصفهانی را گرفت</h1>
      <address>
        <time datetime="2019-11-21T18:50:00+00:00">21 Nov 2019, 18:50</time>
      </address>
      <p>
        <i>۲ حادثه مسمومیت با گاز و سقوط از کوه در روز پنجشنبه، جان پنج اصفهانی شامل چهار عضو یک خانواده و یک مرد ۴۵ ساله را گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنگوی سازمان آتش‌نشانی و خدمات ایمنی شهرداری اصفهان روز پنجشنبه اظهار داشت: ساعت ۱۳ و ۵۲ دقیقه امروز یک حادثه گاز گرفتگی در خانه‌ای ۳۰ متری در محله زینبیه به آتش‌نشانی گزارش شد.</p>
      <p>فرهاد کاوه‌آهنگران افزود: در این حادثه، چهار عضو یک خانواده شامل مرد و زن جوان با ۲ کودک ۶ و ۲ ساله جان باخته بودند که احتمال می‌رود دلیل آن مسمومیت با گاز منوکسید کربن باشد.</p>
      <figure>
        <img src="https://aftabnews.ir/files/fa/news/1398/8/30/361906_234.jpg"/>
      </figure>
      <p>وی با اشاره به روشن بودن یک بخاری و یک آبگرمکن در این خانه تاکید کرد: در خانه‌های با مساحت کمتر از ۷۰ متر به‌ویژه منازل واقع در طبقه زیرزمین یا منهای ۶۰ باید روزنه‌ای برای ورود هوای تازه و وجود اکسیژن کافی وجود داشته باشد و نباید همه منافذ و در و پنجره‌ها به‌طور کامل بسته شود.</p>
      <p>کاوه‌آهنگران با اشاره به اعلام وقوع حادثه دوم در ساعت ۱۴ و ۵۹ دقیقه امروز به آتش‌نشانی افزود: در این حادثه مردی حدود ۴۵ ساله از کوه صُفه اصفهان سقوط کرده و جان باخته بود.</p>
      <p>وی ادامه داد: دلیل قطعی سقوط و هویت این فرد مشخص نیست و باید توسط مراجع مرتبط بررسی شود.</p>
      <p>سخنگوی سازمان آتش‌نشانی و خدمات ایمنی شهرداری اصفهان به وقوع یک حادثه دیگر در شب گذشته نیز اشاره و خاطرنشان کرد: ساعت ۲۳ شامگاه چهارشنبه بر اثر سقوط پل هوایی</p>
      <p>رو به‌روی شهر بازی(شهر رویاها) در کمربندی شرق اصفهان، راننده یک دستگاه کامیون، جان خود را از دست داد.</p>
      <p>کاوه‌آهنگران گفت: این پل به‌دلیل برخورد یک دستگاه تریلر با آن، از جای خود کَنده شده و بر روی یک کامیون در حال عبور در باند مخالف، سقوط کرده بود.</p>
      <p>وی با بیان‌اینکه این کامیون حامل مواد سوختی بود، تصریح کرد: عملیات آزادسازی راننده کامیون و خروج وی از خودرو و جداکردن مخزن سوخت از کامیون حدود ۶ ساعت طول کشید.</p>
      <p>کمربندی شرق که از خوراسگان و منطقه ۱۵ اصفهان عبور می‌کند و تا سپاهان شهر در جنوب ادامه می‌یابد، از محورهای اصلی تردد در این کلانشهر محسوب می‌شود.</p>
    </article>
  </body>
</html>