<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/style/psyxagogia/story/198160/prigkipas-antrioy-sex-me-anilikes-skoteies-diasyndeseis-kai-to-skandalo-me-tin-eydap"/>
    <meta property="og:site_name" content="CNN.gr"/>
    <meta property="article:published_time" content="2019-11-21T18:03:39+00:00"/>
    <meta property="og:title" content="Άντριου, ο έκπτωτος πρίγκιπας: Σεξ με ανήλικες, σκοτεινές διασυνδέσεις και το σκάνδαλο με την ΕΥΔΑΠ"/>
    <meta property="og:description" content="«Το μεγαλύτερο σκάνδαλο της βασιλικής οικογένειας μετά το θάνατο της Νταϊάνα», χαρακτηρίζει ο βρετανικός Τύπος την εμπλοκή του πρίγκιπα Άντριου στην υπόθεση Επσ"/>
  </head>
  <body>
    <article>
      <h1>Άντριου, ο έκπτωτος πρίγκιπας: Σεξ με ανήλικες, σκοτεινές διασυνδέσεις και το σκάνδαλο με την ΕΥΔΑΠ</h1>
      <h2>«Το μεγαλύτερο σκάνδαλο της βασιλικής οικογένειας μετά το θάνατο της Νταϊάνα», χαρακτηρίζει ο βρετανικός Τύπος την εμπλοκή του πρίγκιπα Άντριου στην υπόθεση Επστάιν. Ο Άντριου αναγκάστηκε να παραιτηθεί, όχι από το αξίωμά του, αυτό δεν γίνεται, αλλά από όλες τις δημόσιες υποχρεώσεις του. Η μοναρχία έχει μακρά ιστορία σκανδάλων. Και σ' αυτή τη μακρά ιστορία, ο Άντριου διεκδικεί επάξια τον τίτλο του Πρωταθλητή. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Μαρία Δεδούση, CNN Greece 20:03 , 21 November 2019 - 09:04</p>
      <p>Το 2011 ο <b>πρίγκιπας Άντριου</b> πιέστηκε να παραιτηθεί από τη θέση του<b> Ειδικού Αντιπροσώπου του Ηνωμένου Βασιλείου για το Διεθνές Εμπόριο</b>, όταν οι παπαράτσι τον είχαν «πιάσει» να περπατάει στο<b> Σέντραλ Παρκ</b> της Νέας Υόρκης με τον <b>Τζέφρι Επστάιν</b>. Το 2008, ο Επστάιν είχε δηλώσει ένοχος στις κατηγορίες ότι <b>πλήρωνε για σεξ ανήλικα κορίτσια</b>.</p>
      <p>Το σκάνδαλο Επστάιν ήταν από τα μεγαλύτερα του είδους που έχουν ξεσπάσει ποτέ στις<b> Ηνωμένες Πολιτείες</b> και όχι μόνο. Δεν ήταν φυσικά ο πρώτος που το έκανε, αλλά ήταν <b>πανίχυρος</b>, με εξίσου πανίσχυρους φίλους, ανάμεσα στους οποίους ο <b>Ντόναλντ Τραμπ</b> και ο<b> Μπιλ Κλίντον</b>. Εκείνοι, όμως, σε αντίθεση με τον πρίγκιπα Άντριου, είχαν απομακρυνθεί από τον Επστάιν την εποχή που εκδόθηκε το<b> ένταλμα σύλληψής </b>του, το 2006.   </p>
      <p>Ο Άντριου, πάλι, όχι μόνο <b>δεν έκοψε την παρέα με τον Επστάιν</b>, αλλά τον κάλεσε -όπως και τη φίλη του και συνεργό του, <b>Γκισλέιν Μάξγουελ</b>- στα 18<sup>α</sup> γενέθλια της κόρης του, πριγκίπισσας Μπέατρις στο Λονδίνο, την ίδια χρονιά.</p>
      <figure>
        <img src="https://cdn.cnngreece.gr/images/news/2019/11/21/AP_713803361976.jpg"/>
        <figcaption>
          <b>Μετά την παραπομπή του Επστάιν για εμπλοκή σε κύκλωμα τράφικινγκ με ανήλικες, όλοι οι ισχυροί του φίλοι εξαφανίστηκαν. Όλοι, εκτός από τον Άντριου. (@AP Photo) </b>
        </figcaption>
      </figure>
      <p>Ο Άντριου, το Δεκέμβριο του 2010, λίγο μετά την αποφυλάκιση του Επστάιν, <b>έμεινε στο σπίτι του στη Νέα Υόρκη</b>. Και, σαν να μην έφτανε αυτό, η πρώην σύζυγος του Άντριου, η <b>Σάρα Φέργκιουσον</b>, δανείστηκε από το μεγιστάνα περίπου 20.000 δολάρια, για να καλύψει μισθούς που <b>χρωστούσε</b> στην πρώην προσωπική της βοηθό. Η Φέργκιουσον, παραδέχτηκε αργότερα ότι αυτή η κίνηση ήταν <b>«ένα τρομερό λάθος κρίσης»</b>.</p>
      <h3>«Οι βασιλιάδες δεν απολύονται ποτέ...</h3>
      <p>Ό,τι και να κάνουν, <b>παραμένουν στη θέση τους</b>. Όμως η συγκεκριμένη θέση (του Άντριου) αναθεωρείται κάθε έξι μήνες», είπε ένας υπουργός της τότε κυβέρνησης στη <b>Daily Mail<i> </i></b>το Μάρτιο του 2011. Μιλούσε φυσικά για τη θέση του πρίγκιπα ως Ειδικού Αντιπροσώπου για το διεθμές εμπόριο, θέση από την οποία <b>παραιτήθηκε πράγματι</b>. Παρότι τα δημοσιεύματα της εποχής καταδεικνύουν ότι είχε την πλήρη <b>υποστήριξη</b> τόσο της μητέρας του, της <b>βασίλισσας</b> δηλαδή, όσο και του τότε Πρωθυπουργού <b>Ντέιβιντ Κάμερον</b>, κανείς δεν τον πιεσε να παραμείνει στη θέση.</p>
      <p>Προφανώς το παλάτι πίστευε ότι μπορούσε ακόμα να <b>περιορίσει τις ζημιές</b>, όπως εξάλλου έκανε πάντα στην περίπτωση του Άντριου.</p>
      <p>Μέχρι που ακόμα και<b> η Ελισσάβετ βρέθηκε με την πλάτη στον τοίχο</b>.</p>
      <figure>
        <img src="https://cdn.cnngreece.gr/images/news/2019/11/21/AP_19258400302796.jpg"/>
        <figcaption>
          <b>Η Ελισάβετ ίσως εξακολουθούσε να στηρίζει τον Άντριου, όπως έκανε πάντα στο παρελθόν. Αλλά βρέθηκε με την πλάτη στον τοίχο. (@AP PHOTO) </b>
        </figcaption>
      </figure>
      <p>Όλοι έχουμε από ένα<b> ταλέντο</b> στη ζωή. Το ταλέντο του <b>59χρονου Δούκα του Γιορκ</b> (ή της Υόρκης, αν προτιμάτε) ήταν να φέρνει τη μαμά του και το βρετανικό θρόνο, σε<b> πολύ δύσκολη θέση</b>. Γεννημένος δεύτερος, πράγμα που στις περισσότερες οικογένειες <b>δεν παίζει ρόλ</b><b>ο</b>, αλλά στις βασιλικές μεγάλο, ο Άντριου ήξερε από μικρός ότι δεν θα γίνει ποτέ βασιλιάς, πράγμα το οποίο παγιώθηκε όταν ο Κάρολος παντρεύτηκε τη Νταϊάνα και έκαναν <b>δύο παιδιά</b>. Τα οποία με τη σειρά τους, έχουν κάνει από δύο ήδη, γεγονός που σημαίνει ότι ο Άντριου από δεύτερος στη σειρά διαδοχής, έχει <b>κατρακυλίσει</b> κάποιες θέσεις.</p>
      <blockquote>Αυτό δεν του στέρησε βέβαια τα <b>προνόμια</b> που έρχονται με τη γαλαζοαίματη καταγωγή του: <b>Δεν εργάστηκε ποτέ στη ζωή του</b>, πέρασε μια ζωή πραγματικά <b>βασιλική </b>και -κυρίως- <b>έκανε πάντα (σχεδόν) ότι ήθελε</b>, έχοντας άλλους να μαζεύουν από πίσω τα σπασμένα.</blockquote>
      <p><b>«Σπασμένα»</b>, όπως εκείνο του γάμου του με τη <b>Σάρα Φέργκιουσον</b>, φλογερή κοκκινομάλλα η οποία ήθελε πάντα να είναι Νταϊάνα στη θέση της ΝταΪάνα.<b> Ανεπιτυχώς. </b>Οι δύο τους, που γνωρίζονταν από <b>παιδιά</b>, παντρεύτηκαν το 1986, μετά το χωρισμό του Άντριου από την Αμερικανίδα ηθοποιό <b>Κου Σταρκ</b>, την οποία ήθελε πολύ να παντρευτεί, αλλά δεν ήθελαν όλοι οι άλλοι, δηλαδή <b>η μαμά του</b>.  </p>
      <figure>
        <img src="https://cdn.cnngreece.gr/images/news/2019/11/21/AP_101123118024.jpg"/>
        <figcaption>
          <b>Ο γάμος με την Φέργκιουσον κράτησε μόλις έξι χρόνια. Σήμερα οι δύο τους συγκατοικούν κι εκείνη λέει ότι τον στηρίζει απόλυτα. Άλλο που στα απομνημονεύματά της είχε θάψει κι εκείνον και τη μαμά του. (@AP Photo)</b>
        </figcaption>
      </figure>
      <p>Με την Φέργκιουσον ο Άντριου έκανε<b> δύο κόρες</b> και ο γάμος τους έδειχνε να πηγαίνει καλά, παρά τις φήμες για<b> απιστίες</b> εκείνου. Η Φέργκιουσον <b>δεν τα πήγαινε καθόλου καλά με την Ελισάβετ</b> (όπως και η Νταϊάνα εξάλλου) κι αυτός φαίνεται ότι ήταν ένας από τους <b>λόγους του χωρισμού</b> που ανακοινώθηκε το 1992. Και για ένα διάστημα φάνηκε ότι θα ήταν ένα <b>βελούδινο διαζύγιο</b>.</p>
      <blockquote>Μέχρι που, λίγα χρόνια αργότερα, η Φέργκιουσον αποκαλύφθηκε ότι είχε <b>κολοσσιαία χρέη</b>, εκατομμυρίων λιρών, τα οποία δημιουργήθηκαν από το <b>σπάταλο lifestyle της</b> και «καθαρίστηκαν», όπως αφελώς παραδέχτηκε η ίδια, με τη <b>διαμεσολάβηση</b> του πρώην συζύγου της.  </blockquote>
      <p>Παρά την <b>κατηγορηματική άρνηση</b> του ίδιου, η Φέργκιουσον κινηματογραφήθηκε από τηλεοπτικό συνεργείο να <b>δέχεται χρήματα</b> προκειμένου να μεσολαβήσει για να <b>γνωρίσει</b> ένας επιχειρηματίας τον πρώην <b>σύζυγό</b> της.</p>
      <p>Πέρα απ’ όλα αυτά, ο Άντριου βρέθηκε πολλές φορές στη δημοσιότητα, πάντα με<b> αρνητικό πρόσημο</b>. Τη μία επειδή κάλεσε για δείπνο στο Μπάκιγχαμ το γαμπρό ενός <b>πρώην Τυνήσιου δικτάτορα</b>, την άλλη επειδή πήγε διακοπές με έναν <b>Λίβυο λαθρέμπορο όπλων</b>, την παράλλη επειδή προωθούσε<b> ιδιωτικά συμφέροντα</b> και έκλεινε συμφωνίες εκατομμυρίων -για δικό του όφελος και των φίλων του- σε επίσημα ταξίδια ανά την υφήλιο και ειδικότερα στο εξωτικό <b>Καζακστάν</b>.</p>
      <h3>Διαμεσολαβητής -με το αζημίωτο- για την ΕΥΔΑΠ</h3>
      <p>Στο τελευταίο σκάνδαλο υπάρχει και<b> ελληνική εμπλοκή</b>, καθώς ανάμεσα στους «ημέτερους» τα συμφέροντα των οποίων υποτίθεται ότι πρόσπάθησε να προωθήσει ο Άντριου ήταν και η <b>ΕΥΔΑΠ</b>. Η γνωστή, αυτή με τα <b>νερά</b>.</p>
      <p>Ο πρίγκιπας φαίρεται, σύμφωνα με τα τότε δημοσιεύματα του βρετανικού Τύπο, να<b> αξιοποίησε «διασυνδέσεις»</b> του με παράγοντες στο <b>πολιτικό και επιχειρηματικό πεδίο του Καζακστάν</b> για να μεσολαβήσει ώστε να κλείσει συμφωνία <b>κοινοπραξίας</b> της ΕΥΔΑΠ με <b>ελβετική</b> εταιρεία διαχείρισης κεφαλαίου για ανάπτυξη <b>δικτύου υδροδότησης και αποχέτευσης στη χώρα</b>.</p>
      <p>Το βρετανικό Παλάτι <b>αρνήθηκε φυσικά την εμπλοκή του Άντριου, </b>από την ΕΥΔΑΠ δεν είδαν και δεν άκουσαν τίποτα και η συμφωνία δεν έκλεισε ποτέ, <b>ναυγώντας</b> μετά το 2011. Οπότε δεν υπήρξε και λόγος περεταίρω διερεύνησης του ζητήματος. </p>
      <p>Η <b>Daily Mail</b> είχε υποστηρίξει στο δημοσίευμά της ότι <b>διευθυντικό στέλεχος</b> της ελληνικής εταιρείας είχε πλησιάσει τον πρίγκιπα Άντριου προτείνοντάς του να <b>αξιοποιήσει</b> τις διασυνδέσεις του. Η αξία της συμφωνίας, αν έκλεινε, αναφέρεται ότι θα έφτανε τα<b> 885 εκατομμύρια λίρες</b> και ο ίδιος ο πρίγκιπας θα έπαιρνε προμήθεια <b>4 εκατομμυρίων λιρών</b>. Σύμφωνα με email, γνώση των οποίων επικαλέστηκε η βρετανική εφημερίδα, ο πρίγκιπας Άντριου στράφηκε στον <b>Καζάκο «ολιγάρχη» Κενγκές Ρακίσεφ</b>.</p>
      <p>Η συμφωνία ναυάγησε όταν, στο τέλος του 2011, η αστυνομία του Καζακστάν<b> άνοιξε πυρ σε διαδηλωτές</b> και η ΕΥΔΑΠ θέλησε να <b>αποφύγει να εμπλακεί με</b> την ασιατική χώρα. </p>
      <h3>Η συνέντευξη κόλαφος  </h3>
      <p>Το παλάτι εξακολουθούσε να τον στηρίζει, και πιθανώς θα το έκανε για πάντα, αν ο ίδιος <b>δεν έσκαβε τόσο αριστοτεχνικά το δικό του λάκο</b>.</p>
      <p>Τον περασμένο Αύγουστο ο Επστάιν <b>αυτοκτόνησε</b> στη φυλακή όπου βρισκόταν κατηγορούμενος εκ νέου για <b>τράφικινγκ</b> και μάλιστα <b>ανηλίκων</b>. Κάπως έτσι επανήλθαν οι παλιές -αλλά όχι ξεχασμένες- κατηγορίες και για όσους<b> «αγόραζαν» κοριτσάκια από το μεγιστάνα</b>. Μεταξύ των οποίων και ο Άντριου. Η <b>Βιρτζίνια Ρόμπερτς</b> έχει καταθέσει ότι όταν ήταν ανήλικη και «σκλάβα» του Επστάιν, εκείνος την είχε αναγκάσει πολλές φορές <b>να κάνει σεξ με τον Άντριου. </b>Οι περιγραφές της Ρόμπερτς είναι εξόχως <b>γαργαλιστικές</b> και δεν είναι αναγκαίες στο παρόν... </p>
      <figure>
        <iframe src="https://www.youtube.com/embed/QFMngPfGnOU" width="932" height="524" data-service="Youtube" scrolling="no"/>
      </figure>
      <p>Ο πρίγκιπας αντί να περιμένει τις εξελίξεις, έδωσε μια <b>πολύ παράξενη συνέντευξη</b> το περασμένο Σάββατο στο <b>BBC</b> και την εκπομπή <b>Newsnight</b>, η οποία αντί να τον βγάλει από τη <b>δύσκολη θέση,</b> τον έβαλε ακόμα πιο βαθιά σε αυτήν. Στη συνέντευξη, ο Άντριου <b>αρνείται</b> ότι έχει γνωρίσει την κοπέλα. Παρότι<b> υπάρχει φωτογραφία</b> των δύο τους, με το χέρι του γύρω απ΄ τη μέση της…</p>
      <p>Το <b>κλίμα εναντίον</b> του έχει πλέον γιγαντωθεί στη Βρετανία και η Ελισάβετ δεν μπορεί να κάνει τα <b>στραβά μάτια</b>. Την Τετάρτη -και ενώ πιέζεται να συνεργαστεί και με το <b>FBI</b> για την υπόθεση Επστάιν, ο Άντριου ανακοίνωσε ότι «θα αποσυρθεί από τα δημόσια καθήκοντά του <b>για ένα διάστημα</b>». Αυτό επισήμως. Η αλήθεια είναι ότι <b>η Ελισάβετ τον απέλυσε</b>.</p>
      <p>Ή μάλλον, για να είμαστε ακριβείς, τον <b>υποβίβασε</b>, κόβοντάς του τις -άπειρες είναι η αλήθεια- δημόσιες υποχρεώσεις του. Ο Άντριου είναι ο πιο δραστήριος από τα μέλη της βασιλικής οικογένειας, με<b> 400 δημόσιες εμφανίσεις μέσα σε ενα χρόνο</b>, διπλάσιες απ’ όσες ο Ουίλιαμ και ο Χάρι μαζί.</p>
      <figure>
        <img src="https://cdn.cnngreece.gr/images/news/2019/11/21/AP_19325388808468.jpg"/>
        <figcaption>
          <b>@ΑΡ Photo</b>
        </figcaption>
      </figure>
      <p>Παρά την εξέλιξη αυτή, ο Άντριου <b>θα διατηρήσει τους τίτλους του</b>, όπως και το <b>εισόδημά</b> του, το οποίο έτσι κι αλλιώς πληρώνει η Ελισάβετ από την <b>τσέπη</b> της. Αυτή τη στιγμή ο Άντριου είναι<b> όγδοος στη σειρά διαδοχής</b> (ήταν έβδομος πριν γεννηθεί ο Άρτσι) και πιθανώς έτσι θα παραμείνει, εάν η <b>Μέγκαν και η Κέιτ</b> δεν κάνουν άλλα παιδιά.</p>
      <p>Η Σάρα Φέργκιουσον, από την πλευρά της, παρότι <b>είχε «θάψει» τόσο τον ίδιο όσο και την οικογένειά του</b> στην αυτοβιογραφία της, δηλώνει τώρα ότι τον <b>υποστηρίζει θερμά</b>. «Είμαι μαζί του σε κάθε βήμα και είναι τιμή μου», είπε πριν την περίφημη συνέντευξη. Η Φέργκιουσον έχει, βέβαια, κάθε λόγο να υποστηρίζει τον πρώην σύζυγό της, καθώς από τότε που αντιμετώπισε οικονομικά προβλήματα, <b>μένει στο σπίτι του, το Royal Lodge</b>. Όπου μένει και ο ίδιος. Οι δύο τους, δηλαδή, είναι <b>συγκάτοικοι</b>.    </p>
      <p>Όσο για τις <b>κόρες</b> του, αυτές μάλλον δεν αντιμετωπίζουν το θέμα με την ίδια <b>ψυχραιμία</b>, ιδιαίτερα η <b>Ευγενία</b>, που είναι πολύ δραστήριο μέλος <b>οργάνωσης κατά του τράφικινγκ</b>.  </p>
      <blockquote>Το ερώτημα είναι <b>«τι θα είχε συμβεί αν ο Άντριου δεν ήταν μέλος της βασιλικής οικογένειας;» </b>Θα μπορουσε, ας πούμε, να αντιμετωπίζει το ενδεχόμενο να πάει <b>φυλακή</b>;</blockquote>
      <p>Είναι δύσκολο να απαντηθεί, ως <b>υποθετικό</b> που είναι, αλλά το μόνο βέβαιο είναι ότι οι <b>επιπτώσεις</b> γι αυτόν θα ήταν πολύ <b>σοβαρότερες</b>. Είναι δεδομένο ότι απολαμβάνει κάποιου είδους <b>ασυλία</b> ως μέλλος της βασιλικής οικογένειας και μάλιστα του <b>στενού πυρήνα</b> της. Επί του παρόντος, τα υπόλοιπα μέλη είναι <b>«έξαλλα»</b> μαζί του αλλά δεν μιλάνε. Τι να πουν; Έτσι κι αλλιώς, οι βασιλικές οικογένειες <b>δεν δίνουν συνεντεύξεις Τύπου</b>, δεν πάνε στα δικαστήρια και δεν κάνουν δηλώσεις όταν ξεσπάνε τα <b>σκάνδαλα</b>.</p>
      <p>Απλώς<b> κάθονται φρόνιμα και περιμένουν να περάσουν</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198060/skandalo-epstain-o-prigkipas-antrioy-paraiteitai-apo-ta-dimosia-kathikonta-toy">Σκάνδαλο Επστάιν: Ο πρίγκιπας Άντριου παραιτείται από τα δημόσια καθήκοντά του</a>
        </li>
        <li>
          <a href="https://www.cnn.gr/news/kosmos/story/197705/vretanika-mme-fiasko-i-synenteyxi-toy-prigkipa-antrioy-gia-tin-ypothesi-epstain">Βρετανικά ΜΜΕ: Φιάσκο η συνέντευξη του πρίγκιπα Άντριου για την υπόθεση Επστάιν</a>
        </li>
        <li>
          <a href="https://www.cnn.gr/news/kosmos/story/197614/o-prigkipas-antrioy-ypostirizei-pos-den-thymatai-ti-gynaika-poy-ton-emplekei-stin-ypothesi-epstain">O πρίγκιπας Άντριου υποστηρίζει πως δεν θυμάται τη γυναίκα που τον εμπλέκει στην υπόθεση Επστάιν</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/43298/prigkipas-antrioy">ΠΡΙΓΚΙΠΑΣ ΑΝΤΡΙΟΥ</a>
        </li>
        <li>
          <a href="https://www.cnn.gr/eidhseis/tag/52054/trafikingk">ΤΡΑΦΙΚΙΝΓΚ</a>
        </li>
        <li>
          <a href="https://www.cnn.gr/eidhseis/tag/186/skandalo">ΣΚΑΝΔΑΛΟ</a>
        </li>
        <li>
          <a href="https://www.cnn.gr/eidhseis/tag/10960/sex">ΣΕΞ</a>
        </li>
        <li>
          <a href="https://www.cnn.gr/eidhseis/tag/80398/skandalo-epstain">ΣΚΑΝΔΑΛΟ ΕΠΣΤΑΙΝ</a>
        </li>
        <li>
          <a href="https://www.cnn.gr/eidhseis/tag/17407/eydap">ΕΥΔΑΠ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198236/snapshot/2464582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198245/snapshot/2404338.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
    </article>
  </body>
</html>