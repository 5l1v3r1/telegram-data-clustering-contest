<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/arval-mamma-rischia-lavoro-1.4899164"/>
    <meta property="og:site_name" content="La Nazione"/>
    <meta property="article:published_time" content="2019-11-21T18:37:00+00:00"/>
    <meta property="og:title" content="Mamma con due figli piccoli rischia il posto, 300 colleghi in piazza"/>
    <meta property="og:description" content="A Scandicci, dopo la mobilitazione dei dipendenti, Arval apre al confronto coi sindacati sulla lavoratrice part time in esubero"/>
  </head>
  <body>
    <article>
      <h1>Mamma con due figli piccoli rischia il posto, 300 colleghi in piazza</h1>
      <address><time datetime="2019-11-21T18:37:00+00:00">21 Nov 2019, 18:37</time> by <a rel="author">Fabrizio Morviducci</a></address>
      <p>Scandicci (Firenze), 21 novembre 2019 - <b>Una madre</b> <b>lavoratrice</b> con due figli piccoli rischia il posto di lavoro. Trecento colleghi scendono in strada e scioperano per lei. Succede nella sede di<b> Scandicci </b>dell’<b>Arval</b>, multinazionale del noleggio a lungo termine di flotte aziendali, che ha subito il primo sciopero della sua storia. Dopo la protesta, l’azienda ha convocato le Rsu dicendosi disponibile a discutere della vicenda. E così si apre uno spiraglio positivo nella vicenda della donna (contratto part time, 4° livello del commercio) che, a seguito della ristrutturazione di un reparto aziendale si era vista porre l’ultimatum: o andare a Milano oppure lasciare il lavoro. Mentre maturava la sua decisione, era stata sospesa con diritto allo stipendio. Una dinamica industriale che aveva messo subito in allarme i sindacati e soprattutto i colleghi.</p>
      <p>Al termine di un’assemblea era stato proclamato lo stato di agitazione, al quale era seguito uno sciopero di due ore, proclamato per lunedì mattina. L’iniziativa ha avuto un successo superiore a ogni più rosea speranza. In trecento colleghi sono scesi in piazza per manifestare la solidarietà alla donna. Un gesto importante, che non è passato inosservato all’azienda: «In relazione a questa vicenda, Arval Italia – si legge in una nota aziendale – alla luce di nuove esigenze nate all’interno dell’ufficio in cui lavorava la nostra collaboratrice, le aveva proposto un’alternativa in una Direzione della sede milanese. Una posizione di sicuro interesse da un punto di vista professionale, che le avrebbe garantito anche incentivi economici. Questa proposta non è stata accettata. Pertanto Arval sta lavorando per trovare concrete alternative. Il rapporto con le organizzazioni sindacali nel corso degli anni è sempre stato molto buono e grazie a ciò stiamo interagendo con l’obiettivo di arrivare a una soluzione soddisfacente. Arval è un’azienda attenta e rispettosa delle differenze di genere. Giusto qualche dato: in Italia sono 662 le donne che vi lavorano, molte delle quali mamme; nell’ultimo anno, più del 55% degli incrementi retributivi e avanzamenti di carriera ha interessato il personale femminile».</p>
      <p><b>I sindacati </b>non mollano la presa: lo stato di agitazione resta ancora proclamato, ma per il momento le iniziative di protesta sono ‘congelate’ in attesa di una trattativa concreta che porti a una soluzione soddisfacente per la lavoratrice». «Non era pensabile – dicono i rappresentanti della Fisascat Cisl – che in una realtà di queste dimensioni non si pensasse a trova una ricollocazione per una lavoratrice part time, che oltretutto aveva dato ogni disponibilità a trovare una soluzione, anche in altre mansioni». «L’azienda si è detta disponibile a dialogare – fanno sapere i rappresentanti della Filcams Cgil – e questo è un dato positivo. Vogliamo però sottolineare anche la solidarietà dei colleghi alla lavoratrice finita in difficoltà. Non capita tutti i giorni di vedere trecento persone che rinunciano alla giornata di lavoro per aiutare una collega».<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>