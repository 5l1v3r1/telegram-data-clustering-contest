<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823086-u-novij-rozdil-pislo-teplo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T18:40:00+00:00"/>
    <meta property="og:title" content="У Новий Розділ &quot;пішло&quot; тепло"/>
    <meta property="og:description" content="У Новому Роздолі ліквідовано всі витоки на магістральному трубопроводі. І вже почали подавати теплоносій до будинків."/>
  </head>
  <body>
    <article>
      <h1>У Новий Розділ "пішло" тепло</h1>
      <h2>У Новому Роздолі ліквідовано всі витоки на магістральному трубопроводі. І вже почали подавати теплоносій до будинків.</h2>
      <address>
        <time datetime="2019-11-21T18:40:00+00:00">21 Nov 2019, 18:40</time>
      </address>
      <p>Про це повідомляє <a href="https://www.kmu.gov.ua/news/u-novomu-rozdoli-tezh-rozpochali-podachu-tepla">Урядовий портал</a>.</p>
      <p>"У Новому Роздолі ліквідовано всі витоки на магістральному трубопроводі. І вже почали подавати теплоносій до будинків", - йдеться у повідомленні.</p>
      <p>За даними Львівської ОДА, у Новояворівську теплоносій з температурою +45С почав надходити в тепломережу 2-го мікрорайону і зараз відбувається заповнення мереж дошкільних і шкільних закладів та внутрішньобудинкових систем житлових будинків, інших споживачів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822733-novoavorivsku-dali-teplo.html">Новояворівську дали тепло</a>
      </blockquote>
      <p>Як повідомлялося, у містах Новояворівськ і Новий Розділ на Львівщині було зірвано опалювальний сезон. Там ТЕЦ, які належать братам Дубневичам, арештували через крадіжку значних обсягів газу.</p>
      <p>Раніше агентство АРМА передало теплоцентралі в управління приватній фірмі "Гарант Енергія М". Фірма торік також допустила зрив <a href="https://www.ukrinform.ua/tag-opaluvalnij-sezon">опалювального сезону</a> в багатотисячних містах, проте цього року вдруге виграла конкурс, і знову не впоралася із запуском опалювальних систем.</p>
      <p>ЛОДА оголосила ситуацію надзвичайною і звернулась по допомогу до уряду. На ТЕЦ побував Прем`єр-міністр України Олексій Гончарук. Також було визначено нового управителя — дочірнє підприємство "Нафтогазу України" -"Нафтогазтепло".</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822741-kerivnictvo-arma-vidstoronili-cerez-zriv-opaluvalnogo-sezonu-u-dvoh-mistah.html">Керівництво АРМА відсторонили через зрив опалювального сезону у двох містах</a>
      </blockquote>
      <p>Повернутися на ТЕЦ запросили працівників, котрі звільнились із підприємств через зарплатні борги. (Відсутність фахівців була однією з основних проблем, що перешкоджала запуску ТЕЦ.) На роботу повернулись майже 300 колишніх працівників.</p>
      <p>12 листопада керівництво АРМА відсторонили від виконання обов'язків через зрив приватною фірмою — управителем теплоцентралі опалювального сезону у містах Новояворівськ і Новий Розділ.</p>
    </article>
  </body>
</html>