<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Zastupci-hnuti-STAN-uspeli-v-soutezi-Komunalni-projekt-roku-2019-604218"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T18:23:00+00:00"/>
    <meta property="og:title" content="Zástupci hnutí STAN uspěli v soutěži Komunální projekt roku 2019"/>
    <meta property="og:description" content="Starostové z hnutí STAN uspěli v soutěži Komunální projekt roku 2019, která je každoročně pořádána pod záštitou Ministerstva pro místní rozvoj ČR ve spolupráci s dalšími organizacemi."/>
  </head>
  <body>
    <article>
      <h1>Zástupci hnutí STAN uspěli v soutěži Komunální projekt roku 2019</h1>
      <address>
        <time datetime="2019-11-21T18:23:00+00:00">21 Nov 2019, 18:23</time>
      </address>
      <p>
        <b>Starostové z hnutí STAN uspěli v soutěži Komunální projekt roku 2019, která je každoročně pořádána pod záštitou Ministerstva pro místní rozvoj ČR ve spolupráci s dalšími organizacemi.</b>
      </p>
      <p>Oceněny v jednotlivých kategoriích byly projekty od Jany Plamínkové (Praha – Slivenec), Jana Jiskry (Starkoč) a Josefa Horinky (Hrádek n. Nisou). Knihovna v Hrádku nad Nisou byla zároveň vyhlášena absolutním vítězem letošního ročníku.</p>
      <p>Snahou soutěže Komunální projekt roku je ocenit a zviditelnit inspirativní a občansky přínosné projekty realizované územními samosprávami. Soutěž je otevřená pro obce a města všech velikostí a ceny se udílí za projekty z různých oblastí.</p>
      <p>
        <b>Josef Horinka, starosta Hrádku n. Nisou, zvítězil se svou budovou nové městské knihovny v oblasti „Kulturní a vzdělávací činnost“ a stal se také absolutním vítězem soutěže Komunální projekt roku 2019.</b>
      </p>
      <p>„Primární cíl byl dostat městskou knihovnu do centra dění. Chtěli jsme lidem zpřístupnit a zatraktivnit četbu klasických tištěných knih, která je dnes již upozaďována možnostmi digitální éry. Knihovnu jsme navrhli tak, aby byl její vzhled zajímavý a osobitý. Největší radost mám však z toho, že se na projektu, který byl financován pouze z našich zdrojů, podílela mimo hradecké zastupitele i široká veřejnost,“ řekl starosta Hrádku nad Nisou Josef Horinka (Starostové pro Liberecký kraj).</p>
      <p>
        <b>Jana Plamínková, starostka MČ Praha – Slivenec, zvítězila v kategorii „Veřejná zeleň“ se svým projektem Park Granátová.</b>
      </p>
      <p>„Tento projekt je výsledek našeho mnohaletého úsilí zkultivovat prostor, získaný od developera, na kterém se nacházela skládka zeminy. Rozhodli jsme se zeminu nikam neodvážet, ale naopak ji využít, a vytvarovat ji do podoby multifunkčního parku s hřištěm pro děti. Vznikl nám prostor plný zeleně, nabízející možnosti sportovního vyžití i odpočinku,“ uvedla starostka Slivence Plamínková (STAN).</p>
      <p>
        <b>Jan Jiskra, starosta obce Starkoč, uspěl v kategorii „Chytrá obec“ s projektem odkanalizování obce soustavou domovních čistíren odpadních vod.</b>
      </p>
      <p>„Jsme malá obec, proto jsme při výstavbě kanalizace nešli centralizovanou formou, ale vytvořili jsme systém, ve kterém má každá domácnost vlastní čističku odpadních vod. Má to ekonomické i ekologické výhody – výrazně ušetříme na provozu, ale především lidé mohou využít zbytkovou vodu například na zalévaní zahrady,“ popsal vítězný projekt Jan Jiskra (STAN).</p>
      <p>„Jsem pyšný na to, jaký kus práce naši starostové a starostky ve svých obcích odvádějí. Jdou příkladem svým kolegům po celé zemi a ukazují, že se zápalem a kreativitou je možné měnit veřejný prostor k lepšímu. Ostatně i jejich výsledky v komunálních volbách dokazují, že si úspěch nezasloužili planými řečmi, ale tím, co pro své spoluobčany dlouhodobě vykonávají,“ pogratuloval vítězům letošní soutěže předseda hnutí Vít Rakušan.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Navrh-poslancu-STAN-ma-zamezit-podomnimu-prodeji-energii-604180"/>
        <a href="https://www.parlamentnilisty.cz/politika/politici-volicum/STAN-nasel-opatreni-proti-smejdum-chce-rozsirit-zakaz-podomniho-prodeje-604157"/>
        <a href="https://www.parlamentnilisty.cz/politika/politici-volicum/Rakusan-STAN-Jen-spolecne-muzeme-porazit-populisty-603915"/>
        <a href="https://www.parlamentnilisty.cz/politika/politici-volicum/STAN-Rozhodovani-o-typu-cisticky-odpadnich-vod-neni-jednoduche-602889"/>
      </related>
    </article>
  </body>
</html>