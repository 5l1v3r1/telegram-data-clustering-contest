<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191121_Megvalasztotta_uj_elnokseget_az_Europai_Neppart"/>
    <meta property="og:site_name" content="HVG.hu"/>
    <meta property="article:published_time" content="2019-11-21T18:05:00+00:00"/>
    <meta property="og:title" content="Megválasztotta új elnökségét az Európai Néppárt"/>
    <meta property="og:description" content="Donald Tusk és a tíz alelnök munkáját egy főtitkár és egy kincstárnok segíti majd."/>
  </head>
  <body>
    <article>
      <h1>Megválasztotta új elnökségét az Európai Néppárt</h1>
      <address><time datetime="2019-11-21T18:05:00+00:00">21 Nov 2019, 18:05</time> by <a rel="author">hvg.hu/MTI</a></address>
      <p>
        <b>Donald Tusk és a tíz alelnök munkáját egy főtitkár és egy kincstárnok segíti majd.</b>
      </p>
      <p>Csütörtökön tartották az Európai Néppárt zágrábi kongresszusát, amelyen megválasztották az EPP új elnökségét.  </p>
      <blockquote>Az alelnöki tisztségre 12 jelölés érkezett. Közülük a legtöbb szavazatot Mariya Gabriel (Bulgária) kapta, sorrendben őt követte David McAllister (Németország), Helen McEntee (Írország), Johannes Hahn (Ausztria), Esther de Lange (Hollandia), Antonio Tajani (Olaszország), Siegfried Muresan (Románia), Franck Proust (Franciaország), Paulo Rangel (Portugália) és Petteri Orpo (Finnország).</blockquote>
      <p>A kongresszus újraválasztotta az EPP főtitkárának a spanyol Antonio López-Istúrizt, és a néppárt eddigi kincstárnoka, a német Christian Schmidt is megőrizte tisztségét.</p>
      <p>Az EPP kongresszusi küldöttei az ülésen megvitatták, hogy a párt hogyan vállalhatna vezető szerepet az éghajlatváltozás elleni küzdelemben, és egy klímaváltozással kapcsolatos állásfoglalást is elfogadtak. A dokumentumban az EPP kifejti:</p>
      <blockquote>nem tekintik előremutatónak a klímaváltozással szembeni szkepticizmust, de a zöld szocializmust és a radikális baloldal utópisztikus klímapolitikáját sem, ezek helyett az innovációban látják a megoldást az üvegházhatású gázok kibocsátásának csökkentésére.</blockquote>
      <p>Donald Tusk, az EPP <a href="https://hvg.hu/vilag/20191120_Megvalasztottak_Donald_Tuskot_az_Europai_Neppart_elnokenek">szerdán megválasztott </a>új elnöke a küldöttek javaslatára több, az ifjúságra vonatkozó ígéretet is tett, amelyet a kongresszus meg is szavazott. Az ígéretek arra vonatkoznak, hogy a párt elkötelezi magát amellett, hogy a jövőben bevonja a fiatalokat és tesz azért, hogy hallani lehessen hangjukat.</p>
      <p>Mivel a Fidesz néppárti tagsága még mindig fel van függesztve, nem vehettek részt a zágrábi eseményen, és <a href="https://hvg.hu/vilag/20191118_Elbukta_alelnoki_posztjat_a_Neppartban_a_Fidesz">alelnököt sem jelölhettek</a>. Az már korábban eldőlt, hogy a kongresszuson csak a magyarországi helyzetet felmérő beszámolót hallgatják meg, a Fidesz tagságáról nem fognak dönteni. Donald Tusk elnök azt <a href="https://hvg.hu/itthon/20191121_donald_tusk_fidesz_europai_neppart">mondta</a>, az EPP január végéig döntést hoz a magyar kormánypártról.</p>
      <p>A Fidesz tagságát 2019. március 20-án a párt és a néppárti elnökség közös javaslatára <a href="https://hvg.hu/itthon/20190320_Hivatalos_Felfuggesztik_a_Fideszt_a_Neppartban">függesztették fel</a>. Áprilisban, a volt EPP-elnök, Gunnar Hökmark <a href="https://hvg.hu/itthon/20190411_gunnar_hokmark_interju_fidesz_epp">azt közölte</a>, hogy a felfüggesztés nem a Fidesznek, hanem Orbán Viktornak szólt.</p>
      <related>
        <a href="https://hvg.hu/vilag/20191024_Az_EPkepviselok_szankciokkal_sujtanak_Torokorszagot_a_sziriai_hadmuvelet_miatt"/>
        <a href="https://hvg.hu/vilag/20191120_A_Neppart_leendo_vezetoje_kemeny_uzenetet_kuldott_Orbaneknak"/>
      </related>
    </article>
  </body>
</html>