<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/ekonomika/zhurnalisty-porakhuvaly-skilky-miniust-vytratyv-na-sudy-z-kolomoiskym-203239.html"/>
    <meta property="og:site_name" content="5 канал"/>
    <meta property="article:published_time" content="2019-11-21T18:13:00+00:00"/>
    <meta property="og:title" content="Журналісти порахували, скільки Мін'юст витратив на суди з Коломойським"/>
    <meta property="og:description" content="13 листопада Україна уклала угоду з міжнародною юридичною фірмою Latham &amp; Watkins (London) Llp про додаткові юридичні послуги"/>
  </head>
  <body>
    <article>
      <h1>Журналісти порахували, скільки Мін'юст витратив на суди з Коломойським</h1>
      <address>
        <time datetime="2019-11-21T18:13:00+00:00">21 Nov 2019, 18:13</time>
      </address>
      <p>Юридичні послуги за позовами стосовно націоналізації "Приватбанку" обійшлися Мін'юсту України у майже 24 мільйони доларів, повідомляють "<a href="http://nashigroshi.org/2019/11/21/na-brytans-kykh-advokativ-dlia-zakhystu-ukrainy-vid-kolomoys-koho-pishlo-vzhe-24-mil-yony/">Наші гроші</a>" з посиланням на "Prozorro".</p>
      <p>"Міністерство юстиції України 13 листопада уклало угоду з міжнародною юридичною фірмою Latham &amp; Watkins (London) Llp (Великобританія) про додаткові юридичні послуги на 593 тис. дол.", – йдеться у повідомленні.</p>
      <p>Ця юрфірма представлятиме Україну в Арбітражному інституті Торгової палати Стокгольма (Швеція) у справі № SCC V 2015/092 за позовами міноритарних акціонерів ВАТ "Укрнафта" – кіпрських компаній Littop Enterprises Limited, Bridgemont Ventures Limited і Bordo Management Limited, пов'язаних із групою "Приват".</p>
      <p>Зазначається, що сума позовних вимог становить 5 млрд доларів. Перший раунд усних слухань відбувся у квітні цьогоріч, а другий – в жовтні. Остаточне рішення буде ухвалено не раніше 2020 року.</p>
      <p>Зокрема, вартість договору покриває додаткові витрати на підготовку та подання за результатами двох раундів слухань самою фірмою, місцевим юридичним радником і технічні витрати.</p>
      <p>Видання нагадує, що всього з 2015 року Мін'юст уклав угод у цій справі з Latham &amp; Watkins (London) Llp на суму 21,39 млн доларів. Окрім цієї фірми, послуги по цій справі надавала ще одна – Hogan Lovells (Великобританія), з якою Мін'юст з 2017 року підписав дві угоди на 2,75 млн дол.</p>
      <p>
        <i><b>Довідка</b>. "ПриватБанк" 2017 року подав позов до Високого суду Лондона проти ексвласників Ігоря Коломойського і Геннадія Боголюбова, а також компаній, що аффільовані з ними. Високий суд Лондона у грудні 2018 року визнав позов "ПриватБанку" таким, що не відповідає його юрисдикції. Після чого банк оскаржив рішення першої інстанції в апеляційному суді Англії та Уельсу.</i>
      </p>
      <p>
        <i>Зазначимо, що після націоналізації "Приватбанку" Коломоський вимагає вимагає 2 млрд доларів компенсації. На початку травня у команді президента Зеленського пояснювали, <a href="https://www.5.ua/ekonomika/u-zelenskoho-zahovoryly-pro-povernennia-kolomoiskomu-2-mlrd-192299.html">чому саме таку суму</a> вимагає олігарх.</i>
      </p>
    </article>
  </body>
</html>