<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/bizness/ekonomika/turpmak-latvijas-bankas-prezidenta-pilnvaru-termins-bus-isaks/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T18:12:00+00:00"/>
    <meta property="og:title" content="Turpmāk Latvijas Bankas prezidenta pilnvaru termiņš būs īsāks"/>
    <meta property="og:description" content="Latvijas Banka – pārmaiņu priekšā. Centrālās bankas nākamā prezidenta pilnvaru termiņš būs īsāks, un samazināts tiek arī bankas valdes sastāvs, to paredz ceturtdien Saeimā galīgajā lasījumā pieņemtās likuma izmaiņas."/>
  </head>
  <body>
    <article>
      <h1>Turpmāk Latvijas Bankas prezidenta pilnvaru termiņš būs īsāks</h1>
      <address><time datetime="2019-11-21T18:12:00+00:00">21 Nov 2019, 18:12</time> by <a rel="author">Gatis Suhoveckis , LNT Ziņas</a></address>
      <p>Latvijas Banka – pārmaiņu priekšā. Centrālās bankas nākamā prezidenta pilnvaru termiņš būs īsāks, un samazināts tiek arī bankas valdes sastāvs, to paredz ceturtdien Saeimā galīgajā lasījumā pieņemtās likuma izmaiņas.</p>
      <p>Latvijas Bankas prezidenta pilnvaru termiņš tiek saīsināts no līdzšinējiem sešiem gadiem līdz pieciem gadiem. Centrālās bankas prezidents amatā turklāt vairs nedrīkstēs būt neierobežotu termiņu skaitu. Banku būs ļauts vadīt ne ilgāk, kā desmit gadus pēc kārtas. Visas šīs izmaiņas noteiktas arī centrālās bankas prezidenta vietniekam un pārējiem padomes locekļiem.</p>
      <p>Kā skaidro Saeimas Budžeta un finanšu komisijas vadītājs Mārtiņš Bondars (“Attīstībai/Par!”), ierobežojumi tiek ieviesti, lai uzlabotu bankas pārvaldību.</p>
      <p>“Tāpēc, lai būtu ātrāka aprite šajos amatos, lai cilvēki neiesēdētos, bet šajos amatos nonāktu “svaigas asinis”, svaigs ideju un svaigs zināšanu pieplūdums,” norāda Bondars.</p>
      <p>Savukārt, lai optimizētu Latvijas Bankas administratīvo pārvaldību, nākamā gada martā bankas valdes sastāvs tiks samazināts no sešiem līdz četriem cilvēkiem. Saeima vienlaikus valdībai uzdevusi sagatavot likumprojektu par Finanšu un kapitāla tirgus komisijas pievienošanu Latvijas Bankai.</p>
    </article>
  </body>
</html>