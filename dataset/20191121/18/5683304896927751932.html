<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/21/rss-softens-stand-on-bjp-state-president-appointment.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T18:49:00+00:00"/>
    <meta property="og:title" content="ബിജെപി സംസ്ഥാന പ്രസിഡന്റ് നിയമനം: നിലപാട് മയപ്പെടുത്തി ആർഎസ്എസ്"/>
    <meta property="og:description" content="പാലക്കാട് ∙ ബിജെപി സംസ്ഥാന പ്രസിഡന്റ് നിയമനത്തിൽ നേരിട്ട് ഇടപെടേണ്ടെന്ന് ആർഎസ്എസ് നിലപട് മയപ്പെടുത്തുന്നു.. ഇതുവരെ നടത്തിയ നീക്കങ്ങൾ രാഷ്ട്രീയമായി.bjp. bjp state president. rss. manorama news. manorama online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ബിജെപി സംസ്ഥാന പ്രസിഡന്റ് നിയമനം: നിലപാട് മയപ്പെടുത്തി ആർഎസ്എസ്</h1>
      <address><time datetime="2019-11-21T18:49:00+00:00">21 Nov 2019, 18:49</time> by <a rel="author">https://www.facebook.com/manoramaonline</a></address>
      <p>പാലക്കാട് ∙ ബിജെപി സംസ്ഥാന പ്രസിഡന്റ് നിയമനത്തിൽ നേരിട്ട് ഇടപെടേണ്ടെന്ന് ആർഎസ്എസ് നിലപട് മയപ്പെടുത്തുന്നു. ഇതുവരെ നടത്തിയ നീക്കങ്ങൾ രാഷ്ട്രീയമായി സംഘടനയ്ക്ക് പ്രതീക്ഷിച്ച ഫലമുണ്ടാക്കിയില്ലെന്ന വിലയിരുത്തലിനെ തുടർന്നാണ് ഈ പിൻമാറ്റം.</p>
      <p>എന്നാൽ പ്രസിഡന്റ് സ്ഥാനത്തേക്ക് പരിഗണിക്കുന്നവരെക്കുറിച്ചുള്ള അഭിപ്രായം സംഘടന പാർട്ടി നേതൃത്വത്തെ അറിയിക്കും. അഞ്ചുവർഷമായി ബൂത്ത് ഭാരവാഹികളെ മുതൽ ആർഎസ്എസ് തീരുമാനിക്കുന്ന രീതി ബിജെപിയുടെ പ്രവർത്തനത്തെ ബാധിച്ചുവന്ന് സംഘപരിവാറിനുള്ളിൽ ശക്തമായ വിമർശനമുണ്ട്. സംഘടനാദൗർബല്യത്തിന്റെ പേരിലാണ് ആർഎസ്എസ് പാർട്ടിയിൽ മൈക്രേ‍ാമാനേ‍ജ്മെന്റ് ആരംഭിച്ചത്.</p>
      <p>വി.മുരളീധരൻ രണ്ടാംതവണ സംസ്ഥാന പ്രസിഡന്റായ ഘട്ടത്തിൽ ആരംഭിച്ച നേരിട്ട് ഇടപെടലിലൂടെ പാർട്ടിയിലെ ഗ്രൂപ്പ് വഴക്കിന് തടയിടാനായില്ല. മുരളീധരന് ശേഷം ഗ്രൂപ്പുകൾക്ക് അതീതൻ എന്ന നിലയിൽ കുമ്മനത്തെ സംസ്ഥാന അധ്യക്ഷനാക്കിയെങ്കിലും ആർഎസ്എസിനേ‍ാട് ആലേ‍ാചിക്കാതെ അദ്ദേഹത്തെ ഗവർണറാക്കിയത് സംഘടനാനേതൃത്വത്തെ വല്ലാതെ ചെ‍ാടിപ്പിച്ചു.</p>
      <p>ഗവർണർ സ്ഥാനത്തുനിന്ന് തിരിച്ചുവിളിപ്പിച്ച് അദ്ദേഹത്തെ ലേ‍ാക്സഭാ സ്ഥാനാർഥിയാക്കിയാണ് പ്രശ്നം അവസാനിച്ചത്. മികച്ചരീതിയിൽ പ്രവർത്തിച്ച സംഘടനാ സെക്രട്ടറിമാരെ ഒതുക്കിയെന്നും ആരേ‍ാപണം ഉയർന്നു. ആർഎസ്എസ് കേരള ഘടകത്തിന്റെ രാഷ്ട്രീയ നിലപാടുകളേ‍ാട് സംഘം, ബിജെപി കേന്ദ്രനേതൃത്വത്തിന് കുറച്ചുകാലമായി യേ‍ാജിപ്പില്ല.</p>
      <p>കേരളത്തിന്റെ പശ്ചാത്തലത്തിൽ തുടർച്ചയായ ഇടപെടൽ ബിജെപിക്ക് വിനയായെന്ന വിമർശനവും ഉയർന്നു. കുമ്മനത്തിനുശേഷം ഗ്രൂപ്പ് പ്രശ്നം അവസാനിപ്പിക്കാൻ ലക്ഷ്യമിട്ട് സമാവായത്തിലൂടെ ശ്രീധരൻ പിളളയെ പ്രസിഡന്റാക്കിയെങ്കിലും രാഷ്ട്രീയ മുന്നേറ്റമുണ്ടാക്കാനായില്ല.</p>
      <p>രാജ്യത്ത് കൂടുതൽ ശാഖകൾ കേരളത്തിലെന്ന് അവകാശപ്പെടുമ്പേ‍ാഴും ഭരണനേട്ടമുണ്ടാക്കാത്തതിന് ആർഎസ്എസും വിമർശം നേരിട്ടു. ഇത്തവണ ബിജെപി സംഘടനാതിരഞ്ഞെടുപ്പിന്റെ തുടക്കം മുതൽ സംഘടന അകലം പാലിച്ചു. ബൂത്തുകമ്മിറ്റി രൂപീകരണം പൂർത്തിയാക്കിയെങ്കിലും മേൽക്കമ്മറ്റി ഭാരവാഹികളെ  കേന്ദ്രകമ്മിറ്റി നാമനിർദ്ദേശം ചെയ്തേക്കുമെന്നാണ് സൂചനകൾ. </p>
      <p><b>English Summary</b>: RSS softens stand on bjp state president appointment</p>
    </article>
  </body>
</html>