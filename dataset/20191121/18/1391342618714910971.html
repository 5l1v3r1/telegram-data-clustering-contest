<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019112189646/stazione-vigna-clara-rfi-aprira-entro-il-2020/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-21T18:57:52+00:00"/>
    <meta property="og:title" content="Stazione Vigna Clara, RFI: “Aprirà entro il 2020”"/>
    <meta property="og:description" content="A precisa domanda: &quot;quando partirà il primo treno?&quot;, Marco Torassa, Direttore Investimenti Area Centro - RFI, così ha risposto ai microfoni di Rossella"/>
  </head>
  <body>
    <article>
      <h1>Stazione Vigna Clara, RFI: “Aprirà entro il 2020”</h1>
      <address><time datetime="2019-11-21T18:57:52+00:00">21 Nov 2019, 18:57</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>A precisa domanda: “<i>quando partirà il primo treno?”,</i> <b>Marco Torassa</b>, Direttore Investimenti Area Centro – RFI, così ha risposto ai microfoni di <b>Rossella Santilli</b>, inviata del TGR Lazio: “<i>entro il 2020</i>“.</p>
      <p>E’ andato in onda questa mattina nell’ambito della rubrica “Buongiorno Regione” del TG Lazio, un nuovo servizio sulla Stazione Vigna Clara, alla luce della <a href="https://www.vignaclarablog.it/2019102389063/stazione-vigna-clara-tar-ragione-rfi/">sentenza del TAR pubblicata lo scorso 21 ottobre.</a></p>
      <p>A chiamare in causa RFI erano stati il Condominio di via Cesare Ferrero di Cambiano 6, la Casa di Cura Ars Medica ubicata nella stessa strada e due cittadini a titolo personale che, rivolgendosi al TAR a inizio dello scorso giugno, pretendevano che  la campagna sperimentale iniziata da RFI per misurare le vibrazioni fosse svolta in contraddittorio con i loro consulenti tecnici e con i loro difensori consentendo agli stessi la partecipazione alle prove. Il Tar ha però sentenziato che non esiste nessun obbligo in tal senso a carico di RFI, dando così il via libera alle prove tecniche i cui risultati dovranno essere consegnati alla Regione Lazio e valutati e approvati dall’Arpa.</p>
      <p>Prove che, stando a quanto affermato questa mattina dal rappresentante di RFI, “<i>saranno effettuate nel prossimo mese di gennaio e dureranno una decina di giorni</i>“. Dopo di che la parola passerà agli enti certificatori che se fossero celeri ad esprimere il loro parere potrebbero consentire la riapertura della stazione e la messa in esercizio della linea Vigna Clara – Ostiense a giugno 2020, con l’entrata in vigore dell’orario estivo.</p>
      <p>Giugno 2020, un rendez-vous auspicato dal territorio. Più prudente è stata RFI che per bocca dell’ing. Torassa ha detto “<i>entro il 2020</i>“.</p>
      <p>Nel frattempo, che sia entro giugno o entro la fine del 2020, diventa prioritario cominciare a mettere mano alle infrastrutture. Come rendere appetibile l’uso di questa tratta? Dove lasceranno l’auto gli utenti? Come potrebbero raggiungere la stazione i non automobilisti? Servono parcheggi, servono navette. E’ tempo di iniziare.</p>
      <p>Oltre all’ing. <b>Marco Torassa</b>, alla diretta di Buongiorno Regione curata dalla giornalista <b>Rossella Santilli</b> hanno partecipato <b>Cristina Tabarrini</b>, comitato  “Un anello per Roma”, <b>Carlo Angelini</b>, comitato di quartiere “Stazione Vigna Clara e dintorni”, <b>Daniele Ottazzi</b>, Comitato Vigna Clara Fleming per la Mobilità, <b>Claudio Cafasso</b>, direttore editoriale di VignaClaraBlog.it.</p>
      <h4>Il video della diretta</h4>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
      <related>
        <h4>ARTICOLI CORRELATI</h4>
        <a href="https://www.vignaclarablog.it/2019110789334/piazza-mancini-vigna-clara-tram-forse-realta/"/>
        <a href="https://www.vignaclarablog.it/2019102389063/stazione-vigna-clara-tar-ragione-rfi/"/>
      </related>
    </article>
  </body>
</html>