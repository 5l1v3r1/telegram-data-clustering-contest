<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/ce-se-intampla-cu-preul-la-gaz-i-de-ce-consumatorii-nu-vor-simi-scaderea-tarifului-cu-care-se-lauda-dodon-chicu-148755.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T18:33:00+00:00"/>
    <meta property="og:title" content="Ce se întâmpla cu prețul la gaz și de ce consumatorii nu vor simți scăderea tarifului cu care se laudă Dodon-Chicu"/>
    <meta property="og:description" content="De la 1 ianuarie 2020, Republica Moldova va plăti pentru gazele importate de la Gazprom între 172 si 173 de dolari pentru o mie metri cubi, a anunțat premierul Ion Chicu, care a prezentat rezultatele vizitei la Moscova într-o conferinţă de presă."/>
  </head>
  <body>
    <article>
      <h1>Ce se întâmpla cu prețul la gaz și de ce consumatorii nu vor simți scăderea tarifului cu care se laudă Dodon-Chicu</h1>
      <address>
        <time datetime="2019-11-21T18:33:00+00:00">21 Nov 2019, 18:33</time>
      </address>
      <p>
        <b>De la 1 ianuarie 2020, Republica Moldova va plăti pentru gazele importate de la Gazprom între 172 si 173 de dolari pentru o mie metri cubi, a anunțat premierul Ion Chicu, care a prezentat rezultatele vizitei la Moscova într-o conferinţă de presă.</b>
      </p>
      <p>Şeful Executivului a declarat că a ajuns la o înţelegere cu partea rusă privind diminuarea preţului la gazele naturale, transmite Știri.md cu referire la Mold-street.com.</p>
      <p><b>O ieftinire prognozată<br/></b><br/>"Am avut o întrevedere atât cu preşedintele Gazprom, cât şi la Guvern pentru a discuta problema gazelor naturale. Am reuşit să ajungem la o înţelegere privind diminuarea semnificativă a preţului la gazele livrate de la 1 ianuarie 2020. După ce la 1 octombrie, aceste preţuri au fost diminuate cu circa 15 dolari, după 1 ianuarie 2020, preţul va fi diminuat cu încă 50 de dolari şi va constitui în jur de 172-173 de dolari mia de metri cubi", a precizat premierul Chicu.</p>
      <p>Reducerea anunţată însă era una prognozată şi nu este rezultatul unor negocieri, sau a unor preferinţe acordate de Rusia.</p>
      <p>Ea se datorează în special diminuării semnificative a prețului la bursele internaționale a unor combustibili de referință: petrol, păcură etc. De exemplu în anul 2015, preţul de import s-a diminuat de la 317 dolari pentru o mie de metri cubi în primul trimestru, la 184 dolari pentru o mie de metri cubi în trimestrul IV, ca urmare a scăderii preţului la petrol şi derivatele sale pe piaţa internaţională.</p>
      <p>Totodată în primul trimestru din anul 2017 costul gazelor ruseşti cobora la doar 148 de dolari pentru o mie de metri cubi, cel mai mic nivel din ultimii 10 ani.</p>
      <p><b>Scenarii alternative de import<br/></b><br/>Totodată, şeful Cabinetului de miniştri a menţionat că Rusia a dat asigurări că livrările de gaze în Republica Moldova nu vor fi sistate.</p>
      <p>"Am discutat şi despre riscurile legate de furnizarea gazelor naturale începând cu 1 ianuarie 2020. La această etapă încă nu există un contract semnat pentru tranzitul acestor gaze pe teritoriul Ucrainei. În cazul când aceste negocieri între furnizorul rus şi transportatorul din Ucraina vor eşua atunci va fi necesar de activat scenarii alternative... Noi avem asigurări că gazele vor fi livrate în Republica Moldova, chiar şi prin acest scenariu de rezervă. Dar sper să beneficiem în continuare de traseul tradiţional de livrare a gazelor", a subliniat Ion Chicu.</p>
      <p><b>Consumatorii nu vor simțit ieftinirea<br/></b><br/>Atât premierul cât şi Moldovagaz evită să vorbească despre faptul dacă această ieftinire se va reflecta și în tarife mai mici la gaze. Din contra.</p>
      <p>Aceasta pentru că neajustarea la timp a tarifelor la gaze a dus la crearea unei găuri de circa un miliard de lei în bilanţul Moldovagaz. În consecinţă acesta ar urma să fie recuperat din tarife.</p>
      <p>Aşa că până în aprilie 2020, sau chiar şi mai târziu, este puţin probabilă o reducere a tarifelor la metan.</p>
      <p>Moldova importă circa 99,9% din necesarul de gaze de la Gazprom și doar aproape 0,1% este asigurat din producția internă.</p>
      <p>mold-street.com</p>
    </article>
  </body>
</html>