<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/robert-lewandowski-na-3-miejscu-w-rankingu-espn,987224.html"/>
    <meta property="og:site_name" content="TVN24"/>
    <meta property="article:published_time" content="2019-11-21T18:57:00+00:00"/>
    <meta property="og:title" content="Amerykanie podsumowali rok. Lewandowski w cieniu Premier League"/>
    <meta property="og:description" content="Eksperci amerykańskiej stacji ESPN zaskoczyli swoimi wyborami najlepszych piłkarzy świata 2019 roku. W przygotowanym przez nich zestawieniu Robert Lewandowski znalazł się dopiero na trzecim miejscu..."/>
  </head>
  <body>
    <article>
      <h1>Amerykanie podsumowali rok. Lewandowski w cieniu Premier League</h1>
      <address>
        <time datetime="2019-11-21T18:57:00+00:00">21 Nov 2019, 18:57</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/d795d3f7-35bc-46a2-b666-723ca2c88b06.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9d6a210f-8a14-4709-903d-13fcdce30a4d-480p.mp4"/>
          <figcaption>Bayern - Borussia. Gole Roberta Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/70bcf468-503e-45d4-9c9c-4652f1abd80f-480p.mp4"/>
          <figcaption>Robert Lewandowski o nowym trenerze Bayernu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a133af5c-dd01-4201-ad14-22a7dc16c081-480p.mp4"/>
          <figcaption>Lewandowski: zasłużone zwycięstwo. Wiemy nad czym mamy pracować</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/3c7bbe1e-56cf-454e-bc47-533492d27cbe-480p.mp4"/>
          <figcaption>Lewandowski o murawie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/058f133d-07f5-4261-9c6b-9300544cb34c-480p.mp4"/>
          <figcaption>Lewandowski o swojej pięknej bramce</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
          <figcaption>Gol Roberta Lewandowskiego w meczu z Eintrachtem Frankfurt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/57b132da-e79e-11e9-ae59-0050569bf40f-480p.mp4"/>
          <figcaption>Gol Roberta Lewandowskiego w meczu Bayernu z Hoffenheim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/903d05c6-5c5b-4ab7-9365-31c8fe4d78f6-480p.mp4"/>
          <figcaption>Pudło i gol Roberta Lewandowskiego w meczu z Paderborn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/1a7dd07c-d721-11e9-9cc3-0050569b018a-480p.mp4"/>
          <figcaption>Gol Lewandowskiego w meczu z Lipskiem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/11b28516-180f-4b06-8b70-934701ecb17d-480p.mp4"/>
          <figcaption>Robert Lewandowski przymierzył z rzutu wolnego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0a69784e-ec98-4b0a-8460-ca7c5bebec36-480p.mp4"/>
          <figcaption>Bayern - Mainz 6:1. Gol Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/92229dc7-4b6f-4031-99b2-ac441450310b-480p.mp4"/>
          <figcaption>Lewandowski i hat-trick z Schalke</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/e91a25fe-c0a9-11e9-a3ea-0050569b018a-480p.mp4"/>
          <figcaption>Dwa gole Lewandowskiego z Herthą</figcaption>
        </figure>
        <figcaption>W tym sezonie Lewandowski strzela jak na zawołanie Foto: Getty Images | Video: Eleven Sports Network</figcaption>
      </slideshow>
      <h3>Eksperci amerykańskiej stacji ESPN zaskoczyli swoimi wyborami najlepszych piłkarzy świata 2019 roku. W przygotowanym przez nich zestawieniu Robert Lewandowski znalazł się dopiero na trzecim miejscu wśród czołowych snajperów. Nie przegrał jednak z Lionelem Messim czy Cristiano Ronaldo, którzy zostali umieszczeni w innej kategorii.</h3>
      <p>
        <a href="https://player.pl/">
          <b>Mecze ligi niemieckiej można oglądać w kanałach ELEVEN SPORTS w Player.pl</b>
        </a>
      </p>
      <p>ESPN FC 100 to coroczny ranking najlepszych piłkarzy i trenerów świata. Tym razem wyboru dokonało ponad czterdziestu ekspertów amerykańskiej stacji, nominując dziesięciu graczy z każdej pozycji w systemie 1-4-3-3.</p>
      <p>Przewaga dzięki Premier League</p>
      <related>
        <a href="https://eurosport.tvn24.pl/pilka-nozna,105/real-bayern-a-moze-jednak-barcelona-kolejka-chetnych-po-pochettino,987063.html"/>
      </related>
      <p>Niektóre wybory zaskakują, lecz obrazują również pewną prawidłowość. Piłka nożna za oceanem zdecydowanie przegrywa pod względem popularności z innymi sportami zespołowymi, takimi jak futbol amerykański, baseball czy koszykówka. Najszybciej rośnie zainteresowanie rozgrywkami Premier League i to właśnie przedstawiciele tej ligi znaleźli się na czele niemal każdego zestawienia ESPN FC 100.</p>
      <p>Najlepiej widać to na przykładzie notowania najlepszych "dziewiątek" świata. Trafiający do siatki w każdym meczu Bundesligi i Ligi Mistrzów Robert Lewandowski został sklasyfikowany za zwycięzcą rankingu Sergio Aguero z Manchesteru City oraz Harrym Kane'em z Tottenhamu Hotspur. Ten sam duet znalazł się na czele zeszłorocznego zestawienia, lecz wówczas to Kane został uznany najlepszym snajperem globu. Lewandowski zanotował awans o dwie pozycje. W 2018 roku był piąty na liście ESPN.</p>
      <p>"Po osiągnięciu granicy 40 goli w czterech kolejnych sezonach gry dla Bayernu Monachium, Lewandowskiemu wybaczono by lekkie zwolnienie tempa. Zamiast tego wskoczył on na jeszcze wyższy poziom, strzelając w każdym klubowym meczu, w którym dotąd wystąpił i ustanawiając po drodze kolejne rekordy. Jest wysoki, silny, szybki, zwinny. Obdarzony szybkimi stopami i szerokim wachlarzem wykończania akcji. Jest wzorem bezwzględnej skuteczności pod bramką" - napisali eksperci ESPN o napastniku Bayernu i reprezentacji Polski.</p>
      <h3>"To Aguero był pomijany"</h3>
      <p>Co więc sprawiło, że mimo powyższych atutów "Lewy" został umieszczony za plecami Aguero i Kane'a? Z recenzji autorów notowania wynika, że była to przede wszystkim przynależność ligowa.</p>
      <p>W przypadku napastnika Tottenhamu  zwrócono uwagę na fakt, iż tylko kontuzja kostki przeszkodziła mu w przekroczeniu granicy dwudziestu goli w piątym kolejnym sezonie Premier League. Eksperci amerykańskiej stacji są również pod wrażeniem wszechstronności Anglika, który imponuje skutecznością w powietrzu, precyzją wykończenia i znakomitym dzieleniem się piłką.</p>
      <p>W przypadku Aguero dziennikarze ESPN uznali, że Argentyńczyk jest często pomijany przy przyznawaniu indywidualnych nagród. Tymczasem jego regularność od czasu przenosin do angielskiej ekstraklasy ich zdaniem zasługuje na wyróżnienie.</p>
      <p>"W poprzednim sezonie został drugim graczem po Thierrym Henrym, który notował przynajmniej dwadzieścia goli w pięciu kolejnych sezonach ligowych, a także wyrównał rekord jedenastu hat-tricków Alana Shearera w erze Premier League. Forma jest tymczasowa, klasa pozostaje na stałe" - napisano o triumfatorze tegorocznego rankingu najlepszych "dziewiątek".</p>
      <p>Tylko jeden wyjątek</p>
      <related>
        <a href="https://eurosport.tvn24.pl/pilka-nozna,105/fortuna-dla-wojciecha-szczesnego-bedzie-wsrod-najlepiej-zarabiajacych-we-wloszech,987146.html"/>
      </related>
      <p>Jeśli przyjrzymy się pozostałym zestawieniom, znajdziemy zaledwie jedną kategorię, w której zwyciężył piłkarz występujący poza angielską ekstraklasą.</p>
      <p>Wśród bramkarzy na pierwszym miejscu eksperci ESPN-u umieścili Alissona Beckera z Liverpoolu. W czołowej dziesiątce znaleźli się również m.in. Ederson z Manchesteru City (4. miejsce), Kepa Arrizabalaga z Chelsea (7. miejsce), Hugo Lloris z Tottenhamu (8. miejsce) oraz David De Gea z Manchesteru United (9. miejsce). Na szóstej pozycji znalazł się Wojciech Szczęsny, reprezentujący Juventus. W poprzedniej edycji Polak nie został sklasyfikowany w pierwszej dziesiątce.</p>
      <p>Jeszcze więcej, bo aż sześciu przedstawicieli Premier League, znajdziemy wśród najlepszych prawych obrońców świata. Na czele zestawienia znalazł się zawodnik Liverpoolu Trent Alexander-Arnold. Gracze The Reds triumfowali także w dwóch kolejnych kategoriach. Virgil van Dijk został okrzyknięty najlepszym stoperem, a Andrew Robertson najlepszym lewym defensorem.</p>
      <p>N'Golo Kante z Chelsea zwyciężył w zestawieniu środkowych pomocników, a najlepszym ofensywnym pomocnikiem uznano Bernardo Silvę, który w notowaniu wyprzedził klubowego kolegę z Manchesteru City Kevina De Bruyne. Również wśród skrzydłowych na szczycie listy znalazł się przedstawiciel The Citizens - Raheem Sterling.</p>
      <p>Dominację piłkarzy Premier League przerwało tylko zestawienie czołowych atakujących, w którym sklasyfikowano piłkarzy ofensywnych bez jednoznacznej pozycji na boisku. Wygrał Lionel Messi, przed Cristiano Ronaldo i Kylianem Mbappe.</p>
      <p>Najlepszym trenerem uznano szkoleniowca Liverpoolu Juergena Kloppa. Tuż za nim znalazł się opiekun Manchesteru City Pep Guardiola.</p>
      <p>Autor: jac / Źródło: eurosport.pl, espn.com</p>
    </article>
  </body>
</html>