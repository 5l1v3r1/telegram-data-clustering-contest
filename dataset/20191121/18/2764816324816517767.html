<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/"/>
    <meta property="og:site_name" content="Cnews.cz"/>
    <meta property="article:published_time" content="2019-11-21T18:48:49+00:00"/>
    <meta property="og:title" content="Pozor, Intel smaže z webu BIOSy pro své základní desky. Rychle stahujte, zmizí už zítra"/>
    <meta property="og:description" content="Pozor, už 22. listopadu zmizí z webu Intelu downloady ovladačů pro staré produkty. S tím zmizí i všechny BIOSy pro základní desky Intel, i pro ty novější."/>
  </head>
  <body>
    <article>
      <h1>Pozor, Intel smaže z webu BIOSy pro své základní desky. Rychle stahujte, zmizí už zítra</h1>
      <address><time datetime="2019-11-21T18:48:49+00:00">21 Nov 2019, 18:48</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-1">
            <img src="https://www.cnews.cz/wp-content/uploads/2019/02/intel-itanium-procesor-cpu-1600.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-2">
            <img src="https://www.cnews.cz/wp-content/uploads/2017/05/Intel-Itanium-wikimedia-commons.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-3">
            <img src="https://www.cnews.cz/wp-content/uploads/2019/02/Intel-itanium-9000-delid-wikimedia-commons.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-4">
            <img src="https://www.cnews.cz/wp-content/uploads/2019/02/Intel-itanium-9300-wikimedia-commons.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-1">VŠECHNY FOTOGRAFIE</a>
      </p>
      <p>Máme tu potenciálně dost důležitou zprávu, pokud máte ještě nějakou základní desku značky Intel z doby, než firma jejich výrobu opustila, nebo třeba i pro sbírkové nebo hobby účely nějaký jiný historický hardware od Intelu. Bohužel se to dozvídáme s dost krátkým časem na reakci, ale Intel ruší jakoukoli zbývající podporu starých produktů, což by nebylo nijak divné, ale součástí toho je i odstranění všech souborů ke stažení ze svého webu – ty tedy nadále nebude možné získat. V následujících dnech kvůli tomu mají zmizet staré ovladače, ale pozor, také BIOSy pro základní desky, včetně těch nejnovějších! Ono zaříznutí má snad nastat hned zítra, takže pokud máte nějaký postižený hardware, spěchejte.</p>
      <h3>I pár let staré BIOSy stále relevantních desek zítra zmizí</h3>
      <p>Na webu Intelu se u těchto souborů objevila poznámka, že daný download nebude dostupný po 22. listopadu (novembru pro slovenské čtenáře) a nebude podporován žádnými dalšími funkčními, bezpečnostními ani jinými aktualizacemi. Připojená je také lehce úsměvná poznámka, že Intel doporučuje daný software/firmware odinstalovat a přestat používat (což je u BIOSu desky zajímavá myšlenka…).</p>
      <figure>
        <img src="https://www.cnews.cz/wp-content/uploads/2019/11/Intel-rusi-downloady-pro-zakladni-desky-BIOSy.png"/>
        <figcaption>BIOS pro desku s čipsetem H77, Také tento je určený k smazání 22. listopadu, třebaže je download starý pouhých 13 měsíců…</figcaption>
      </figure>
      <p>Bohužel k tomuto kroku došlo dost náhle a bez nějakého veřejného oznámení, které by mělo šanci získat pozornost – nebo nám uniklo, pokud nějaké varování dřív vyšlo. To je nešťastné, většina uživatelů, kteří tyto soubory budou v budoucnosti potřebovat, se pravděpodobně o jejich odstranění ze serverů dozví pozdě. Je dost škoda, že Intel o tomto například neinformoval hardwarová média, aby tato zpráva mohla vyjít včas.</p>
      <blockquote>This download (…) will no longer be available after November 22, 2019 and will not be supported with any additional functional, security, or other updates. All versions are provided as is. Intel recommends that users of BIOS Update [KCH7710H.86A] 0112 uninstall and/or discontinue use as soon as possible.</blockquote>
      <p>Původně to vypadalo, že by se tato situace snad měla týkat jenom hodně starých dvacetiletých produktů z dob Pentia III, avšak zdá se, že Intel takto ruší i downloady spojené se základními deskami, které vyráběl. <a href="https://www.cnews.cz/intel-konci-s-vyrobou-zakladnich-desek-generace-haswell-bude-labuti-pisni/">Skončil s nimi v roce 2013</a>, poslední generace snad byla pro procesory Haswell, jde tedy i o hardware platforem LGA 1366, 2011, 1156, 1155 a 1150, který je poměrně recentní a dodnes normálně použitelný. Zejména pokud máte tyto základní desky, tak doporučujeme stáhnout si pro ně nejnovější (a pro jistotu třeba i nějaké starší) BIOSy. Případně i další s nimi spojené aplikace nebo software, pokud u nich také naleznete poznámku o konci dostupnosti 22. listopadu.</p>
      <figure>
        <img src="https://www.cnews.cz/wp-content/uploads/2019/11/Deska-Intel-Skulltrail.jpg"/>
        <figcaption>Deska Intel Skulltrail: highendový model pro dva Extreme Edition procesory na bázi Core 2 Quad z roku 2008</figcaption>
      </figure>
      <p>Vypadá to, že minimálně v některých případech byly downloady označené jako určené k eliminaci už snad před dvěma měsíci, soudě podle <a href="https://old.reddit.com/r/DataHoarder/comments/d6dkoi/intel_removing_unknown_amount_of_drivers_and/">tohoto vlákna na Redditu</a>. Tamní uživatelé vytvořili archiv těchto downloadů z webu Intelu <a href="https://archive.org/details/downloadcenter.intel.com">ve formě torrentu</a>, který bude moci být v budoucnu zdrojem těchto souborů, ovšem bohužel bez oficiální záruky autenticity a nevím, zda je skutečně kompletní. Majitelům desek Intel bych tedy raději teď hned doporučil vytvořit si pro své modely vlastní zálohu, dokud jsou ještě odkazy na stažení na webu firmy.</p>
      <h4>Galerie: Itanium, zrušená VLIW CPU architektura Intelu</h4>
      <slideshow>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-1">
            <img src="https://www.cnews.cz/wp-content/uploads/2019/02/intel-itanium-procesor-cpu-1600.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-2">
            <img src="https://www.cnews.cz/wp-content/uploads/2017/05/Intel-Itanium-wikimedia-commons.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-3">
            <img src="https://www.cnews.cz/wp-content/uploads/2019/02/Intel-itanium-9000-delid-wikimedia-commons.jpg"/>
          </a>
        </figure>
        <figure>
          <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-4">
            <img src="https://www.cnews.cz/wp-content/uploads/2019/02/Intel-itanium-9300-wikimedia-commons.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/galerie-179550-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/kristalova-lupa-2019-vysledky"/>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
        <a href="https://www.cnews.cz/half-life-alyx-prvni-informace-trailer-video"/>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/nejlepsi-knihy-geeky-vanoce-2019"/>
      </related>
    </article>
  </body>
</html>