<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/skelettfyndet-fortfarande-en-gata-for-polisen-har-aldrig-stott-pa-nagot-liknande/"/>
    <meta property="og:site_name" content="DN.SE"/>
    <meta property="article:published_time" content="2019-11-21T18:16:58+00:00"/>
    <meta property="og:title" content="Skelettfyndet fortfarande en gåta för polisen – ”Har aldrig stött på något liknande”"/>
    <meta property="og:description" content="Markägare hittade skelettdelar i en skog utanför Kungsbacka. Kvarlevorna har ännu inte identifierats. Polisen hoppas att DNA-analys ska ge svar."/>
  </head>
  <body>
    <article>
      <h1>Skelettfyndet fortfarande en gåta för polisen – ”Har aldrig stött på något liknande”</h1>
      <address><time datetime="2019-11-21T18:16:58+00:00">21 Nov 2019, 18:16</time> by <a rel="author" href="https://www.dn.se/av/marina-ferhatovic/" target="_blank">Marina Ferhatovic</a></address>
      <p>
        <b>Ett makabert fynd i en skogsdunge utanför Kungsbacka visar sig vara kvarlevor från en människa. Men vem är den avlidne och hur har personen hamnat där? Två veckor efter fyndet står polisen fortfarande och stampar och frågetecknen hopar sig. <br/>Nu hoppas man att dna-analysen av kvarlevorna ska föra mordutredningen vidare. </b>
      </p>
      <p>Tidigt den <a href="https://www.dn.se/nyheter/sverige/skelettdelar-hittade-i-kungsbacka-polisen-utreder-mord/">4 november</a> jobbar en markägare med att röja i en skogsdunge i Älskogsbräcka<b> </b>utanför Kungsbacka och hittar något som ser ut som kroppsdelar. Polis tillkallas, området spärras av och brottsplatsteknikerna finkammar platsen. </p>
      <p>Polisen bekräftar samma dag<b> </b>att det rör sig om kvarlevorna från en människa. </p>
      <p><b>På plats är Lars-Gunnar Perlinger</b>, ställföreträdande chef på roteln för grova brott i Halland. </p>
      <p>– Jag har aldrig stött på något liknande. Det finns ingenting på platsen som kan hjälpa oss identifiera personen. Kvarlevorna låg på en plats där ingen egentligen går. Det finns ingen uppenbar anledning för en människa att vara där, säger han. </p>
      <p>Det enda polisen har att gå på är kvarlevorna. Brottsplatsteknikerna undersöker fyndet och slår fast att det finns tecken på våld. Lars-Gunnar Perlinger inleder en förundersökning om mord. </p>
      <p>– Vi lägger oss ofta på den nivån när vi inte kan utesluta brott för att kunna utreda ordentligt. I detta fall gjordes bedömningen att det fanns stor sannolikhet att den här personen har utsatts för våldsbrott, säger han men vill inte gå in på detaljer kring skadorna. </p>
      <p><b>Två veckor senare</b> har utredningen stannat av. Polisen har sökt igenom området med hundar men inte hittat något mer som kan knytas till fyndet. Man har också knackat dörr i området. </p>
      <p>– Det är en åtgärd vi måste göra men vi räknar inte med att få några uppgifter den vägen. Det blir väldigt abstrakt. Vi vet inte hur länge kroppen har varit där eller ens om det är en man eller en kvinna. Hur ställer man frågan: Har du sett något misstänkt någon gång? </p>
      <p><b>Hur utreder man</b> ett misstänkt mord utan att veta något om offret, platsen där brottet ska ha skett eller tidsramen? Enligt Lars-Gunnar Perlinger hänger det nu på rättsläkarna att hjälpa utredningen vidare. </p>
      <p>Kerstin Montelius, genetiker vid Rättsmedicinalverket, menar att den bästa vägen framåt i den här typen av fall är att matcha kvarlevorna med annat dna-material, tillhörande den försvunne eller någon anhörig. </p>
      <p>– Ofta finns det en hypotes om vem personen skulle kunna vara. Det finns speciella platser i vårt dna där det syns väldigt tydligt om det finns släktskap. Om vi kan jämföra med en släkting kan vi med väldigt hög sannolikhet säga att det är rätt person. </p>
      <p><b>När det inte finns någon</b> som helst tanke om vem offret är kan genetiker titta på genmaterialet för att försöka få en bild av personen.</p>
      <p>– Om man har kört fast och behöver någon form av uppslag kan man titta på hårfärg och ögonfärg. Det görs väldigt sällan. Man kan eventuellt se geografiskt ursprung eller kön för att komma vidare, säger hon. </p>
      <p>Lars-Gunnar Perlinger säger att polisen i första hand kommer att försöka matcha dna-profilen mot försvunna personer. </p>
      <p>– Det finns ett antal personer som vi kommer att titta på närmare. En hypotes är att man inte transporterar en kropp särkilt långt, då finns det en poäng i att fokusera på de som försvunnit i närområdet. Men det skulle också kunna vara någon på tillfälligt besök i Sverige och då blir det mer komplicerat att identifiera personen. </p>
      <p><b>I somras sändes </b><a href="https://sverigesradio.se/sida/avsnitt/1311316?programid=909"><b>P1-dokumentären</b></a> Saknad till havs om en 89-årig britt vars kvarlevor hade spolats iland vid Tjurpannan i Tanums kommun 2011. I det ärendet samarbetade svenska polisen med bland andra interpol för att få fram en identitet. </p>
      <p>Fyndet i Älskogsbräcka<b> </b>har väckt stort medialt intresse men Lars-Gunnar Perlinger vill i nuläget inte redogöra för vad han själv tror har hänt. </p>
      <p>– Jag är själv otålig och vill ha svar. Men man måste tänka på de anhöriga som saknar någon, det här rör upp en massa känslor hos dem. Det här är något som kan ha flera år på nacken. Det får ta den tid det tar att utreda det ordentligt.</p>
    </article>
  </body>
</html>