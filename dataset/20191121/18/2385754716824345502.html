<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598488/kountouresiis-den-yposxethika-se-ypopto-oti-tha-ginotan-martyras-katigorias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Κουντουρέσιης: «Δεν υποσχέθηκα σε ύποπτο ότι θα γινόταν μάρτυρας κατηγορίας»"/>
    <meta property="og:description" content="Ο Ανώτερος Υπαστυνόμος Παναγιώτης Κουντουρέσιης προέβαλε τη θέση ότι ουδέποτε υποσχέθηκε σε οιονδήποτε ύποπτο ότι δεν θα κατηγορείτο και ότι θα..."/>
  </head>
  <body>
    <article>
      <h1>Κουντουρέσιης: «Δεν υποσχέθηκα σε ύποπτο ότι θα γινόταν μάρτυρας κατηγορίας»</h1>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author">SigmaLive</a></address>
      <p><b>Ο Ανώτερος Υπαστυνόμος Παναγιώτης Κουντουρέσιης προέβαλε τη θέση ότι ουδέποτε υποσχέθηκε σε οιονδήποτε ύποπτο ότι δεν θα κατηγορείτο και ότι θα χρησιμοποιείτο ως μάρτυρας κατηγορίας σε μια υπόθεση, κατά την αντεξέταση του από την υπεράσπιση της Δέσποινας  Κυριακίδου, εκ των κατηγορουμένων στην 3η ποινική υπόθεση εναντίον στελεχών της Τράπεζας Κύπρου.<br/></b> <br/>Ο κ. Κουντουρέσιης κλήθηκε να καταθέσει ως μάρτυρας κατηγορίας ενώπιον του Μόνιμου Κακουργιοδικείου Λευκωσίας υπό την ιδιότητα του επικεφαλής της υπο-ομάδας που διερεύνησε την υπόθεση και στο πλαίσιο της προδικαστικής ένστασης για κατάχρηση της δικαστικής διαδικασίας που ήγειρε η υπεράσπιση των κατηγορουμένων.<br/> <br/>Ο μάρτυρας απέρριψε υποβολή του δικηγόρου της κατηγορουμένης, Δημήτρη Αραούζου, ότι ως ανακριτής κύριο μέλημα του είναι η στοιχειωθέτηση μιας υπόθεσης γι΄αυτό και σε πολλές περιπτώσεις χρειάζεται να χρησιμοποιήσει υπόπτους ως μάρτυρες κατηγορίας.<br/> <br/>Ο κ. Κουντουρέσιης υποστήριξε ότι ουδέποτε είπε σε οποιονδήποτε ότι «εσένα θα σε κάμουμε μάρτυρα κατηγορία», προσθέτοντας ότι «δεν είναι του χαρακτήρα μου ούτε του επιπέδου μου να κάνω κάτι τέτοιο και δεν θεωρώ αυτοσκοπό μια υπόθεση οπωσδήποτε να καταλήξει στο δικαστήριο. Δεν είμαι τέτοιος άνθρωπος».<br/> <br/>Ανέφερε ότι ως ανακριτής διερευνά μια υπόθεση με αντικειμενικό σκοπό να βρει την αλήθεια, λέγοντας ταυτόχρονα ότι κάποιες υποθέσεις μπορούν να εξιχνιαστούν και κάποιες όχι.<br/> <br/>Είπε επίσης ότι ο ίδιος δεν έχει εξουσία να αποφασίζει για το ποιος θα κατηγορηθεί και ποιος θα χρησιμοποιηθεί ως μάρτυρας κατηγορίας, σημειώνοντας ότι είναι κάτι που αποφασίζεται από τον Γενικό Εισαγγελέα.<br/> <br/>Εξέφρασε ακόμη τη θέση ότι η κ. Κυριακίδου ήταν απρόσιτη κατά την ανάκριση της και πως οι ανακριτές κατέγραφαν τις απαντήσεις που έδινε χωρίς η ίδια να δίνει περισσότερες εξηγήσεις.  <br/> <br/>Ο κ. Κουντουρέσιης ανέφερε ότι η ανακριτική ομάδα δεν διερευνούσε τα αίτια της κατάρρευσης της κυπριακής οικονομίας αλλά συγκεκριμένες ποινικές υποθέσεις και συγκεκριμένα αδικήματα στη βάση αποφάσεων της Επιτροπής Κεφαλαιαγοράς και των καταγγελιών Τσολάκη.<br/> <br/>Στη δήλωση της ενώπιον του δικαστηρίου, η κα. Κυριακίδου είπε, μεταξύ άλλων, ότι βοήθησε ενεργά την Αστυνομία μέσω των καταθέσεων της και της παροχής στοιχείων και εγγράφων και πως εξεπλάγη όταν πληροφορήθηκε ότι η ίδια βρισκόταν κατηγορούμενη στην παρούσα υπόθεση  αφού οι προσδοκίες που είχε σχηματίσει από τους ανακριτές ήταν «εντελώς διαφορετικές».<br/> <br/>«Ουδέποτε κανένας μου είπε, ούτε προειδοποιήθηκα ότι θα μπορούσαν να χρησιμοποιηθούν σε διαδικασία εναντίον μου», είναι η θέση της κατηγορούμενης ως επίσης και των άλλων κατηγορουμένων που υποστηρίζουν ότι δεν προειδοποιήθηκαν (caution) όταν έδιναν καταθέσεις ότι ήταν ύποπτοι με αποτέλεσμα να παραβιαστεί το δικαίωμα της σιωπής και τη μη αυτοενοχοποίησης.  Θέση την οποία απορρίπτει η πλευρά της Κατηγορούσας Αρχής.<br/> <br/>Η διαδικασία συνεχίζεται αύριο με την παρουσίαση νέου μάρτυρα από την Κατηγορούσα Αρχή.<br/> <br/>Μετά την απαλλαγή και αθώωση των κατηγορουμένων Ανδρέα Ηλιάδη και Γιάννη Κυπρή, η διαδικασία συνεχίζεται για τους Χρίστη Χατζημιτσή, Νικόλα Καρυδά, Χριστόδουλο Πατσαλίδη, Ελίζα Λειβαδιώτου και Δέσποινα Κυριακίδου.<br/> <br/>Το Κακουργιοδικείο αποδέχθηκε προδικαστική ένσταση που ήγειραν οι συνήγοροι υπεράσπισης των Ηλιάδη και Κυπρή για κατάχρηση της δικαστικής διαδικασίας, προβάλλοντας τη θέση ότι τα ελληνικά ομόλογα αποτέλεσαν το κοινό θεμέλιο της παρούσας υπόθεσης, με τις άλλες δύο ποινικές υποθέσεις της Τράπεζας Κύπρου.<br/> <br/>Η υπεράσπιση των υπόλοιπων κατηγορουμένων ήγειραν ένσταση για το ίδιο θέμα που αφορά στην κατάχρηση της δικαστικής διαδικασίας, με το Κακουργιοδικείο να αποφασίζει στις 8/08/2019 όπως η ένσταση εξεταστεί προδικαστικά με την προσκόμιση μαρτυρίας και από τις δύο πλευρές.<br/> <br/>Έχει ήδη ολοκληρωθεί η διαδικασία παρουσίασης της μαρτυρίας από πλευράς της υπεράσπισης, κατά την οποία κατέθεσαν ως μάρτυρες οι κατηγορούμενοι στην υπόθεση προβάλλοντας, μεταξύ άλλων, τον ισχυρισμό ότι οι διωκτικές αρχές τους χρησιμοποίησαν ως μάρτυρες στις δύο πρώτες υποθέσεις της τράπεζας και μετά τους κατηγόρησαν.<br/> <br/>Για όλους τους κατηγορούμενους ισχύει το τεκμήριο της αθωότητας μέχρι αποδείξεως της ενοχής τους από το δικαστήριο πέραν πάσης λογικής αμφιβολίας.<br/> <br/>Πηγή: ΚΥΠΕ </p>
    </article>
  </body>
</html>