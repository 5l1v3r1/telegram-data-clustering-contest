<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/jechala-po-chodniku-minela-ja-ciezarowka-po-chwili-juz-nie-zyla/"/>
    <meta property="og:site_name" content="Polsat News"/>
    <meta property="article:published_time" content="2019-11-21T18:56:00+00:00"/>
    <meta property="og:title" content="Jechała po chodniku, minęła ją ciężarówka. Po chwili już nie żyła"/>
    <meta property="og:description" content="Policja opublikowała wizerunek dwóch kobiet, które mogły widzieć tragiczne zdarzenie w Sośnicowicach (woj. śląskie). Chodzi o tajemniczą śmierć 61-latki, która 8 listopada jechała po chodniku wzdłuż ulicy Raciborskiej. W pewnym momencie z kobietą zrównała się jadąca drogą ciężarówka z naczepą. Gdy pojazd ją minął, rowerzystka przewróciła się na chodnik. Nie udało się jej uratować."/>
  </head>
  <body>
    <article>
      <h1>Jechała po chodniku, minęła ją ciężarówka. Po chwili już nie żyła</h1>
      <address>
        <time datetime="2019-11-21T18:56:00+00:00">21 Nov 2019, 18:56</time>
      </address>
      <p>
        <b>Policja opublikowała wizerunek dwóch kobiet, które mogły widzieć tragiczne zdarzenie w Sośnicowicach (woj. śląskie). Chodzi o tajemniczą śmierć 61-latki, która 8 listopada jechała po chodniku wzdłuż ulicy Raciborskiej. W pewnym momencie z kobietą zrównała się jadąca drogą ciężarówka z naczepą. Gdy pojazd ją minął, rowerzystka przewróciła się na chodnik. Nie udało się jej uratować.</b>
      </p>
      <related>
        <a href="https://www.polsatnews.pl/wiadomosc/2019-11-15/smierc-noworodka-w-szpitalu-nadal-nie-wiadomo-co-bylo-przyczyna-zgonu/"/>
      </related>
      <p>Do zdarzenia doszło w piątek, 8 listopada ok. godz. 15:20. Na udzielenie kobiecie pomocy było już za późno. Na miejsce przyjechali m.in. policjanci, prokurator oraz lekarz patolog.</p>
      <p>
        <b>Tajemnicza śmierć rowerzystki z Sośnicowic</b>
      </p>
      <p>Kierowca ciężarówki widząc, że kobieta upadła, zatrzymał swój pojazd. 27-latek był trzeźwy. Według wstępnych ustaleń policji jego ciężarówka nie nosiła żadnych śladów kontaktu z rowerem, a tym bardziej z jadącą nim kobietą.</p>
      <p>
        <a href="https://www.polsatnews.pl/wiadomosc/2019-11-20/palil-w-piecu-drewnem-i-weglem-jest-wyrok-sadu/?ref=wyszukiwarka">
          <b>ZOBACZ: Palił w piecu drewnem i węglem. Jest wyrok sądu</b>
        </a>
      </p>
      <p>Jedna ze wstępnych hipotez zakładała, że do śmierci rowerzystki mogło doprowadzić uderzenie kamieniem, który z dużą siłą został "wystrzelony" spod kół ciężarówki.</p>
      <p>- Ta hipoteza została jednak wykluczona. Obrażenia kobiety wskazują, że prawdopodobnie doszło do kontaktu z samochodem - powiedział polsatnews.pl podinspektor Marek Słomski, rzecznik policji w Gliwicach.</p>
      <p>
        <b>Świadkowie mogą pomóc wyjaśnić wypadek</b>
      </p>
      <p>Okoliczności wypadku nadal nie są jednak do końca jasne. Dlatego też funkcjonariusze szukają świadków zdarzenia. Komenda w Gliwicach w szczególności skupia się na dwóch kobietach, które tego dnia szły z wózkiem ulicą Raciborską. Policjanci opublikowali zdjęcie z monitoringu.</p>
      <p>- Apelujemy do wszystkich osób, które mają jakiekolwiek informacje na temat tego zdarzenia o kontakt z komendą w Gliwicach - apeluje podinsp. Marek Słomski.</p>
      <p>
        <a href="https://www.polsatnews.pl/wideo/82-latek-zajechal-droge-motocykliscie-ten-uderzyl-w-znak-i-urwalo-mu-noge-drastyczne-nagranie_6745254/">WIDEO - 82-latek zajechał drogę motocykliście. Ten uderzył w znak i urwało mu nogę [DRASTYCZNE NAGRANIE]</a>
      </p>
      <figure>
        <img src="https://s.redefine.pl/file/o2/redefine/cp/zw/zwf8uuu95sgikzp3x42rhqvomg76hfmy.jpg"/>
      </figure>
    </article>
  </body>
</html>