<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/vosnia-erzegovini-stoys-dromoys-polites-gia-tin-kakopoiisi-paidion-se-idryma-video/"/>
    <meta property="og:site_name" content="ert.gr"/>
    <meta property="article:published_time" content="2019-11-21T18:57:24+00:00"/>
    <meta property="og:title" content="Βοσνία-Ερζεγοβίνη: Στους δρόμους πολίτες για την κακοποίηση παιδιών σε ίδρυμα (video)"/>
    <meta property="og:description" content="Οι εισαγγελικές αρχές του Σαράγεβο ξεκίνησαν έρευνα για την κακοποίηση ανηλίκων με ειδικές ανάγκες σε ένα κρατικό ίδρυμα της Βοσνίας, αφού μια βουλευτής έδωσε στη δημοσιότητα φωτογραφίες και βίντεο που δείχνουν τα παιδιά δεμένα σε κρεβάτια και καλοριφέρ."/>
  </head>
  <body>
    <article>
      <h1>Βοσνία-Ερζεγοβίνη: Στους δρόμους πολίτες για την κακοποίηση παιδιών σε ίδρυμα (video)</h1>
      <address><time datetime="2019-11-21T18:57:24+00:00">21 Nov 2019, 18:57</time> by <a rel="author">Δήμητρα Λαχουρή</a></address>
      <p>Οι εισαγγελικές αρχές του Σαράγεβο ξεκίνησαν έρευνα για την κακοποίηση ανηλίκων με ειδικές ανάγκες σε ένα κρατικό ίδρυμα της Βοσνίας, αφού μια βουλευτής έδωσε στη δημοσιότητα φωτογραφίες και βίντεο που δείχνουν τα παιδιά δεμένα σε κρεβάτια και καλοριφέρ.</p>
      <figure>
        <iframe data-src="https://twitter.com/IkaFerrerGotic/status/1197144430823845891?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Πολλές εκατοντάδες άνθρωποι διαδήλωσαν σήμερα στην πόλη ζητώντας από την κυβέρνηση να αναλάβει δράση. Σχεδόν 2.000 έχουν υπογράψει μια καταγγελία που απευθύνεται στον εισαγγελέα και αφορά την φερόμενη κακοποίηση των παιδιών στο ίδρυμα Πάζαριτς, κοντά στο Σαράγεβο, όπου φιλοξενούνται 350 ανήλικοι.</p>
      <figure>
        <iframe data-src="https://twitter.com/N1info/status/1197493952053682178?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι φωτογραφίες και το βίντεο που τράβηξε η βουλευτής σε διάστημα ενός έτους σοκάρισαν την κοινωνία της Βοσνίας: τα παιδιά φέρουν χειροπέδες –μερικές φορές με τα χέρια στην πλάτη– ενώ τα πόδια τους είναι δεμένα με σχοινί στο καλοριφέρ ή στο κρεβάτι τους, ώστε να μην μπορούν να κινηθούν.</p>
      <p>Ο διευθυντής του ιδρύματος, ο Ρετζέπ Σάλιτς, που ανέλαβε τα καθήκοντά του τον περασμένο Μάιο, ισχυρίσθηκε ότι οι φωτογραφίες δεν έχουν τραβηχτεί στο διάστημα που ασκεί εκείνος τα καθήκοντά του. Μάλιστα και ο ίδιος είχε καταγγείλει τον Σεπτέμβριο την «εγκληματική» συμπεριφορά της προηγούμενης διεύθυνσης.</p>
      <p>O Βρετανός πρεσβευτής  στη Βοσνία Matt Field με ανάρτησή του στο twitter δηλώνει συγκλονισμένος από την αντιμετώπιση των παιδιών.</p>
      <figure>
        <iframe data-src="https://twitter.com/MattFieldUK/status/1197090960414515200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι διαδηλωτές, μεταξύ των οποίων και γονείς παιδιών με ειδικές ανάγκες, διαδήλωσαν έξω από την έδρα της κροατομουσουλμανικής κυβέρνησης της Βοσνίας. «Τι θα πρέπει ακόμη να αποκαλυφθεί για να αντιδράσει κάποιος; Πρέπει να δούμε κατεπειγόντως τι συμβαίνει και τις συνέβαινε εκεί πέρα. Οι υπεύθυνοι πρέπει να οδηγηθούν στη δικαιοσύνη», είπε στο πλήθος ο Έντο Τσέλεμπιτς, ο εκπρόσωπος του συλλόγου γονέων ενός άλλου ιδρύματος του Σαράγεβο.</p>
      <figure>
        <img src="https://www.ert.gr/wp-content/uploads/2019/11/Bosnia-Child-Abuse1.jpg"/>
        <figcaption>  (AP Photo/Almir Alic-Bosnian lawmaker Sabina Cudic )</figcaption>
      </figure>
      <p>Η βουλευτής του αντιπολιτευόμενου κόμματος Nasa Stranka, Σαμπίνα Τσούντιτς, που έδωσε τις φωτογραφίες στον Τύπο, τόνισε ότι τα παιδιά στο ίδρυμα αυτό ήταν θύματα μιας «τρομακτικής μεταχείρισης». Κάποιοι από τους τροφίμους υποχρεώνονταν να δουλεύουν στις ιδιωτικές ιδιοκτησίες της προηγούμενης διεύθυνσης, πρόσθεσε, κάνοντας λόγο για «σύγχρονη δουλεία».</p>
      <figure>
        <iframe data-src="https://twitter.com/BalkanInsight/status/1197498989391814657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Μία και μοναδική νοσηλεύτρια είχε υπό την επίβλεψή της κατά τη διάρκεια της νύχτας έως και 50 παιδιά. Σύμφωνα με την Τσούντιτς, οι ανήλικοι έμεναν δεμένοι έως και 14 ώρες την ημέρα. Από τους 149 εργαζόμενους στο ίδρυμα οι 27 ήταν… οικονομολόγοι και όχι έμπειροι φροντιστές.</p>
      <p>Η Τσούντιτς εξήγησε ότι αποφάσισε να δώσει τις φωτογραφίες στη δημοσιότητα λόγω της απραξίας της κυβέρνησης, επειδή το πρόβλημα είχε επισημανθεί ήδη τον Σεπτέμβριο και τον Οκτώβριο από μια επιτροπή του κοινοβουλίου. «Η απόφασή μου (…) προέρχεται από την απελπισία και τη βαθύτατη απώλεια εμπιστοσύνης στο σύστημα και τους θεσμούς», είπε.</p>
      <p>Σύμφωνα με το γραφείο του εισαγγελέα, διενεργείται έρευνα για τις καταγγελίες αυτές, κατόπιν αιτήματος του πρωθυπουργού Φαντίλ Νόβαλιτς.</p>
      <p>Πηγή:ΕΡΤ, ΑΠΕ-ΜΠΕ,AFP,Reuters</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/chongk-kongk-proin-ypallilos-toy-vretanikoy-proxeneioy-katiggeile-vasanismo-apo-kinezoys-mystikoys/"/>
        <a href="https://www.ert.gr/frontpage/i-kyvernisi-tis-kolomvias-kleinei-ta-synora-gia-treis-imeres-enopsei-kinitopoiiseon/"/>
        <a href="https://www.ert.gr/featured/pyrpolisan-tin-apokleismeni-eisodo-tis-polytechnikis-scholis-oi-diadilotes-sto-chongk-kongk/"/>
        <a href="https://www.ert.gr/eidiseis/diethni/kosmos/aimatires-diadiloseis-sto-iran-o-agiatolach-chamene%ce%90-vlepei-xenoys-echthroys/"/>
        <a href="https://www.ert.gr/eidiseis/diethni/volivia-nekroi-se-diadiloseis/"/>
        <a href="https://www.ert.gr/eidiseis/diethni/volivia-toylachiston-5-nekroi-se-diadiloseis-kai-sygkroyseis-me-tin-astynomia/"/>
      </related>
    </article>
  </body>
</html>