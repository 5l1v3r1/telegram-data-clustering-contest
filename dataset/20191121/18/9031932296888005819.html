<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/pis-zglosilo-trzeciego-kandydata-do-tk/"/>
    <meta property="og:site_name" content="Polsat News"/>
    <meta property="article:published_time" content="2019-11-21T18:39:00+00:00"/>
    <meta property="og:title" content="Trzeci kandydat PiS do Trybunału Konstytucyjnego zaaprobowany przez sejmową komisję sprawiedliwości"/>
    <meta property="og:description" content="Kandydat Prawa i Sprawiedliwości do Trybunału Konstytucyjnego prof. Jakub Stelina został pozytywnie zaopiniowany przez komisję sprawiedliwości. Wcześniej partia na to miejsce zgłosiła prof. Elżbietę Chojnę-Duch i Roberta Jastrzębowskiego, ale wycofała ich kandydatury. Komisja pozytywnie zaopiniowała już dwoje innych kandydatów PiS do TK: Krystynę Pawłowicz i Stanisława Piotrowicza."/>
  </head>
  <body>
    <article>
      <h1>Trzeci kandydat PiS do Trybunału Konstytucyjnego zaaprobowany przez sejmową komisję sprawiedliwości</h1>
      <address>
        <time datetime="2019-11-21T18:39:00+00:00">21 Nov 2019, 18:39</time>
      </address>
      <p>
        <b>Kandydat Prawa i Sprawiedliwości do Trybunału Konstytucyjnego prof. Jakub Stelina został pozytywnie zaopiniowany przez komisję sprawiedliwości. Wcześniej partia na to miejsce zgłosiła prof. Elżbietę Chojnę-Duch i Roberta Jastrzębowskiego, ale wycofała ich kandydatury. Komisja pozytywnie zaopiniowała już dwoje innych kandydatów PiS do TK: Krystynę Pawłowicz i Stanisława Piotrowicza.</b>
      </p>
      <related>
        <a href="https://www.polsatnews.pl/wiadomosc/2019-11-20/ast-kandydatura-jastrzebskiego-na-sedziego-tk-wycofana-pozostaja-piotrowicz-i-pawlowicz/"/>
        <a href="https://www.polsatnews.pl/wiadomosc/2019-11-20/pis-ma-wycofac-kolejna-kandydature-do-tk-mamy-komentarz-chojny-duch/"/>
      </related>
      <p>Kandydatura prof. Steliny została została zgłoszona po tym, gdy w środę poinformowano, że kilkudziesięciu posłów PiS wycofało swoje poparcie dla zgłoszonej poprzednio kandydatury Roberta Jastrzębskiego.</p>
      <p>
        <b>PiS "za", opozycja "przeciw"</b>
      </p>
      <p>Za rekomendacją prof. Steliny głosowało 13 członków komisji z klubu PiS, z kolei 10 posłów opozycji było przeciw.</p>
      <p>Wcześniej kandydat przez ponad godzinę odpowiadał na pytania, zadawane głównie przez posłów opozycji, dotyczące m.in. funkcjonowania Trybunału Konstytucyjnego, wyroku TSUE ws. Izby Dyscyplinarnej SN, działalności Krajowej Rady Sądownictwa.</p>
      <p>- Reforma sądownictwa nie została zakończona, trwa. Pierwszy etap to zmiany instytucjonalne, a drugi zmiany proceduralne. Ja oczekuję, żeby nastąpiły zmiany proceduralne, a procedury stały się bardziej życiowe. Pewne rzeczy mi się podobają, pewne rzeczy mi się nie podobają - powiedział prof. Jakub Stelina, odpowiadając na pytanie Katarzyny Piekarskiej (KO) o ocenę reform wymiaru sprawiedliwości z ostatnich lat.</p>
      <p>- Nie jestem związany z PiS. Znam osoby z różnych partii, ale nie za dużo, bo po prostu nie funkcjonuję w polityce, ja się polityką nie zajmuję - odpowiedział z kolei na pytania dotyczące jego "upolitycznienia".</p>
      <p>Według planów Sejm ma głosować w sprawie wyboru sędziów TK w czwartek późnym wieczorem.</p>
      <p>W środę komisja <a href="https://www.polsatnews.pl/wiadomosc/2019-11-20/ast-kandydatura-jastrzebskiego-na-sedziego-tk-wycofana-pozostaja-piotrowicz-i-pawlowicz/?ref=wyszukiwarka">pozytywnie zaopiniowała kandydatury Krystyny Pawłowicz i Stanisława Piotrowicza. Odpowiedzi na pytania posłów udzieliła tylko Pawłowicz. </a></p>
      <p>Stelina to prawnik, profesor nauk prawnych, specjalista prawa pracy.</p>
      <p>
        <b>Doktorant Lecha Kaczyńskiego</b>
      </p>
      <p>W 1999 uzyskał na Wydziale Prawa i Administracji Uniwersytetu Gdańskiego stopień naukowy doktora nauk prawnych na podstawie rozprawy pt. "Związkowa zdolność układowa", napisanej pod kierunkiem Lecha Kaczyńskiego.</p>
      <p>W latach 2012-2018 był dziekanem tego Wydziału, a wcześniej przez 7 lat prodziekanem.</p>
      <p>W lipcu 2017 r. odmówił podpisania stanowiska dziekanów wydziałów prawa wyrażającego sprzeciw wobec wprowadzanych przez partię PiS zmian w systemie sądownictwa.</p>
      <p>26 listopada 2018, w związku z podjęciem przez Radę Wydziału Prawa i Administracji Uniwersytetu Gdańskiego uchwały autorstwa Radosława Giętkowskiego, wyrażającej sprzeciw wobec "działań zagrażających standardom demokratycznego państwa prawnego", zgłoszonej przez dr. hab. Jacka Wiewiorowskiego, podał się do dymisji.</p>
      <p><b>Prof. Jakub Stelina jest jednym z trzech kandydatów PiS do TK, obok Krystyny Pawłowicz i Stanisława Piotrowicza.</b> Zajął miejsce Roberta Jastrzębskiego, którego kandydatura została przez PiS wycofania w środę. Wcześniej Jastrzębski zajął miejsce Elżbiety Chojny-Duch, której kandydaturę wycofano jeszcze wcześniej. </p>
      <p>
        <a href="https://www.polsatnews.pl/wiadomosc/2019-11-20/pis-ma-wycofac-kolejna-kandydature-do-tk-mamy-komentarz-chojny-duch/">
          <b>Zobacz: "Śpieszmy się kochać kandydatów do TK, tak szybko odchodzą" . Chojna-Duch o wycofaniu kandydatury Jastrzębskiego</b>
        </a>
      </p>
      <p>
        <b>"Udają uczciwych, rzetelnych i bezstronnych sędziów"</b>
      </p>
      <p>Premier Mateusz Morawiecki przekazał w czwartek, że konsultowane były z nim kandydatury Krystyny Pawłowicz i Stanisława Piotrowicza na sędziów TK.</p>
      <p>Pytany był o słowa prezydenta Andrzeja Dudy ze spotkania w Brojcach (Zachodniopomorskie) i czy te słowa wyznaczają strategię kampanii wyborczej. Prezydent mówił, że w sądownictwie - również w Sądzie Najwyższym - są osoby, które nie tylko były członkami partii komunistycznej przed 1989 r., ale "są też tacy, którzy splamili się tym, że byli funkcjonariuszami partyjnymi w stanie wojennym - jako sędziowie".</p>
      <p>- Dzisiaj udają uczciwych, rzetelnych i bezstronnych sędziów - ocenił. - Powtórzę jeszcze raz i nie zawaham się tego powiedzieć: czas najwyższy, żeby tacy ludzie z naszego wymiaru sprawiedliwości odeszli raz na zawsze i nie straszyli już swoją obecnością ani obywateli Polski, ani naszych sąsiadów - oświadczył na spotkaniu prezydent.</p>
      <p>Morawiecki poprosił, aby nie pytać go "co do kwestii pana prezydenta". - Mogę tylko powiedzieć, że z panem prezydentem dzielimy wspólny system wartości oceny naszej historii głębszej, bliższej nam, jak również sposobu naprawy państwa, sposobu usprawniania państwa polskiego - powiedział szef rządu.</p>
      <p>
        <a href="https://www.polsatnews.pl/wiadomosc/2019-11-20/jakzez-ludzie-maja-przestrzegac-prawa-jesli-sedziowie-prawa-nie-przestrzegaja/?ref=wyszukiwarka">
          <b>Zobacz: "Jakżeż ludzie mają przestrzegać prawa, jeśli sędziowie prawa nie przestrzegają"</b>
        </a>
      </p>
      <p>3 grudnia kończy się kadencja trzech sędziów TK wybranych w czasach rządów PO-PSL: Marka Zubika, Piotra Tulei i Stanisława Rymara. Zgodnie z regulaminem Sejmu, wnioski w sprawie kandydatów do TK składa się marszałkowi w terminie 30 dni przed upływem kadencji.</p>
      <p>Opozycja nie zgłosiła swoich kandydatów do TK.</p>
      <p>W czwartek jej posłowie podtrzymali stanowisko, iż Pawłowicz i Piotrowicz "nie spełniają wymogów prawnych do zasiadania w TK".</p>
      <p>
        <b>Szczerba: trzeba bić na alarm</b>
      </p>
      <p>- Jeśli zostaną wybrani do Trybunału Konstytucyjnego, to stanie się to ze złamaniem prawa - powiedziała na konferencji prasowej Gasiuk-Pihowicz. Zaznaczyła, że kandydat, aby mógł zostać wybrany do TK, powinien mieć mniej niż 65 lat. - Jest to wymóg bezwzględny - urzędu nie może pełnić sędzia, który skończył 65. rok życia - stwierdziła posłanka KO.</p>
      <p>Przestrzegała, że jeśli Piotrowicz i Pawłowicz zostaną wybrani do TK, to w przyszłości może to skutkować tym, że wyroki Trybunału, które zapadną przy ich udziale, zostaną uznane za nieistniejące.</p>
      <p>Poseł Szczerba przywołał dwie ekspertyzy prawne autorstwa profesorów prawa: Marcina Matczaka i Marka Chmaja. - One mówią wprost: bezwzględnym warunkiem formalnym dla ubiegania się o stanowisko sędziego TK jest wiek (...) Nie jest możliwe, aby 67-letnia Krystyna Pawłowicz i 67-letni Stanisław Piotrowicz ubiegali się o stanowisko nie spełniając tego podstawowego warunku - podkreślił poseł.</p>
      <p>Szczerba dowodził ponadto, że byli posłowie PiS nie spełniają też innych przewidzianych prawem warunków do zasiadania w TK, m.in. dotyczących nieskazitelności charakteru i wyróżniania się wiedzą prawniczą. </p>
      <p>- Szanowni państwo, prawda brutalna jest taka: Nowogrodzka kieruje polityków PiS do Trybunału Konstytucyjnego. Trzeba bić na alarm - powiedział poseł KO.</p>
      <p>
        <a href="https://www.polsatnews.pl/wideo/jakimowiczowi-puscily-nerwy-zazadal-wyproszenia-goscia-ze-skandalistow_6759802/">WIDEO - Jakimowiczowi puściły nerwy. Zażądał wyproszenia gościa ze "Skandalistów"</a>
      </p>
      <figure>
        <img src="https://r.dcs.redcdn.pl/http/o2/redefine/cp/jb/jb8efeyjz3jqeyq43kqzorhj6fc9tg84.jpg"/>
      </figure>
    </article>
  </body>
</html>