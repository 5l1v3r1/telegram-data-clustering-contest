<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/592869/%E0%A6%86.-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%B8%E0%A6%AE%E0%A7%8D%E0%A6%AE%E0%A7%87%E0%A6%B2%E0%A6%A8%E0%A7%87-%E0%A6%B8%E0%A6%AC-%E0%A6%97%E0%A6%A3%E0%A6%A4%E0%A6%BE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BF%E0%A6%95-%E0%A6%A6%E0%A6%B2-%E0%A6%86%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3-%E0%A6%AA%E0%A6%BE%E0%A6%AC%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T18:15:00+00:00"/>
    <meta property="og:title" content="আ. লীগের সম্মেলনে সব গণতান্ত্রিক দল আমন্ত্রণ পাবে: নাসিম"/>
    <meta property="og:description" content="আওয়ামী লীগের সম্মেলন নির্ধারিত সময়ে অনুষ্ঠিত হবে বলে জানিয়েছেন দলটির সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম। তিনি বলেন, &amp;lsquo;দলের আসন্ন জাতীয় সম্মেলনে দেশের সব গণতান্ত্রিক দলকে আমন্ত্রণ জানানো হবে। তবে স্বাধীনতাবিরোধীরা আমন্ত্রণ পাবে না।&amp;rsquo;বৃহস্পতিবার (২১ নভেম্বর)..."/>
  </head>
  <body>
    <article>
      <h1>আ. লীগের সম্মেলনে সব গণতান্ত্রিক দল আমন্ত্রণ পাবে: নাসিম</h1>
      <address><time datetime="2019-11-21T18:15:00+00:00">21 Nov 2019, 18:15</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2015/12/11/884938d359a3364ba234b20cc2f64c1f-nasim.jpg"/>
        <figcaption>মোহাম্মদ নাসিম (ফাইল ছবি)</figcaption>
      </figure>
      <p>আওয়ামী লীগের সম্মেলন নির্ধারিত সময়ে অনুষ্ঠিত হবে বলে জানিয়েছেন দলটির সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম। তিনি বলেন, ‘দলের আসন্ন জাতীয় সম্মেলনে দেশের সব গণতান্ত্রিক দলকে আমন্ত্রণ জানানো হবে। তবে স্বাধীনতাবিরোধীরা আমন্ত্রণ পাবে না।’<br/>বৃহস্পতিবার (২১ নভেম্বর) রাতে রাজধানীর ধানমন্ডিতে আওয়ামী লীগ সভাপতির রাজনৈতিক কার্যালয়ে সম্মেলন উপলক্ষে গঠিত অভ্যর্থনা উপকমিটির বৈঠকে তিনি এসব কথা বলেন।<br/>মোহাম্মদ নাসিম বলেন, ‘আওয়ামী লীগ উপমহাদেশের অন্যতম প্রচীন ও ঐতিহ্যবাহী রাজনৈতিক দল। নির্ধারিত সময়ে এ দলের সম্মেলন ও নেতৃত্ব নির্বাচন হয়।’ <br/>আওয়ামী লীগের সিনিয়র এই নেতা বলেন, ‘প্রধানমন্ত্রী শেখ হাসিনার নেতৃত্বে দেশ দ্রুত এগিয়ে যাচ্ছে।’ তিনি বলেন, ‘সব অপশক্তিকে মাঠে-ময়দানে ও নির্বাচনে পরাজিত করতে শক্তিশালী সংগঠনের বিকল্প নেই। আসন্ন সম্মেলনে বঙ্গবন্ধু কন্যার নেতৃত্বে শক্তিশালী ও গতিশীল কমিটি গঠন করা হবে।’<br/>বৈঠকে অভ্যর্থনা উপ-কমিটির সদস্য সচিব ও শিক্ষামন্ত্রী ডা. দীপু মনি সম্মেলনে কারা উপস্থিত থাকবেন তার একটি তালিকা প্রণয়নের জন্য উপ-কমিটির কয়েকজন সদস্যকে দায়িত্ব দেওয়ার প্রস্তাব দেন। <br/>অভ্যর্থনা উপ-কমিটির আহ্বায়ক মোহাম্মদ নাসিমের সভাপতিত্বে বৈঠকে আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, অ্যাম্বাসেডর ড. জামির, আন্তর্জাতিক সম্পাদক শাম্মী আহমেদ প্রমুখ উপস্থিত ছিলেন।</p>
      <p> </p>
      <footer>/এমএইচবি/আইএ/</footer>
    </article>
  </body>
</html>