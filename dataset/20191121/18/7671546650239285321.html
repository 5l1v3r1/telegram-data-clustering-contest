<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914698"/>
    <meta property="og:site_name" content="Dnevnik"/>
    <meta property="article:published_time" content="2019-11-21T18:30:00+00:00"/>
    <meta property="og:title" content="V Franciji prvo sojenje policistu zaradi nasilja nad rumenimi jopiči"/>
    <meta property="og:description" content="V Franciji se je danes začel prvi sodni proces proti policistu zaradi nasilja nad rumenimi jopiči. Obtožen je, da je proti protestnikom vrgel kamen. Grozi mu do tri leta zapora in 45.000 evrov globe. Njegov odvetnik zahteva opustitev obtožnice."/>
  </head>
  <body>
    <article>
      <h1>V Franciji prvo sojenje policistu zaradi nasilja nad rumenimi jopiči</h1>
      <address><time datetime="2019-11-21T18:30:00+00:00">21 Nov 2019, 18:30</time> by <a rel="author">STA</a></address>
      <p>
        <b>V Franciji se je danes začel prvi sodni proces proti policistu zaradi nasilja nad rumenimi jopiči. Obtožen je, da je proti protestnikom vrgel kamen. Grozi mu do tri leta zapora in 45.000 evrov globe. Njegov odvetnik zahteva opustitev obtožnice.</b>
      </p>
      <p>44-letnega policista so med protesti 1. maja posneli, kako je vrgel kamen. Na posnetku se ne vidi, kje je kamen pristal, niti ali je koga zadel. Obtožen je »namernega nasilja s strani uradne osebe«. Če bo obsojen, lahko prejme do tri leta zapora in globo v višini 45.000 evrov.</p>
      <p>Njegov odvetnik Laurent Boguet je zatrdil, da so bili prvomajski protesti »zelo nasilni«. Protestniki so v policiste metali kamenje. Obtoženega policista, ki prihaja iz Toulousa, posredoval pa je v Parizu, je kamen zadel obraz. Pri tem je bil huje poškodovan. Odvetnik je zahteval opustitev sojenja in pojasnil, da v tem primeru ni nobenega tožnika.</p>
      <p>V policijskem sindikatu SGP so tožilstvo obtožili, da skuša policista predstaviti kot grešnega kozla. Zatrdili so, da je policist deloval v samoobrambi.</p>
      <p>Gre za prvi sodni proces zaradi policijskega nasilja na protestih rumenih jopičev, ki trajajo že eno leto. Organ, pristojen za nadzor dela policistov, preiskuje 212 primerov domnevnega policijskega nasilja na protestih. Okoli 70 odstotkov teh preiskav so že zaključili in dokumentacijo poslali pariškemu tožilstvu, da bi odločilo, ali bodo nadaljevali postopek.</p>
      <p>Sojenje proti še enemu policistu, ki je protestnika 1. maja udaril v obraz, naj bi se začelo v prihodnjih tednih.</p>
      <p>V nedeljo je sicer minilo natanko eno leto od začetka protestov rumenih jopičev. Tedaj se je na protestih, ki jih je sprožilo dviganje cen goriva, zbralo več kot 280.000 ljudi. Po enem letu se je število protestnikov precej zmanjšalo. Okoli 30.000 ljudi se je na francoskih ulicah zbralo tudi minuli konec tedna. Aretirali so okoli 250 ljudi.</p>
      <p>Proteste je predvsem v prvih mesecih zaznamovalo nasilje. Poškodovanih je bilo okoli 2500 protestnikov in okoli 1800 pripadnikov varnostnih sil. Policisti so uporabljali gumijaste naboje, pri čemer je okoli 20 ljudi izgubilo oko. Eden od protestnikov je oko izgubil tudi v soboto.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914195/svet/v-franciji-ob-obletnici-gibanja-rumenih-jopicev-napetosti-med-protestniki-in-policijo"/>
        <a href="https://www.dnevnik.si/1042909553/svet/francoska-policija-s-solzivcem-proti-rumenim-jopicem-v-toulousu-"/>
      </related>
    </article>
  </body>
</html>