<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/jose-mourinho-konustu-tottenhama-asla-gitmem-257383h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T18:15:00+00:00"/>
    <meta property="og:title" content="Jose Mourinho konuştu: &quot;Tottenham'a asla gitmem...&quot;"/>
    <meta property="og:description" content="Totenham'a gelmesinin ardından konuşan tecrübeli teknik adam Jose Mourinho, &quot;Tottenham'a asla gitmem&quot; sözlerinin hatırlatılması üzerine &quot;Bunu Chelsea beni kovmadan önce söyledim&quot; ifadelerini kullandı."/>
  </head>
  <body>
    <article>
      <h1>Jose Mourinho konuştu: "Tottenham'a asla gitmem..."</h1>
      <address><time datetime="2019-11-21T18:15:00+00:00">21 Nov 2019, 18:15</time> by <a rel="author">Yeni Çağ Gazetesi</a></address>
      <p>
        <b>Totenham'a gelmesinin ardından konuşan tecrübeli teknik adam Jose Mourinho, "Tottenham'a asla gitmem" sözlerinin hatırlatılması üzerine "Bunu Chelsea beni kovmadan önce söyledim" ifadelerini kullandı.</b>
      </p>
      <p>Tottenham'ın başına getirilen Portekizli Mourinho, göreve gelmesinin ardından ilk basın toplantısını düzenledi. </p>
      <p>Tottenham'daki şampiyonluk şansıyla ilgili konuşan Mourinho,<b> "Bu sezon değil ancak gelecek sezon şampiyon olabiliriz. </b>Eğer bunu başarabilirsek benden dolayı değil, birlikte çalışmanın sonucunda olacak. Bu bir vizyon. Stat, antrenman sahası, akademi bu vizyonun parçaları" ifadelerini kullandı. </p>
      <p>Manchester United'daki görevinden ayrılması sonrasındaki 11 aylık dönemde düşünme fırsatı bulduğunu dile getiren Mourinho, "Analiz ettim, hazırlandım. Asla DNA'nızı kaybetmezsiniz. Bana ne hatalar yaptığımı sormayın. Geçmişteki hataları bir daha tekrarlamayacağım. Yeni hatalar yapacağım ama aynıları olmayacak." şeklinde görüş belirtti. </p>
      <p>Takımın mevcut kadrosundan memnun olduğunu aktaran Mourinho, yeni transfere ihtiyaç duymadığını, takımla daha fazla vakit geçirmek istediğini kaydetti. </p>
      <p>Mourinho, UEFA Şampiyonlar Ligi Finali'nde Liverpool'a kaybetmelerinin Tottenham kadrosunu etkileyip etkilemediğine ilişkin soruya, "<b>Bilmiyorum, daha önce hiç Şampiyonlar Ligi Finali kaybetmedim. Ama kolay olmadığını tahmin edebiliyorum." </b>yanıtını verdi. </p>
      <p>
        <b>"TOTTENHAM'A ASLA GİTMEM"</b>
      </p>
      <p>Portekizli teknik adam, Chelsea'de çalıştığı dönemdeki <b>"Tottenham'a asla gitmem."</b> sözünün hatırlatılması üzerine, <b>"Bunu onlar beni kovmadan önce söyledim. Bu, modern futbol."</b> ifadesini kullandı. </p>
      <p>Premier Lig'de 14 puanla 14. sırada yer alan Tottenham, başkent derbisinde cumartesi günü deplasmanda West Ham United ile karşılaşacak. </p>
      <related>
        <a href="https://www.yenicaggazetesi.com.tr/mourinho-ibrahimovici-tottenhama-mi-getiriyor-257185h.htm"/>
        <a href="https://www.yenicaggazetesi.com.tr/ingilrere-futbol-federasyonundan-heung-min-son-karari-255174h.htm"/>
        <a href="https://www.yenicaggazetesi.com.tr/andre-gomesin-ayagi-kirildi-taraftar-bakamadi-oyuncular-soka-girdi-254859h.htm"/>
        <a href="https://www.yenicaggazetesi.com.tr/tottenhamin-kalecisi-llorisin-kolu-kirildi-251370h.htm"/>
      </related>
    </article>
  </body>
</html>