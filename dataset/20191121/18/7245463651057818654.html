<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58745/na-marginesie-pecet-udzwignie-te-loty-i-mini-arthura-psoty.html"/>
    <meta property="og:site_name" content="CD-Action"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="[Na marginesie] Pecet udźwignie te loty i mini Arthura psoty?"/>
    <meta property="og:description" content="Manipolowanie rozmiarem Arthura Morgana, Sniper Elite: The Board Game, fabuła w Overwatchu 2, debiut Apex Legends wzorowany na Beyoncé i potencjalne wymagania Microsoft Flight Simulator."/>
  </head>
  <body>
    <article>
      <h1>[Na marginesie] Pecet udźwignie te loty i mini Arthura psoty?</h1>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Manipolowanie rozmiarem Arthura Morgana, Sniper Elite: The Board Game, fabuła w Overwatchu 2, debiut Apex Legends wzorowany na Beyoncé i potencjalne wymagania Microsoft Flight Simulator.</p>
      <p>Michael Chu, główny scenarzysta Overwatcha 2, w rozmowie z Game Informer zdradził, że Blizzard pragnie opowiedzieć historię „optymistyczną i podnoszącą na duchu”. Dodatkowo fabułę poznamy z perspektywy różnych bohaterów, a skupi się ona w dużym stopniu na relacjach między znanymi nam dobrze postaciami. Miło, ale z drugiej strony, ilu z nas gra w Overwatcha dla fabuły?</p>
      <hr/>
      <p>Brytyjskie Rebellion postanowiło poszerzyć swój asortyment i stworzyło nowy oddział firmy: Rebellion Unplugged (tutaj wstawcie jeden z wielu żartów muzycznych, którymi obrodził internet). Zajmie się on planszówkami związanymi z produkcjami studia. Na pierwszy ogień pójdzie sztandarowa seria developera – David Thompson i Duncan Molloy zaprojektują dla niego Sniper Elite: The Board Game. Będzie to „rywalizacyjna gra stealth action dla 2-4 graczy”. Więcej informacji wkrótce.</p>
      <hr/>
      <p>Arturo Castro, jeden z dyrektorów Respawn Entertainment, w rozmowie z GamesIndustry stwierdził, że decyzja o wypuszczenie Apex Legends bez wcześniejszej akcji marketingowej była inspirowana... sukcesami Beyoncé i Kanyego Westa. Logika jest taka: skoro oni mogą wydać płytę bez zapowiedzi i staje się ona z miejsca hitem, dlaczego nie postąpić tak samo? Cóż, przy całym moim szacunku dla dokonań Respawnu, są chyba jednak gwiazdami nieco innego formatu. Ale hej, udało się, więc może coś jest na rzeczy?</p>
      <hr/>
      <p>Potencjalnie najładniejsza gra świata, nowy Microsoft Flight Simulator, będzie miał niemałe wymagania – co do tego nie ma żadnych wątpliwości. Jeden z obecnych na niedawnym Inside Xbox miał okazję zagrać w tytuł firmy i podejrzał przy okazji specyfikację maszyny, na której był on odpalony w 4K (chociaż nie wiemy, w jakiej liczbie klatek działała gra). Oto co podejrzał:</p>
      <ul>
        <li>Karta graficzna – RTX 2080 Ti</li>
        <li>RAM – 32 GB</li>
        <li>Procesor – Intel i7 (przypuszczalnie 9700k)</li>
      </ul>
      <hr/>
      <p>Premiera Red Dead Redemption 2 na pecetach oprócz nie najlepszej optymalizacji przyniosła również co innego: eksplozję modów do gry. Jednym z nich jest Lenny's Simple Trainer pozwalający zmienić całą górę rzeczy – od prostego włączenia Godmode'a, przez spawnowanie dowolnych przedmiotów (w tym również pociągów) i zmienianie pogody, aż po manipulowanie rozmiarem głównego bohatera. Modyfikację znajdziecie <a href="https://www.rdr2mods.com/file/42-lennys-simple-trainer/">TUTAJ</a>, poniżej możecie zobaczyć, jak bardzo skrzywdziła Arthura Morgana dziennikarka Eurogamera, Emma Kent:</p>
      <figure>
        <iframe data-src="https://twitter.com/GoneEFK/status/1197528880141230080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>