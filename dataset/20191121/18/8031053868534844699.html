<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%81%cf%89%cf%83%ce%b9%ce%ba%ce%ae-%cf%80%cf%81%ce%b5%cf%83%ce%b2%ce%b5%ce%af%ce%b1-%ce%b5%ce%bd%ce%b1%ce%bd%cf%84%ce%af%ce%bf%ce%bd-%ce%b7%cf%80%ce%b1-%ce%b7-%ce%b5%ce%bb%ce%bb%ce%ac%ce%b4%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T18:29:15+00:00"/>
    <meta property="og:title" content="Ρωσική πρεσβεία εναντίον ΗΠΑ: «Η Ελλάδα δεν έχει ανάγκη από συμβουλές τρίτων» – Διαβεβαιώσεις για τη συνεργασία Αθήνας-Gazprom"/>
    <meta property="og:description" content="Η ρωσική πρεσβεία στην Αθήνα έσπευσε να διαβεβαιώσει τη στενή συνεργασία Ελλάδας – Gazprom, εκφράζοντας την πεποίθηση ότι οι ελληνικές επιχειρήσεις θα συνεχίσουν να προμηθεύονται το ρωσικό αέριο, σε κάτι που φαίνεται πως αποτελεί τη συνέχεια του «πολέμου» ΗΠΑ-Ρωσίας σε ελληνικό έδαφος."/>
  </head>
  <body>
    <article>
      <h1>Ρωσική πρεσβεία εναντίον ΗΠΑ: «Η Ελλάδα δεν έχει ανάγκη από συμβουλές τρίτων» – Διαβεβαιώσεις για τη συνεργασία Αθήνας-Gazprom</h1>
      <address>
        <time datetime="2019-11-21T18:29:15+00:00">21 Nov 2019, 18:29</time>
      </address>
      <p>
        <b>Η ρωσική πρεσβεία στην Αθήνα έσπευσε να διαβεβαιώσει τη στενή συνεργασία Ελλάδας – Gazprom, εκφράζοντας την πεποίθηση ότι οι ελληνικές επιχειρήσεις θα συνεχίσουν να προμηθεύονται το ρωσικό αέριο, σε κάτι που φαίνεται πως αποτελεί τη συνέχεια του «πολέμου» ΗΠΑ-Ρωσίας σε ελληνικό έδαφος.</b>
      </p>
      <p>
        <b>Οι ρωσικές διαβεβαιώσεις συνοδεύτηκαν από σκληρές δηλώσεις κατά των ΗΠΑ, όπου εμμέσως φάνηκε να εννοείται αμερικανική απόπειρα ελέγχου στο εσωτερικό της χώρας μας. Η ενέργεια και οι στρατηγικές τοποθεσίες που διαθέτει η Ελλάδα την έχουν φέρει στο επίκεντρο της παγκόσμιας γεωπολιτικής και φυσικά ανάμεσα στα συμφέροντα ΗΠΑ-Ρωσίας.</b>
      </p>
      <p>Νέες διαβεβαιώσεις για τη συνεργασία Ελλάδας – Gazprom έδωσε στη δημοσιότητα η πρεσβεία της Ρωσίας στην Αθήνα, απαντώντας στις «νέες, αβάσιμες επιθέσεις αξιωματούχων των ΗΠΑ κατά της Ρωσίας».</p>
      <p>
        <b>Μεταξύ άλλων, η ρωσική διπλωματική αποστολή εξέφρασε την απόλυτη ικανοποίηση της Μόσχας για το γεγονός ότι «η Ελλάδα εδώ και δεκαετίες αποτελεί έναν σταθερό εταίρο στον τομέα του φυσικού αερίου».</b>
      </p>
      <p>«Οι ελληνικές επιχειρήσεις το προμηθεύονται ευχαρίστως και θα το λαμβάνουν και στο μέλλον σε ποσότητες που οι ίδιες επιθυμούν. Δεν έχουμε ανάγκη από συμβουλές τρίτων» έσπευσε να προσθέσει η ρωσική πρεσβεία.</p>
      <p>
        <b>Η αναφορά της ρωσικής πρεσβείας αφορά τις παραινέσεις διπλωματών των ΗΠΑ για τη χρήση του «Νότιο Διάδρομου Αερίου» (ΝΔΑ), ο οποίος φιλοδοξεί να μεταφέρει φυσικό αέριο από το Αζερμπαϊτζάν στην Ευρώπη.</b>
      </p>
      <p>Πρόκειται για ένα project, το οποίο έχει τη σαφή στήριξη των ΗΠΑ, με τον πρόεδρο Τραμπ να κάνει λόγο για ένα «απίστευτο επίτευγμα που θα εξασφαλίσει την ενεργειακή ασφάλεια της Ευρώπης».</p>
      <p>
        <b>Αξίζει να σημειωθεί ότι η Ουάσιγκτον έχει επανειλημμένως ταχθεί εναντίον του νέου ρωσικού αγωγού «Nord Stream 2», ο οποίος θα μεταφέρει φυσικό αέριο από τη Ρωσία στη Γερμανία και την υπόλοιπη Ευρώπη, μέσω της Βαλτικής – και παρακάμπτοντας τα ουκρανικά εδάφη.</b>
      </p>
      <h3>Πυρά και για το εκκλησιαστικό ζήτημα</h3>
      <p>Ωστόσο, η ρωσική πρεσβεία στην Αθήνα έθιξε και το ζήτημα της ορθόδοξης εκκλησίας, μετά τις τελευταίες εξελίξεις που αφορούσαν τη σχισματική «νέα εκκλησία» της Ουκρανίας.</p>
      <p>
        <b>«Πολύ περισσότερο δεν έχουν κανένα νόημα οι έξωθεν συμβουλές σχετικά με την κατάσταση στον ορθόδοξο κόσμο, ειδικά από τις χώρες εκτός αυτού» τονίστηκε, χαρακτηριστικά, στη σχετική ανακοίνωση.</b>
      </p>
      <p>Υπενθυμίζεται ότι Ιερά Σύνοδος της Ρωσικής Ορθόδοξης Εκκλησίας αποφάσισε να βάλει «stop» στο προσκύνημα επισκοπών της Ελληνικής Ορθόδοξης Εκκλησίας, των οποίων οι επικεφαλής αναγνωρίζουν τη «νέα εκκλησία» της Ουκρανίας, αλλά και να σταματήσει τη μνημόνευση του Αρχιεπίσκοπου Αθηνών, Ιερώνυμου.</p>
      <p>Είχε προηγηθεί η απόφαση της Ιεράς Συνόδου της Εκκλησίας της Ελλάδος να αναγνωρίσει την αυτοκεφαλία της σχισματικής εκκλησίας της Ουκρανίας, ενώ την Κυριακή, ο προκαθήμενος της Ελληνικής Εκκλησίας μνημόνευσε για πρώτη φορά τον επικεφαλής της «νέας εκκλησίας» Επιφάνιο.</p>
      <p>
        <b>Στις 6 Ιανουαρίου, ο Οικουμενικός Πατριάρχης Βαρθολομαίος παρέδωσε τον τόμο της αυτοκεφαλίας στη νεοσυσταθείσα «ουκρανική εκκλησία». Η Ρωσική Ορθόδοξη Εκκλησία, μαζί με την Ορθόδοξη Εκκλησία της Ουκρανίας του Πατριαρχείου Μόσχας, αρνήθηκαν να αναγνωρίσουν αυτή την απόφαση.</b>
      </p>
      <p>Το Πατριαρχείο της Μόσχας περιέγραψε την κατάσταση ως «νομιμοποίηση του σχίσματος», προειδοποιώντας ότι θα έχει καταστροφικές συνέπειες και θα επηρεάσει εκατομμύρια χριστιανών στην Ουκρανία και σε άλλες χώρες.</p>
      <p>Από την πλευρά του, ο υπουργός Εξωτερικών της Ρωσίας, Σεργκέι Λαβρόφ, μετά την πρόσφατη συνάντησή του με τον Έλληνα ομόλογό του, Νίκο Δένδια, στη Μόσχα, δήλωσε τα εξής για το ζήτημα της αναγνώρισης της σχισματικής εκκλησίας από την Ιεραρχία της Εκκλησίας της Ελλάδας: «Θεωρώ ότι η εξωτερική επιρροή είναι προφανής».</p>
    </article>
  </body>
</html>