<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/spolecnost/slovo-roku-klimaticka-nouze-oxfordsky-slovnik_1911211832_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T18:32:00+00:00"/>
    <meta property="og:title" content="Obratem roku oxfordských slovníkářů je ‚stav klimatické nouze‘. Užívá se stonásobně víc než vloni"/>
    <meta property="og:description" content="V užším výběru měli tvůrci oxfordských slovníků také „klimatickou krizi“, „klimatickou akci“, „popírání klimatických změn“, „vyhynutí“ či „globální oteplování“."/>
  </head>
  <body>
    <article>
      <h1>Obratem roku oxfordských slovníkářů je ‚stav klimatické nouze‘. Užívá se stonásobně víc než vloni</h1>
      <address><time datetime="2019-11-21T18:32:00+00:00">21 Nov 2019, 18:32</time> by <a rel="author">ČTK</a></address>
      <p>
        <b>Slovem roku v anglofonním prostředí se podle vydavatelů oxfordských slovníků stalo spojení „stav klimatické nouze“ (climate emergency). Frekvence užití obratu se podle nich za posledních 12 měsíců zvýšila stonásobně, informoval ve čtvrtek list The Guardian. Spojení se podle lexikografů za poslední rok stalo z „relativně neznámého“ jedním z nejznámějších termínů roku 2019, kterému se ve veřejné debatě věnovala značná pozornost.</b>
      </p>
      <p>Stav klimatické nouze se definuje jako „situace, ve které je vyžadován naléhavý zásah, aby se zmírnily nebo zastavily změny klimatu a aby se zabránilo potenciálně nevratnému poškození životního prostředí, které z ní plyne“.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/spolecnost/deti-slovo-roku-trendy-brexit-donald-trump-adolf-hitler-jednorozec-lenochod_1906130843_kro"/>
      </related>
      <p>Takový stav vyhlásily stovky měst po celém světě, včetně kupříkladu Prahy 6 či Prahy 7. Mnohdy se přidaly i celé regiony či státy - Skotsko, Kanada nebo Francie.</p>
      <p>V užším výběru měli tvůrci oxfordských slovníků také „klimatickou krizi“, „klimatickou akci“, „popírání klimatických změn“, „vyhynutí“ či „globální oteplování“.</p>
      <p>V loňském roce se slovem roku v anglofonním prostředí stal výraz „toxický“, v roce 2017 výraz „youthquake“, který označuje „významnou kulturní, politickou nebo sociální změnu, která vyplývá z aktivit či vlivu mladých lidí“.</p>
      <p>Na počátku listopadu své slovo roku zveřejnili také vydavatelé anglického výkladového Collinsova slovníku. U nich zvítězilo slovní spojení „klimatická stávka“.</p>
      <figure>
        <iframe data-src="https://twitter.com/anyuser/status/1197452390439493639" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zivotni-styl/spolecnost/cestina-20-martin-kavka-slovnik-rozhovor-lucie-vyborna_1904011720_kro"/>
        <a href="https://www.irozhlas.cz/zivotni-styl/spolecnost/britanie-anglictina-oxfordsky-slovnik-neologismy_1902061032_jak"/>
      </related>
    </article>
  </body>
</html>