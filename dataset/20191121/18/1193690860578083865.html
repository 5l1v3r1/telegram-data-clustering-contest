<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/arakhamiia-shchodo-zapysiv-truby-op-povynen-kontroliuvaty-rozsliduvannia-rezonansnykh-sprav-203240.html"/>
    <meta property="og:site_name" content="5 канал"/>
    <meta property="article:published_time" content="2019-11-21T18:29:00+00:00"/>
    <meta property="og:title" content="Арахамія щодо записів Труби: ОП повинен контролювати розслідування резонансних справ"/>
    <meta property="og:description" content="ОП може збирати усіх силовиків і вимагати від них, щоб вони почали працювати, а не удавати, що працюють, – наголосив нардеп"/>
  </head>
  <body>
    <article>
      <h1>Арахамія щодо записів Труби: ОП повинен контролювати розслідування резонансних справ</h1>
      <address>
        <time datetime="2019-11-21T18:29:00+00:00">21 Nov 2019, 18:29</time>
      </address>
      <p>Офіс Президента може збирати силовиків та вимагати ефективного розслідування резонансних справ. Про це повідомив голова фракції "Слуга народу" Давид Арахамія, коментуючи опублікування записів із кабінету директора ДБР Романа Труби, передає "5 канал".</p>
      <figure>
        <iframe src="https://www.youtube.com/embed/Ug-pOJiONtI" width="745" height="451" data-service="Youtube" scrolling="no"/>
      </figure>
      <p>За словами Арахамії, контролювати роботу правоохоронців необхідно, щоб пришвидшити їхню роботу.</p>
      <p>"Зараз, враховуючи те що коїться і як люди – наші виборці – вимагають справедливості і посадок корупціонерів, я вважаю, що ОП може збирати на постійній основі усіх силовиків і вимагати від них транслювати ці вимоги суспільства, щоб вони почали працювати, а не удавати, що працюють. В ОП є повноваження законні – робити нагляд по резонансних питаннях. Наприклад, убивство Гандзюк. Чи має право ОП давити на силовиків, щоб вони розслідували цю справу? Чи убивство Шеремета? Якщо немає, то навіщо тоді збираються під ОП пікети?" – заявив Арахамія.</p>
      <blockquote>Нагадуємо, 19 листопада<a href="https://www.5.ua/polityka/dopyt-poroshenka-spravy-maidanu-ta-pryvatbank-u-merezhu-zlyly-zapysy-proslushky-z-kabinetu-truby-zmi-203133.html"> в мережі з'явилися аудіозаписи розмов</a>, які нібито вів директор Державного бюро розслідувань Роман Труба. На записах посадовець розмовляє начебто з різними чиновниками Офісу президента. Зокрема доповідає про стан розслідування справ Майдану, проваджень щодо п'ятого президента Петра Порошенка та колишньої виконувачки обов'язків міністра охорони здоров'я Уляни Супрун. <a href="https://www.5.ua/polityka/trubu-prorvalo-krasnomovnyi-komentar-holovy-dbr-shchodo-zapysiv-proslushky-z-ioho-kabinetu-203160.html">Труба заявив, що аудіозаписи є підробками</a>, і йти у відставку наміру не має.</blockquote>
      <p> </p>
    </article>
  </body>
</html>