<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/varga-judit-bevandorlaspartiak-kontra-legitim-szuveren-hatarvedelem-ugyben-a-strasbourgi-birosag-a-kormanynak-adott-igazat-2490686"/>
    <meta property="og:site_name" content="hírTV"/>
    <meta property="article:published_time" content="2019-11-21T18:41:00+00:00"/>
    <meta property="og:title" content="Varga Judit: Bevándorláspártiak kontra legitim, szuverén határvédelem ügyben a strasbourgi bíróság a kormánynak adott igazat"/>
    <meta property="og:description" content="A két bangladesi férfit a Helsinki Bizottság képviselte."/>
  </head>
  <body>
    <article>
      <h1>Varga Judit: Bevándorláspártiak kontra legitim, szuverén határvédelem ügyben a strasbourgi bíróság a kormánynak adott igazat</h1>
      <address><time datetime="2019-11-21T18:41:00+00:00">21 Nov 2019, 18:41</time> by <a rel="author">MTI</a></address>
      <h4>A strasbourgi Emberi Jogok Európai Bíróságának (EJEB) Nagykamarája két menedékkérő ügyében másodfokon megállapította, hogy a tranzitzónában való tartózkodás nem számít jogellenes fogva tartásnak és a tranzitzónában való elhelyezés körülményei nem ütköznek az embertelen bánásmód tilalmába - nyilatkozta Varga Judit igazságügyi miniszter csütörtökön az MTI-nek.</h4>
      <p>Elmondta: a két bangladesi férfit a Helsinki Bizottság képviselte. A kormány álláspontja szerint a jogi támadás mögött az áll, hogy a bevándorláspártiak továbbra is próbálják nyomás alatt tartani Magyarországot és lebontani a határvédelmet. Ennek fontos része a tranzitzóna, amely szabályozott, ellenőrzött körülmények között ad lehetőséget az ország területére való legális belépéséhez és a menekültügyi eljárás elindításához. A magyar hatóságok a munkájukat végzik. A tranzitzóna elleni politikai és jogi támadások folyamatosak - emelte ki.</p>
      <p>Az EJEB megállapította, hogy a kérelmezők önként léptek a tranzitzónába, jogosan tartották őket ott a hatóságok és onnan szabadon visszatérhettek Szerbiába. Emellett a tranzitzónában történő elhelyezés körülményei tekintetében sem sérült az embertelen bánásmód tilalma. A Nagykamara döntésével az ügy vizsgálata jogerősen lezárult - tette hozzá.</p>
      <p>A miniszter felidézte: az ügy előzménye, hogy Ilias és Ahmed, két bangladesi férfi, 2015. szeptember 15-én menedékkérelmet nyújtott be Magyarország déli határán. A hatóságok a röszkei tranzitzónában helyezték el őket úgy, hogy Magyarország irányában nem tudtak tovább haladni. Október 8-án a két férfi Szerbia irányában elhagyta a tranzitzónát.</p>
      <p>Varga Judit szerint a "nagy jelentőségű döntéssel kudarcot vallottak a magyar bevándorlás politikát és határvédelmet ért politikai és jogi támadások". A tranzitzónák szabályozott, ellenőrzött körülmények között adnak lehetőséget az ország területére való legális belépéshez és a menekültügyi eljárás elindításához. A tranzitzónában senki sincs fogva tartva, oda saját szabad akaratukból lépnek be azok, akik menedékkérelmet akarnak benyújtani a magyar hatóságokhoz, és addig vannak ott, amíg az eljárás le nem zárul, vagy amíg nem távoznak onnan.</p>
      <p>Az ügy a kormány kérésére került a Nagykamara elé, mert az az európai jogfejlődés szempontjából jelentős kérdéseket vetett fel. A Nagykamara az EJEB héttagú kamarája által 2017. március 14-én hozott ítéletével szemben a fogva tartás kérdésében Magyarországnak adott igazat - fejtette ki a miniszter.</p>
      <p>MTI</p>
      <p> </p>
    </article>
  </body>
</html>