<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/francuska-najveci-izvoznik-vina-medju-zemljama-eu/"/>
    <meta property="og:site_name" content="Krstarica"/>
    <meta property="article:published_time" content="2019-11-21T18:15:00+00:00"/>
    <meta property="og:title" content="Francuska najveći izvoznik vina među zemljama EU"/>
    <meta property="og:description" content="PARIZ - Francuska je prošle godine potvrdila poziciju najvećeg izvoznika vina među zemljama EU, ostavljajući daleko iza sebe Italiju i Španiju, pokazuju"/>
  </head>
  <body>
    <article>
      <h1>Francuska najveći izvoznik vina među zemljama EU</h1>
      <address><time datetime="2019-11-21T18:15:00+00:00">21 Nov 2019, 18:15</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PARIZ – Francuska je prošle godine potvrdila poziciju najvećeg izvoznika vina među zemljama EU, ostavljajući daleko iza sebe Italiju i Španiju, pokazuju podaci evropske kancelarije za statistiku, objavljeni povodom dana francuskog mladog crvenog vina „božole nuvo“ (beaujolais nouvea), prenosi portal Seebiz.</p>
      <p>U 2018. članice EU izvezle su vino ukupne vrednosti 22,7 milijardi evra.</p>
      <p>Oko polovine je izvezeno u zemlje izvan EU, među kojima prednjače SAD koje su uvezle vino u vrednosti od 3,8 milijardi evra.</p>
      <p>Slede Švajcarska i Kina u koje je iz EU prošle godine izvezeno vino u vrednosti od po milijardu evra.</p>
      <p>Evropski izvoz vina u Kanadu dostigao je vrednost od 900 miliona evra, a među značajnim uvoznicima su bili i Japan i Hong Kong koji su uvezli vino u vrednosti od po 800 miliona evra.</p>
      <p>Francuska je u 2018. izvezla vino u zemlje izvan EU u vrednosti od 5,4 milijardi evra. Na drugom mestu je Italija sa 3,1 milijardom evra, a na trećem Španija sa 1,2 milijardi eura vrednim izvozom vina izvan EU.</p>
      <p>U 2018. godini u EU je prodato oko 15 milijardi litara vina, uključujući penušavo vino, porto i grožđani mošt, iz evropske proizvodnje.</p>
      <p>Najveći proizvodači bili su Italija, Španija i Francuska, a slede Portugalija, Nemačka i Mađarska.</p>
      <p>Ukupno su zemlje EU prošle godine uvezle vino u vrednosti 13,4 milijarde evra, a među državama članicama EU najveća uvoznica vina u 2018. bila je Velika Britanija, sa vrednošću uvoza vina izvan EU od 1,2 milijardi evra.</p>
      <p>Slede Nemačka sa 300 miliona evra, zatim Holandija i Francuska sa vrednošću uvoza vina izvan EU od po 200 miliona evra.</p>
      <p>(Tanjug)</p>
    </article>
  </body>
</html>