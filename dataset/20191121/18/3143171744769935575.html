<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/video/per-vivere-si-muore-nel-porto-di-naxos-lopera-che-invita-allintegrazione-e-alla-fratellanza.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T18:49:23+00:00"/>
    <meta property="og:title" content="“Per vivere si muore”, nel porto di Naxos l’opera che invita all’integrazione e alla fratellanza"/>
    <meta property="og:description" content="Completato l'intervento di arte pubblica realizzato da Danilo Bucchi per Emergence Festival"/>
  </head>
  <body>
    <article>
      <h1>“Per vivere si muore”, nel porto di Naxos l’opera che invita all’integrazione e alla fratellanza</h1>
      <address><time datetime="2019-11-21T18:49:23+00:00">21 Nov 2019, 18:49</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Completato l'intervento di arte pubblica realizzato da Danilo Bucchi per Emergence Festival</i>
      </p>
      <figure>
        <video src="https://www.tempostretto.it/wp-content/uploads/2019/11/Opera_Porto-2.mp4"/>
      </figure>
      <p>GIARDINI NAXOS – Con la realizzazione dell’opera monumentale di arte pubblica dell’artista <b>Danilo Bucchi </b>su tutta la parete del porto di Giardini Naxos, si sono conclusi i lavori della nona edizione di Emergence Festival, la manifestazione curata dal Giuseppe Stagnitta col patrocinio del Comune.</p>
      <p>L’opera, lunga circa 270 metri e alta 10 metri, dal titolo “Per vivere si muore”, affronta il tema dell’integrazione e la fratellanza tra i popoli, vista non come problema ma come necessità dell’uomo, inevitabilmente spinto da una pulsione verso la mobilità alla ricerca di mondi migliori.</p>
      <p>L’artista ha interagito con l’opera già esistente realizzata da <b>Boris Hoppek</b> nel 2017 durante il G7 di Taormina, il suo <b>“Negritos”</b> rappresenta un uomo di colore in mare. <b>L’intervento di Bucchi ha l’ambizione di creare un racconto narrativ</b>o, attraverso i suoi personaggi rappresentativi del suo lavoro segnico, che tenteranno di salvare questo personaggio che sta annegando in mare aperto.</p>
      <p>I lavori sono stati realizzati grazie all’impegno del sindaco del Comune di Giardini Naxos, Nello Lo Turco, e del vicesindaco Carmelo Giardina con il supporto della Guardia Costiera e di tutti i cittadini.</p>
      <p><b>Alla realizzazione dell’opera hanno preso parte anche alcuni allievi dell’Accademia di Belle Arti di Catania</b> con cui l’Associazione Culturale Emergence, organizzatrice del Festival, ha firmato un protocollo di intesa. Coordinati dal direttore Vincenzo Tromba e dalla professoressa Daniela Costa hanno preso parte ai lavori Marco Stella, Enrico Liuzzo, Felice Agozzino e Mirko D’Antoni. I colori sono stati forniti dal Centro Colori Store di Catania.</p>
      <p>“Credo che il titolo “Per vivere si muore” – spiega Danilo Bucchi – racconti l’opera nella sua natura più intima. <b>È un lavoro che dedico al coraggio, alla fratellanza e all’importanza della vita</b>“.</p>
      <p>Per l’organizzatore Giuseppe Stagnitta si tratta di “un’opera molto importante sia per la sua dimensione che per la sua posizione: un porto siciliano in un paese turistico internazionale È stato, dunque, doveroso proporre un’opera d’arte contemporanea significativa, con l’attenzione di chi vuole comunicare al mondo dei contenuti importanti e necessari in questo momento storico, parlando il linguaggio artistico attuale ed internazionale”. </p>
    </article>
  </body>
</html>