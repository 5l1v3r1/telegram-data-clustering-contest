<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/d-koytsoympas-na-dynamosei-i-syllogiki-drasi-o-agonas-i-diekdikisi-gia-ta-aytonoita/"/>
    <meta property="og:site_name" content="ert.gr"/>
    <meta property="article:published_time" content="2019-11-21T18:42:07+00:00"/>
    <meta property="og:title" content="Δ. Κουτσούμπας: Να δυναμώσει η συλλογική δράση, ο αγώνας, η διεκδίκηση για τα αυτονόητα"/>
    <meta property="og:description" content="Σε συνεστίαση στα Ιωάννινα μίλησε ο γενικός γραμματέας της Κεντρικής Επιτροπής του ΚΚΕ Δημήτρης Κουτσούμπας."/>
  </head>
  <body>
    <article>
      <h1>Δ. Κουτσούμπας: Να δυναμώσει η συλλογική δράση, ο αγώνας, η διεκδίκηση για τα αυτονόητα</h1>
      <address><time datetime="2019-11-21T18:42:07+00:00">21 Nov 2019, 18:42</time> by <a rel="author">Νάσος Μπράτσος</a></address>
      <p>Σε συνεστίαση στα Ιωάννινα μίλησε ο γενικός γραμματέας της Κεντρικής Επιτροπής του ΚΚΕ Δημήτρης Κουτσούμπας.</p>
      <p>O κ. Κουτσούμπας τόνισε μεταξύ άλλων: «Και δω στην Ήπειρο, αλλά και σε όλη την Ελλάδα, δίνουμε τη μάχη παντού σε κάθε πόλη και χωριό, σε κάθε τόπο δουλειάς, σε κάθε γειτονιά, στα σχολεία και στις σχολές, για να δυναμώσει η συλλογική δράση, ο αγώνας, η διεκδίκηση για τα αυτονόητα, για όλα αυτά που μπορεί και πρέπει σήμερα να έχει ο λαός μας για να ζήσει.</p>
      <p>Δίνουμε τη μάχη για να μη μπει ο λαός μας κάτω από τη σημαία των στόχων του κεφαλαίου, να βγει μπροστά, να βάλει στο επίκεντρο τις δικές του πραγματικές ανάγκες, τα δικά του δικαιώματα. Να σηκώσει τη δική του σημαία, να περπατήσει το δικό του δρόμο, για να πάρει αυτός την εξουσία. Εδώ βρίσκεται η ελπίδα, η προοπτική για το λαό.</p>
      <p>Κρατάμε ζωντανή την ελπίδα, υπολογίζοντας ότι βρισκόμαστε μπροστά σε νέα προβλήματα, ότι η κατάσταση είναι σύνθετη και δύσκολη, εξακολουθεί να σηματοδοτείται από τις αντεπαναστατικές ανατροπές».</p>
      <p>Συνεχίζοντας ο κ. Κουτσούμπας δήλωσε πως: «Ήδη ο λαός μας έχει αρκετά δείγματα για να καταλάβει τι σημαίνει γι’ αυτόν και τα παιδιά του η υλοποίηση των δεσμεύσεων της ΝΔ ως κυβέρνηση. Γιατί η μείωση φόρων, η προσέλκυση επενδύσεων και η αποκατάσταση του αισθήματος ασφάλειας, που έκανε σημαία της προεκλογικά η ΝΔ και ο Μητσοτάκης, δεν είναι τίποτα άλλο παρά η υλοποίηση της αντιδραστικής πολιτικής για λογαριασμό του κεφαλαίου, η οποία πάει χέρι – χέρι με την ένταση του αυταρχισμού και της καταστολής.</p>
      <p>Αλήθεια για ποια μείωση των φόρων μιλάει η κυβέρνηση της ΝΔ; Γιατί το φορολογικό της νομοσχέδιο, που ίδια ονομάζει «Φορολογική μεταρρύθμιση με αναπτυξιακή διάσταση για την Ελλάδα του αύριο», το μόνο που κάνει είναι να μετατρέπει όλο και περισσότερο τη φορολογία σε μέσο εξυπηρέτησης των επιδιώξεων των επιχειρηματικών ομίλων.</p>
      <p>Κι ενώ ήδη υπάρχουν ειδικά φορολογικά καθεστώτα, δηλαδή φοροαπαλλαγές κι άλλα προνόμια ευνοϊκά για κλάδους της οικονομίας όπως είναι εφοπλιστές, ενώ ήδη οι μεγάλες επιχειρήσεις συμμετέχουν μόνο κατά 7% στο σύνολο των φορολογικών εσόδων, τώρα η κυβέρνηση της ΝΔ έρχεται να τους μειώσει κι άλλο τους φορολογικούς συντελεστές από το 28% στο 24% και για τα διανεμόμενα κέρδη από το 10% στο 5%!!!</p>
      <p>Οι όποιες παρεμβάσεις για τα λαϊκά εισοδήματα επιχειρούν να νομιμοποιήσουν στη λαϊκή συνείδηση ένα άδικο φορολογικό σύστημα, το οποίο γίνεται ακόμα πιο αντιλαϊκό, αφού τελικά οι εργαζόμενοι, τα λαϊκά στρώματα θα συνεχίζουν να πληρώνουν το 93% των φορολογικών εσόδων, θα συνεχίζουν δηλαδή να ματώνουν και σε συνθήκες καπιταλιστικής ανάκαμψης για τα κέρδη των λίγων, των εκμεταλλευτών.</p>
      <p>Μια επιπλέον απόδειξη είναι ο ίδιος ο κρατικός προϋπολογισμός, όπου ενώ τα φορολογικά έσοδα προβλέπεται να είναι αυξημένα καλά 800 εκ. ευρώ το 2020, οι επιχειρήσεις θα πληρώσουν 550 εκ. ευρώ λιγότερο από το 2019, παρά το γεγονός ότι θα έχουν περισσότερα κέρδη.</p>
      <p>Ποιος θα πληρώσει για άλλη μια φορά το μάρμαρο; Η εργατική τάξη, ο λαός. Που όχι μόνο θα βάλει βαθιά το χέρι στην τσέπη για να πληρώσει τα αυξημένα φορολογικά έσοδα, θα πληρώσει και για την υγεία, την πρόνοια, την παιδεία, αφού οι κρατικές δαπάνες παραμένουν παγωμένες, ενώ οι ελλείψεις σε υποδομές και πάνω απ’ όλα σε προσωπικό είναι πολύ μεγάλες».</p>
      <p>Σε άλλο σημείο της ομιλίας του ο γενικός γραμματέας της ΚΕ του ΚΚΕ επισήμανε: «Γι’ αυτό και η ΝΔ προχώρησε ένα βήμα παραπέρα από τον ΣΥΡΙΖΑ, σε μια νέα μορφή καταστολής του εργατικού – συνδικαλιστικού κινήματος, με ωμή παρέμβαση του κράτους στις συνδικαλιστικές οργανώσεις.</p>
      <p>Καταστολή του εργατικού – συνδικαλιστικού κινήματος είναι οι ενώσεις προσώπων, αυτό το κρατικό εργαλείο που μπαίνει στην υπηρεσία των εργοδοτών, για να τσακιστούν οι μισθοί, να γενικευτεί η ευελιξία.</p>
      <p>Κατάργηση των συλλογικών διαπραγματεύσεων είναι ο νόμος Βρούτση της ΝΔ, που διατήρησε η κυβέρνηση του ΣΥΡΙΖΑ και προβλέπει τον καθορισμό του κατώτατου μισθού από τον Υπουργό, ο οποίος πλέον έχει εν λευκώ εξουσιοδότηση να μην αφήσει τίποτε όρθιο.</p>
      <p>Στόχος τους οι εξαιρέσεις από τις ελάχιστες συλλογικές συμβάσεις εργασίας να γίνουν ο κανόνας, δηλαδή επέκταση παντού των ειδικών οικονομικών ζωνών, δηλαδή εργατικά γκέτο παντού.</p>
      <p>Έχουν μάλιστα το θράσος να βαφτίζουν “δημοκρατία” τις αλλαγές στο συνδικαλιστικό νόμο. Από που κι ως που θεωρείται δημοκρατία να έχει το Υπουργείο Εργασίας το μητρώο των συνδικαλιστικών οργανώσεων, λες και είναι παράρτημα της ασφάλειας;».</p>
      <p>Φωτο αρχείου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/d-koytsoympas-egklimatiki-i-politiki-olon-ton-kyverniseon-sto-prosfygiko/"/>
        <a href="https://www.ert.gr/perifereiakoi-stathmoi/komotini/anakoinosi-kalesma-toy-kke-an-m-thrakis-gia-to-metanasteytiko/"/>
        <a href="https://www.ert.gr/eidiseis/ellada/politiki/n-papanastasis-na-dosei-i-kyvernisi-taxidiotika-eggrafa-se-prosfyges-metanastes-audio/"/>
        <a href="https://www.ert.gr/perifereiakoi-stathmoi/kavala/kavala-ekdilosi-toy-kke/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/periodeia-tis-laikis-syspeirosis-stis-pligeises-perioches/"/>
        <a href="https://www.ert.gr/eidiseis/ellada/politiki/ta-kommata-gia-ton-eortasmo-tis-exegersis-toy-polytechneioy/"/>
      </related>
    </article>
  </body>
</html>