<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3325143"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-21T18:11:00+00:00"/>
    <meta property="og:title" content="הותר לפרסום: הפסיכולוג החשוד בעבירות מין בילדים - עידן קוסובסקי"/>
    <meta property="og:description" content="בית המשפט העליון התיר לפרסום את שמו של הפסיכולוג, שעל פי החשד ביצע מעשים מגונים ומעשי סדום בזמן שטיפל בילדים בבאר שבע...."/>
  </head>
  <body>
    <article>
      <h1>הותר לפרסום: הפסיכולוג החשוד בעבירות מין בילדים - עידן קוסובסקי</h1>
      <address><time datetime="2019-11-21T18:11:00+00:00">21 Nov 2019, 18:11</time> by <a rel="author">יואב איתיאל</a></address>
      <figure>
        <img src="https://img.wcdn.co.il/f_auto,w_700,t_18/2/9/4/5/2945564-46.jpg"/>
        <figcaption>ד"ר עידן קוסובסקי (צילום מסך מתוך: עושים סדר בחינוכית)</figcaption>
      </figure>
      <p>הפסיכולוג החשוד בעבירות מין בילדים שבהם טיפל הוא ד"ר עידן קוסובסקי - כך הותר היום (חמישי) לפרסום על ידי בית המשפט העליון. לפי החשד, קוסובסקי ביצע עבירות של מעשים מגונים ומעשי סדום לפני כמה שנים, בזמן שהתגורר וטיפל בילדים בבאר שבע.</p>
      <p>הפסיכולוג, בן כ-50 ותושב זכרון יעקב, נעצר בתחילת החודש, ובמהלך החקירה המשטרה טענה כי החשד נגדו התחזק. תושבי זכרון יעקב קיבלו את ההודעה על מעצרו בתדהמה ואמרו כי מדובר בפסיכולוג מוערך, שגם אשתו עוסקת במקצוע. באחד הדיונים בהארכת מעצרו, אמר נציג המשטרה כי הוגשו נגדו תלונות של ארבעה גברים, שהיו קטינים בעת ביצוע המעשים. על פי החשדות של המשטרה, המעשים החלו בשנות ה-90. בהמשך התלונן עליו אדם נוסף, שטען כי הפסיכולוג הטריד את בנו.</p>
      <h3>עוד בנושא:</h3>
      <p>
        <a href="https://news.walla.co.il/item/3322069">החשד לעבירות מין בילדים: הפסיכולוג מהצפון שוחרר לביתו בתנאים מגבילים</a>
      </p>
      <figure>
        <img src="https://img.wcdn.co.il/f_auto,w_700,t_18/2/1/4/6/2146804-46.jpg"/>
        <figcaption>בית המשפט העליון (צילום: נועם מושקוביץ)</figcaption>
      </figure>
      <p>לפני שבועיים, בית משפט השלום בבאר שבע החליט לשחרר אותו בתנאים מגבילים בהסכמת המשטרה, לאחר שזו התייעצה עם הפרקליטות והתברר כי חלה התיישנות על העבירות שבהן הוא חשוד. עם זאת, המשטרה הורתה לפסיכולוג שלא להיפגש או ליצור קשר עם המתלוננים, לא לטפל בקטינים ללא נוכחות מבוגר בחדר וביקשה כי יתייצב לחקירה ככל שידרש.</p>
      <p>היום, בית המשפט העליון דחה את בקשתו של קוסוקבסקי לאסור את פרסום שמו ופרטיו. "עם התרת פרסום השם והפרטים אנו מבקשים מכל מי שיש בידו חשד כי נפגע להגיש תלונה בתחנת המשטרה <br/>הקרובה למקום מגוריו", נמסר מהמשטרה.</p>
      <p>קוסובסקי משרת כמה רשויות מקומיות, בין היתר בשירות הפסיכולוגי של אגף החינוך בעיריית חיפה. מעיריית חיפה נמסר לוואלה! NEWS בתגובה כי "עיריית חיפה מצויה בקשר מול גורמי האכיפה השונים ופועלת לפי הנחייתם. מעבר לכך העירייה אינה יכולה להתייחס לטענות דרך התקשורת".</p>
      <p>זה לא מקרה יחיד, ד"ר יוסי לזר בן ה-49 ששימש בשירות הפסיכולוגי החינוכי של עיריית חיפה נעצר בחשד לעבירות מין ב-2015. באפריל 2019 בית משפט השלום בקריית שמונה גזר עליו שנתיים מאסר בפועל בגין מעשים מגונים ועבירות נוספות בסטודנט שלו במכללת תל חי.</p>
    </article>
  </body>
</html>