<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362135/iza-juga-stadiona-rajko-mitic-zvezdini-petlici-u-graficaru-bez-poraza"/>
    <meta property="og:site_name" content="kurir.rs"/>
    <meta property="article:published_time" content="2019-11-21T18:08:00+00:00"/>
    <meta property="og:title" content="IZA JUGA STADIONA RAJKO MITIĆ: Zvezdini petlići u Grafičaru bez poraza!"/>
    <meta property="og:description" content="Dečaci rođeni 2007. godine koji nose dres našeg razvojnog tima Grafičara završili su polusezonu kao lideri na tabeli Prve lige petlića grupa B sa maksimalnim učinkom od deset ostvarenih pobeda."/>
  </head>
  <body>
    <article>
      <h6 class="kicker">BRAVO!</h6>
      <h1>IZA JUGA STADIONA RAJKO MITIĆ: Zvezdini petlići u Grafičaru bez poraza!</h1>
      <address>
        <time datetime="2019-11-21T18:08:00+00:00">21 Nov 2019, 18:08</time>
      </address>
      <p>
        <b>Dečaci rođeni 2007. godine koji nose dres našeg razvojnog tima Grafičara završili su polusezonu kao lideri na tabeli Prve lige petlića grupa B sa maksimalnim učinkom od deset ostvarenih pobeda.</b>
      </p>
      <p>Petlići koji dres našeg razvojnog tima su bili sjajni čitave polusezone i prvi deo takmičenja završili sa maksimalnim učinkom od deset trijumfa. Izabranici Miloša Đorđevića su time iza sebe ostavili Partizan, Teleoptik, Brodarac, Zemun i druge beogradske ekipe koje se takmiče u Prvoj ligi petlića grupa B.</p>
      <p>Upravo su crveno-beli dečaci koji nose dres Grafičara u Partizanu imali najvećeg konkurenta za lidersku poziciju, ali su u direktnom duelu savladali crno-bele rezultatom 3:0, golovima Topalovića, Pavlovića i Nikolića. Miloš Đorđević ističe zadovoljstvo polusezonom u kojoj su njegovi puleni prikazali sjajnu igru i veliki talenat:</p>
      <p>- Prezadovoljan sam. Odigrali smo sjajnu polusezonu i na tom putu ostvarili sve pobede. Kvalitetan rad od početka pripremnog perioda nas je doveo u situaciju da budemo na čelu tabele i veoma smo ponosni zbog toga. Posebno mi je draga pobeda nad večitim rivalom. Mi smo Partizan pobedili tri puta u deset dana, što kroz prvenstvo, što kroz turnire. Rezultat nije u prvom planu, već razvoj igrača, a dečaci koje ja treniram pokazuju veliki potencijal - rekao je Đorđević koji u stručnom štabu ima još i Slavena Progovečkog, trenera golmana.</p>
      <p>Statistika kaže da su naši petlići postizali pet pogodaka po meču u proseku, dok su na svakoj trećoj utakmici primali golove. Rezultati koje beleže dečaci rođeni 2007. godine pokazuju da Crvena zvezda ima svetlu budućnost.</p>
      <p>- Trudimo se da na svakoj utakmici budemo što efikasniji. Fokusiramo se najviše na tehničke elemente u toku treninga jer je to preduslov za bilo koji taktički zahtev. Učimo ih naravno i osnovnim taktičkim stvarima, a naš rad sa njima se odrazio i kroz statističke podatke. Sjajno su vaspitani, disciplinovani i sa dobrim radnim navikama, a pohvale zbog toga idu njihovim roditeljima. O talentu je suvišno pričati, iz dana u dan pokazuju da ga imaju, kao uostalom i sva deca koja su u našoj Omladinskoj školi - podvukao je Đorđević.</p>
      <p>Dečaci koji su tokom prve polusezone nosili dres Grafičara su: Pavle Bekonja, Uroš Nikolić, Mirko Leković, Aleksandar Eremić, Pavle Krstić, Andrej Pavlović, Mladen Grujić, Uroš Milosavljević, Aleksandar Miketić, Dimitrije Nikolić, Petar Popović, Todor Topalović, Andrej Marić, Milan Đaković, Pavle Savić, Aleksandar Karajlović, Mihajlo Karlovčanin, Dušan Veličković, Đorđe Maslać, Uroš Sandulović, Nikola Konatar, Vukan Stevanović, Boris Crnojević, Uroš Blagojević, Strahinja Bobovac, Nikola Babić, Uroš Đorđević, Lazar Miladinović, Andrej Popov.</p>
      <p>Kurir sport </p>
    </article>
  </body>
</html>