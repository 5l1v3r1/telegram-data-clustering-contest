<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/serie-a/article/1417184/milan-napoli-ta-arnitika-rekor"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T18:32:00+00:00"/>
    <meta property="og:title" content="Μίλαν - Νάπολι: Τα αρνητικά ρεκόρ"/>
    <meta property="og:description" content="Ροσονέρι εναντίον Παρτενοπέι το Σάββατο και όλα τα αποτελέσματα είναι πιθανά αφού καμία από τις δύο ομάδες δε βρίσκεται σε καλή κατάσταση."/>
  </head>
  <body>
    <article>
      <h1>Μίλαν - Νάπολι: Τα αρνητικά ρεκόρ</h1>
      <h2>Ροσονέρι εναντίον Παρτενοπέι το Σάββατο και όλα τα αποτελέσματα είναι πιθανά αφού καμία από τις δύο ομάδες δε βρίσκεται σε καλή κατάσταση.</h2>
      <address><time datetime="2019-11-21T18:32:00+00:00">21 Nov 2019, 18:32</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η Serie A ξαναρχίζει με ενδιαφέροντα ματς και ένα από αυτά θα γίνει το Σάββατο στο San Siro. Εκεί, η Μίλαν θα υποδεχθεί τη Νάπολι και μια ματιά στα στατιστικά επιβεβαιώνει ότι οι ομάδες των Στέφανο Πιόλι και Κάρλο Αντσελότι θέλουν να αποφύγουν τα χειρότερα... </p>
      <p>Συγκεκριμένα, οι Ροσονέρι που πραγματοποιούν το χειρότερο τους ξεκίνημα από το 1941-42, έχουν 7 ήττες σε 12 αγωνιστικές και αν χάσουν ξανά τότε για πρώτη φορά στην ιστορία τους οι ήττες θα είναι 8 έπειτα από 13 αγωνιστικές. Οι Μιλανέζοι είναι χωρίς νίκη κόντρα στη Νάπολι στα τελευταία τέσσερα παιχνίδια στο San Siro, εκεί όπου φέτος έχουν τρεις ήττες σε πέντε αγώνες. </p>
      <p>Οι Παρτενοπέι, από την άλλη πλευρά, μετράνε πέντε σερί ματς χωρίς νίκη, είναι το χειρότερο τους σερί από το 2016 και αν γίνουν έξι οι αγώνες το Σάββατο θα... επιστρέψουν στο 2013. Για να συμβεί αυτό, για να έρθει η νίκη για τους Ναπολιτάνους, μάλλον θα πρέπει να δείξει τον καλό του εαυτό ο Λορέντσο Ινσίνιε, ο οποίος έχει βάλει 6 γκολ στη Μίλαν και είναι ο... τρίτος μεγαλύτερος τιμωρός τους στη νυν Serie A, μετά τους Ντομένικο Μπεράρντι (8 γκολ) και Πάουλο Ντιμπάλα (7 γκολ). </p>
      <p>Ολοι αυτοί οι αριθμοί, σχετίζονται με ένα Μίλαν-Νάπολι, στο οποίο οι γηπεδούχοι είναι στη 14η θέση με 13 βαθμούς και οι φιλοξενούμενοι στην 7η με 19, πράγμα που σημαίνει ότι η βαθμολογική συγκομιδή τους, συνολικά, είναι η χαμηλότερη από το 2007-08, όταν και επέστρεψαν στη Serie A οι Παρτενοπέι.</p>
      <p>Φωτογραφίες: Getty Images / Ideal Image.</p>
    </article>
  </body>
</html>