<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sulcis-iglesiente/2019/11/21/iglesias-costretta-a-letto-dopo-un-infarto-disposta-la-visita-per-136-955409.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T18:22:11+00:00"/>
    <meta property="og:title" content="Iglesias, costretta a letto dopo un infarto: disposta la visita per l'invalidità"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sanità</h6>
      <h1>Iglesias, costretta a letto dopo un infarto: disposta la visita per l'invalidità</h1>
      <h2>La donna, 90 anni, vive a casa della figlia e del genero</h2>
      <address><time datetime="2019-11-21T18:22:11+00:00">21 Nov 2019, 18:22</time> by <a rel="author" href="https://www.unionesarda.it/autore/cinzia_simbula/315" target="_blank">Cinzia Simbula</a></address>
      <p>Ha avuto un infarto cinque mesi fa, in coincidenza con il suo novantesimo compleanno, e da allora Giannetta Aru è costretta a letto, totalmente dipendente dagli altri.</p>
      <p>Solo nei giorni scorsi, dopo la <a href="https://www.unionesarda.it/articolo/news-sardegna/sulcis-iglesiente/2019/11/06/pochi-medici-lunghe-attese-per-il-riconoscimento-dell-invalidita-136-949536.html">denuncia pubblica</a> dei familiari, la Assl ha disposto la visita medica per accertare la sua condizione, presupposto indispensabile per ottenere l'accompagnamento e un'assistenza adeguata.</p>
      <p>La novantenne vive a casa della figlia Laura e del genero, Antonello Palmas, nel centro storico di Iglesias: sono loro a prendersi cura di lei, dopo che le conseguenze dell'infarto del giugno scorso hanno reso impossibile il ritorno nella sua casa di Siliqua dove, fino a quel momento, viveva sola.</p>
      <p>"Siamo più sereni perché ora potrà avere tutte le cure che la sua condizione richiede - commenta Antonello Palmas, che sta seguendo le pratiche burocratiche e aveva raccontato pubblicamente del ritardo - il medico è stato molto gentile e ha potuto accertare lo stato di salute di mia suocera. Speriamo che, da questo momento, l'iter sia più rapido".</p>
      <p>A causare il ritardo della visita domiciliare per la verifica della condizione in cui si trova l'anziana è stata la carenza di medici nel servizio dell'Assl di Carbonia-Iglesias.</p>
    </article>
  </body>
</html>