<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/knigi/2019/11/21/radko-penev-dokosva-struni-te-ot-detstvoto.430396"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T18:51:00+00:00"/>
    <meta property="og:title" content="Радко Пенев докосва &quot;Струни&quot;-те от детството"/>
    <meta property="og:description" content="Нашумелият автор гостува в Пловдив, за да представи последния си роман | Dnes.bg"/>
  </head>
  <body>
    <article>
      <h1>Радко Пенев докосва "Струни"-те от детството</h1>
      <h2>Нашумелият автор гостува в Пловдив, за да представи последния си роман</h2>
      <address><time datetime="2019-11-21T18:51:00+00:00">21 Nov 2019, 18:51</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Радко Пенев, авторът на хитовите "Ритуалът" и "Грехът на Лилит", излиза от познатите жанрови рамки и създава болезнена притча за раните, които травмите от детството могат да оставят.</p>
      <p>Малко след излизането на "Струни" – виртуозния роман, който повдига неудобната тема за сексуалното насилие и незарастващите рани – морският капитан със звание втори офицер ще представи книгата и в Пловдив.</p>
      <p>Поканата е за 4 декември от 18.30 часа в "Сиела" – Mall Plovdiv. Да поговорим за опасните пътеки на живота, където  жестокостта поражда още жестокост. И само собствените избори могат да променят пътя ни и да спасят човешкото в душата ни.</p>
      <p>Съдбата не се нуждае от драматична обстановка, за да опустоши нечий живот. Нужен е само един облян от слънцето пазар и случаен поглед към съседната опашка. Един мъж и един поглед стигат, за да се смрази целият свят, времето да се разтегли и от процепите му да изпълзят дълбоко заровени спомени.</p>
      <p>Няколко момчета се оказват на грешното място, в грешното време. Години по-късно един мъж се сблъсква с мрачна тайна от миналото си на съседната опашка на пазара. Тази неочаквана среща предизвиква вихрушка от емоции и възкресява спомена за непростимото. Причината се намира само на седем крачки. Разстоянието до жадувано изкупление. И вечността на една вселена, за да вземеш решение.</p>
      <p>По професия Радко Пенев е морски офицер със звание капитан втори ранг, но това не му пречи ефикасно да съчетава отговорностите си по планиране на учения и операции с писането на успешни и харесвани книги. Докато морето и корабите са негово призвание по сърце, той намира удоволствие в създаването на заплетени, динамични сюжети с щипка мистика. Щастливо женен, с две деца, той работи и живее в родния Бургас</p>
      <p>Група момчета, улисани в игра, се оказват на грешното място, в неподходящо време. Това, което ще се случи с едното от тях, трябва да остане завинаги в миналото. Но какво е "минало"?</p>
      <p>Радко Пенев е различен, психологически дълбок и умел в роман, който ни отвежда в една хем далечна, хем до болка позната чужбина – детството. Там, за разлика от разкървавените колене и пукнатите глави, раните на сърцето не зарастват лесно.</p>
      <p> </p>
    </article>
  </body>
</html>