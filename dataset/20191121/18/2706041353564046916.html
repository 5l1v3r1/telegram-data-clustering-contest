<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220731/video-mourinho-ako-kouc-tottenhamu-zaujal-hned-v-prvom-rozhovore-vzdy-som-bol-skromny-clovek"/>
    <meta property="og:site_name" content="Športky.sk"/>
    <meta property="article:published_time" content="2019-11-21T18:20:00+00:00"/>
    <meta property="og:title" content="VIDEO Mourinho ako kouč Tottenhamu zaujal hneď v prvom rozhovore: Vždy som bol skromný človek"/>
    <meta property="og:description" content="LONDÝN - Keď portugalský futbalový tréner José Mourinho v roku 2003 prvýkrát prišiel do Anglicka, ihneď sa preslávil pamätnou vetou:"/>
  </head>
  <body>
    <article>
      <h1>VIDEO Mourinho ako kouč Tottenhamu zaujal hneď v prvom rozhovore: Vždy som bol skromný človek</h1>
      <address>
        <time datetime="2019-11-21T18:20:00+00:00">21 Nov 2019, 18:20</time>
      </address>
      <p>LONDÝN - Keď portugalský futbalový tréner José Mourinho v roku 2003 prvýkrát prišiel do Anglicka, ihneď sa preslávil pamätnou vetou: "Som výnimočný". Od tých čias mu to mnohí častokrát pripomenuli a tieto slová boli na pretrase aj v premiérovom interview 56-ročného rodáka zo Setúbalu od stredajšieho nástupu do funkcie kouča anglického klubu Tottenham Hotspur.</p>
      <p><i><b>"Mám dostatok pokory, aby som mohol správne analyzovať, čo som počas mojej kariéry urobil, nech ide o vývoj, problémy aj ich riešenia. Podstata každej analýzy nikdy nebola o obviňovaní niekoho iného a hľadaní príčin niekde inde,"</b></i> poznamenal Mourinho a na otázku, či s pribúdajúcim vekom už nie je taký drzý, vtipne odvetil: <i><b>"Vždy som bol skromný človek, iba vy ste si to nevšimli."</b></i></p>
      <p>Mourinho bol ostatných 11 mesiacov bez trénerského angažmánu. Vlani pred Vianocami ukončil pôsobenie v Manchestri United. <i><b>"Počas trénovania som urobil mnoho chýb. A urobím ďalšie. Tie mesiace neboli strata času. Mal som dostatok priestoru na premýšľanie, hodnotenie, prípravu aj predvídanie niektorých vecí. Z emocionálneho hľadiska prichádzam silnejší, som uvoľnenejší, motivovaný a pripravený pracovať. Myslím si, že hráči to počas doterajších dvoch dní, čo sme spolu strávili, mohli pocítiť,"</b></i> dodal.</p>
      <figure>
        <iframe src="https://www.youtube.com/embed/sWjC_BnKr0c" width="560" height="315" data-service="Youtube" scrolling="no"/>
      </figure>
      <p>V "kolíske futbalu" predtým dvakrát viedol aj FC Chelsea a mužstvo "The Blues" priviedol k trom prvenstvám v Premier League. Ďalšie by chcel pridať vo farbách "kohútov", ktorí na trofej v tejto súťaži čakajú od roku 1961. Vzhľadom na súčasné 14. miesto v ligovej tabuľke si však "Mou" dobre uvedomuje, že v aktuálnej sezóne 2019/2020 to určite nebude. <i><b>"Vyhrať Premier League v tejto sezóne je nemožné. Dá sa to však v tej budúcej," </b></i>dodal Mourinho, ktorý si debut na lavičke Tottenhamu odkrúti v sobotňajšom londýnskom derby na trávniku West Hamu United.</p>
      <footer><b>Zdroj:</b> SITA<br/><b>Foto:</b> profimedia.sk; Video: Spurs TV</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220669/mourinho-si-sklada-trenersky-stab-toto-budu-jeho-asistenti-na-lavicke-tottenhamu"/>
        <a href="https://sportky.zoznam.sk/c/220605/svet-futbalu-prebudeny-do-krasneho-dna-jose-mourinho-sa-vracia-na-manazersku-stolicku"/>
        <a href="https://sportky.zoznam.sk/c/219423/slavny-bayern-mnichov-lovi-noveho-manazera-v-hre-je-wenger-a-este-dve-zvucne-mena"/>
        <a href="https://sportky.zoznam.sk/c/219277/v-hre-same-zaujimave-mena-toto-su-horuci-kandidati-na-noveho-kormidelnika-bayernu"/>
      </related>
    </article>
  </body>
</html>