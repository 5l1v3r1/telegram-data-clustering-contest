<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/jaunaja-rigas-teatri-pirmizradi-piedzivos-hermana-jauniestudejums-ar-barisnikovu/"/>
    <meta property="og:site_name" content="skaties.lv"/>
    <meta property="article:published_time" content="2019-11-21T18:33:00+00:00"/>
    <meta property="og:title" content="Jaunajā Rīgas teātrī pirmizrādi piedzīvos Hermaņa jauniestudējums ar Barišņikovu"/>
    <meta property="og:description" content="Ceturtdien, 21. novembrī, pirmizrādi Jaunajā Rīgas teātrī (JRT) piedzīvos Alvja Hermaņa veidotā izrāde “Baltais helikopters” par pāvestu Benediktu XVI. Pāvestu atveido baletdejotājs Mihails Barišņikovs."/>
  </head>
  <body>
    <article>
      <h1>Jaunajā Rīgas teātrī pirmizrādi piedzīvos Hermaņa jauniestudējums ar Barišņikovu</h1>
      <address><time datetime="2019-11-21T18:33:00+00:00">21 Nov 2019, 18:33</time> by <a rel="author">Dana Albrehta , LNT Ziņas</a></address>
      <p>Ceturtdien, 21. novembrī, pirmizrādi Jaunajā Rīgas teātrī (JRT) piedzīvos Alvja Hermaņa veidotā izrāde “Baltais helikopters” par pāvestu Benediktu XVI. Pāvestu atveido baletdejotājs Mihails Barišņikovs.</p>
      <p>Šī teātrim nav pirmā sadarbība ar pasaulslaveno zvaigzni. Alvis Hermanis atzīst, – Barišņikovs lomai nebija jāpierunā. Izrādes sižets balstīts patiesos notikumos. Benedikts XVI jeb Jozefs Racingers pāvesta krēslā pavadīja astoņus gadus un ir pirmais pāvests, kurš pēdējo 600 gadu laikā pieņēma lēmumu pamest savu amatu. Oficiālā atkāpšanās versija par veselības problēmām un cienījamo vecumu ne visiem šķiet pārliecinoša.</p>
      <p>Bez Barišņikova pāvesta lomā uz skatuves darbojas arī māsa Tabianna, kuru atveido Guna Zariņa, savukārt pāvesta sekretāra lomā iejūtas Kaspars Znotiņš.</p>
      <p>Teātris jau saņēmis Rīgas Metropolijas Romas katoļu kūrijas pateicību par to, ka ar pietāti pieiets šiem baznīcas jautājumiem. Baznīcas kauna lietas apzināti šoreiz nav izceltas.</p>
      <p>“Jā, mēs izrādes laikā pedofilijas skandāliem tikai pieskaramies, mēs neķidājam šos jautājumu. Tādā ziņā, kas nāks uz izrādi un gaidīs, ka mēs dziļi un ilgi runājam par baznīca skandāliem, tā tas nav. Šajā izrādē Alvis paceļ to pašu veco jautājumu, uz kurieni Eiropai doties,” stāsta JRT aktieris Kaspars Znotiņš.</p>
      <p>Novembrī un decembrī JRT repertuārā ir 10 “Baltā helikoptera” izrādes. Jāpiebilst, ka izrādes tika izpārdotas dažu minūšu laikā.</p>
    </article>
  </body>
</html>