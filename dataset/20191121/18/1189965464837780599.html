<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260166/se-ekseliksi-i-kakokairia-stin-attiki-poy-yparxoyn-provlimata"/>
    <meta property="og:site_name" content="LiFO"/>
    <meta property="article:published_time" content="2019-11-21T18:17:00+00:00"/>
    <meta property="og:title" content="Σε εξέλιξη η κακοκαιρία στην Αττική - Πού υπάρχουν προβλήματα"/>
    <meta property="og:description" content="Ισχυρές βροχές και καταιγίδες στην Αθήνα"/>
  </head>
  <body>
    <article>
      <h1>Σε εξέλιξη η κακοκαιρία στην Αττική - Πού υπάρχουν προβλήματα</h1>
      <h2>Ισχυρές βροχές και καταιγίδες στην Αθήνα</h2>
      <address><time datetime="2019-11-21T18:17:00+00:00">21 Nov 2019, 18:17</time> by <a rel="author">NEWSROOM</a></address>
      <p>
        <b>Την Αττική πλήττει αυτή την ώρα το κύμα <a href="https://www.lifo.gr/tags/%CE%9A%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1">κακοκαιρίας</a>, που έχει ξεκινήσει τις προηγούμενες μέρες από τη δυτική Ελλάδα.</b>
      </p>
      <p>Συγκεκριμένα, ισχυρές καταιγίδες εκδηλώνονται αυτήν την ώρα στην Αθήνα, κυρίως στα βόρεια προάστια, αλλά και στα δυτικά της Αττικής. Ιδιαίτερα αυξημένη είναι η κίνηση σε κεντρικούς οδικούς άξονες της Αττικής λόγω της έντονης βροχόπτωσης, ενώ σύμφωνα με πληροφορίες, ήδη έκλεισε δρόμος στην Κηφισιά, λόγω θραύσης αγωγού ύδρευσης.</p>
      <p>Πιο αναλυτικά, στη λεωφόρο Κηφισίας, τον Κηφισό και την είσοδο της εθνικής οδού Αθηνών- Κορίνθου, στο ύψος του Σκαραμαγκά, παρατηρείται ιδιαίτερα αυξημένη κίνηση αυτή την ώρα, σύμφωνα με την ενημέρωση από την Διεύθυνση Τροχαίας Αττικής, λόγω της έντονης βροχόπτωσης.</p>
      <p>Παράλληλα, διακόπηκε, πριν από λίγο, η κυκλοφορία των οχημάτων στην οδό Κυριαζή, στην Κηφισιά, από τη συμβολή της με τη λεωφόρο Κηφισίας έως την οδό Αγίου Τρύφωνος, λόγω θραύσης αγωγού ύδρευσης. Όσον αφορά την Πυροσβεστική, έχει δεχθεί δύο κλήσεις, έως αυτή την ώρα, για κοπή δένδρων.</p>
      <p>Νωρίτερα, η ΕΜΥ, είχε προειδοποιήσει για επιδείνωση του καιρού από την Πέμπτη το μεσημέρι εκδίδοντας έκτακτο δελτίο καιρού. Μάλιστα, ο μετεωρολόγος Γιάννης Καλλιάνος αναφέρει ότι: «Περιμένουμε αρκετό νερό τις επόμενες ώρες στην Αττική και μάλιστα πολύ πιθανό είναι να εκδηλωθούν και τοπικές καταιγίδες. Μια μικρή προσοχή χρειάζεται».</p>
      <p>
        <b>Η πρόβλεψη του καιρού</b>
      </p>
      <p>Βροχές και καταιγίδες, πιθανώς κατά περιόδους έντονες, θα εκδηλωθούν μετά το μεσημέρι στο νομό Αττικής και στην πόλη της Αθήνας.</p>
      <p>Την ίδια ώρα, βροχές και σποραδικές καταιγίδες τοπικού χαρακτήρα εκδηλώνονται από το πρωί σε αρκετές περιοχές της νοτιοδυτικής και βορειοανατολικής Ελλάδας, αλλά με τα φαινόμενα να είναι κατά κανόνα ασθενή, σύμφωνα με το meteo του Εθνικού Αστεροσκοπείου Αθηνών. Όμως μετά το μεσημέρι και από τα νότια, σύμφωνα με τη μετεωρολογική υπηρεσία του Εθνικού Αστεροσκοπείου, ο καιρός θα παρουσιάσει επιδείνωση με βροχές και καταιγίδες που τοπικά θα είναι ισχυρές.</p>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/260085/ektakto-emy-proeidopoiisi-gia-kakokairia-erxontai-vroxes-kai-kataigides"/>
      </related>
    </article>
  </body>
</html>