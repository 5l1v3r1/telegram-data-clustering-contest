<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392197-%d7%91%d7%99%d7%9e%d7%99%d7%9f-%d7%9e%d7%92%d7%99%d7%91%d7%99%d7%9d-%d7%9c%d7%9b%d7%aa%d7%91-%d7%94%d7%90%d7%99%d7%a9%d7%95%d7%9d"/>
    <meta property="og:site_name" content="סרוגים"/>
    <meta property="article:published_time" content="2019-11-21T18:24:49+00:00"/>
    <meta property="og:title" content="בימין תומכים בנתניהו: &quot;זה לא מגיע לראש הממשלה&quot;"/>
    <meta property="og:description" content="בימין הגיבו באופן מינורי להחלטה על הגשת כתב האישום נגד ראש הממשלה. חלקם יצאו במתקפה נגד מערכת המשפט, לצד חיזוק ראש הממשלה. רג..........."/>
  </head>
  <body>
    <article>
      <h1>בימין תומכים בנתניהו: "זה לא מגיע לראש הממשלה"</h1>
      <h2>בימין הגיבו באופן מינורי להחלטה על הגשת כתב האישום נגד ראש הממשלה. חלקם יצאו במתקפה נגד מערכת המשפט, לצד חיזוק ראש הממשלה. רגב: "עשה נכון ראש הממשלה שקיבל החלטה להמשיך בתפקידו"</h2>
      <address><time datetime="2019-11-21T18:24:49+00:00">21 Nov 2019, 18:24</time> by <a rel="author">,</a></address>
      <p>לאחר ההכרעה על <u><a href="https://www.srugim.co.il/391995-%d7%9e%d7%a0%d7%93%d7%9c%d7%91%d7%9c%d7%99%d7%98-%d7%94%d7%9b%d7%a8%d7%99%d7%a2-%d7%9b%d7%aa%d7%91-%d7%90%d7%99%d7%a9%d7%95%d7%9d-%d7%a0%d7%92%d7%93-%d7%a8%d7%90%d7%a9-%d7%94%d7%9e%d7%9e%d7%a9%d7%9c">הגשת כתב אישום</a></u> נגד <u><a href="https://www.srugim.co.il/392253-%d7%a0%d7%aa%d7%a0%d7%99%d7%94%d7%95-%d7%99%d7%95%d7%a6%d7%90-%d7%9c%d7%9e%d7%9c%d7%97%d7%9e%d7%94-%d7%95%d7%91%d7%9e%d7%9c%d7%97%d7%9e%d7%94-%d7%99%d7%a9-%d7%a0%d7%a4%d7%92%d7%a2%d7%99%d7%9d">בנימין נתניהו</a></u>, במפלגות הימין הגיבו הערב (חמישי) להחלטה להעמיד את ראש הממשלה לדין בעבירות של שוחד, מרמה והפרת אמונים. בדבריהם הביעו תמיכה בראש הממשלה ותקפו את החלטת מערכת המשפט. בין המגיבים: תנועת ש"ס, בנט, שקד וסמוטריץ', אך הרב רפי פרץ ויהדות התורה שומרים על שתיקה.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"לחקור את החוקרים", הצהרת נתניהו נגד כתב האישום נגדו (קרדיט: קונטקט)</p>
      <p>בהודעה שהעבירו במפלגה ש"ס, היא נמסרה בשם התנועה ולא על ידי השר אריה דרעי. "אנו תומכים ומחזקים את ידיו של ראש הממשלה בנימין נתניהו", נכתב בהודעת המפלגה שהייתה הראשונה להגיב. "איש בעל זכויות עצומות בביטחון ובבניין מדינת ישראל. אדוני ראש הממשלה, אנו מאמינים ובטוחים שחפותך תוכח והצדק יצא לאור. חזק ואמץ, אל תערוץ ואל תחת. זה יום קשה למדינת ישראל. אנו מתפללים שמדינת ישראל תצא מהמשבר הקשה חזקה ומאוחדת.</p>
      <h3>זה לא מגיע לראש הממשלה נתניהו</h3>
      <p>יו"ר הימין החדש איילת שקד אמרה כי "לכל אדם עומדת חזקת החפות, וכך גם לנתניהו". שקד הוסיפה: "אין לנשיא שיקול דעת אם להטיל הרכבת ממשלה על מי שיתמכו בו 61 ח"כים. ההחלטה אם נתניהו ירכיב ממשלה בנסיבות המורכבות שאנו נמצאים בהן כיום – מסורה לחברי הכנסת בלבד".</p>
      <p>שר הביטחון, נפתלי בנט: "לילה כואב לעם ישראל. ‏רבים חשים שמה שקרה הערב לא מגיע לראש הממשלה נתניהו, אדם שהקדיש את כל חייו למען מדינת ישראל. ‏למעננו. ‏בערב זה חשוב לזכור את זכויותיו הגדולות. ‏הוא ראש הממשלה של מדינת ישראל, ועומדת לו חזקת החפות. ‏בתקופה סוערת זו נמשיך לשמור על ישראל בטוחה, מאוחדת וחזקה".</p>
      <p>בחשבון הטוויטר צייץ השר דודי אמסלם: "לא ניתן לשקר לנצח!", כשהוא מעלה תמונה שלו יחד עם נתניהו.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>הזדמנות לחזק את ראש הממשלה, רגב</p>
      <p>השרה <u><a href="https://www.srugim.co.il/337359-%d7%9e%d7%99%d7%a8%d7%99-%d7%a8%d7%92%d7%91-%d7%94%d7%90%d7%9e%d7%99%d7%a8%d7%94-%d7%a9%d7%9c-%d7%92%d7%93%d7%a2%d7%95%d7%9f-%d7%a1%d7%a2%d7%a8-%d7%9c%d7%90-%d7%91%d7%9e%d7%a7%d7%95%d7%9d">מירי רגב</a></u>: "זהו יום עצוב למדינת ישראל, כפי שתמיד אמרתי ואומר גם הערב לכל אדם עומדת זכות החפות עד שבית המשפט יחליט אחרת כך גם לראש הממשלה נתניהו. אמון הציבור בפרקליטות ובמשטרה נמצא בלב הסערה הציבורית, ישנן שאלות כבדות משקל שראש הממשלה מעלה, והן חייבות להתבהר עד תום, כדי למנוע מצב שבו הפרקליטות וחוקרי משטרה הם חסינים מביקורת והם כמובן לא מעל החוק.</p>
      <p>זו הזדמנות לחזק את ראש הממשלה ואת משפחתו בשעה קשה זו. ניתן היה להבחין גם בנאומו שהוא מדבר מדם ליבו. עשה נכון ראש הממשלה שקיבל החלטה להמשיך בתפקידו כפי שהחוק מאפשר לו, להלחם על צדקתו ועל שלטון הדמוקרטי במדינת ישראל ולהמשיך להוביל את מדינת ישראל".</p>
      <figure>
        <img src="https://www.srugim.co.il/i/wp-content/uploads/2019/11/0156548__w204h120q80.png"/>
      </figure>
      <h4>עוד באותו נושא</h4>
      <h4>מנדלבליט הכריע: נתניהו יואשם בשוחד בתיק 4000</h4>
      <p>לכתבה המלאה בסרוגים &gt;<br/>27</p>
      <p>"לקרוא את כתב האישום ולפחד. מגישים כתב אישום נגד רה"מ על שוחד כאשר כתב האישום מאולץ ומופרך" אמר ח"כ שלמה קרעי (הליכוד). "היועמ"ש לא הצליח לסתום עם האצבע את שטף הטרלול והניסיון להפיכה שלטונית באמצעות צבא של פרקליטים. צבא המונהג על ידי אדם אחד ששם לו למטרה להדיח ראש ממשלה מכהן".</p>
      <p>"רה"מ חף מפשע עד שיוכח אחרת" הבהיר. "הוא ימשיך לכהן כי כך קובע החוק ואף שופט בג"צ לא יעז להתערב בזה. יש ציבור גדול מאוד שישמור על החוק במקום אלו שאמונים עליו באופן רשמי ומעלו בתפקידם".</p>
      <figure>
        <img src="https://www.srugim.co.il/i/wp-content/uploads/2019/11/WhatsApp-Image-2019-11-21-at-19.44.52__w1980.jpeg"/>
      </figure>
      <h4>עוד באותו נושא</h4>
      <h4>"את ההחלטה קיבלתי בלב כבד, אבל גם בלב שלם"</h4>
      <p>לכתבה המלאה בסרוגים &gt;<br/>13</p>
      <p>ראש מועצת בנימין ישראל גנץ על ראש הממשלה: "איש שמקדיש את חייו למדינת ישראל ונאבק עתה מול מערכת משפטית שגם אנחנו בהתיישבות חווינו היטב על בשרנו את חוסר הצדק מוטה האג'נדה של בכיריה. אדוני ראש הממשלה, אני מחזק את ידיך ומשוכנע שגם אם המסע יהיה ארוך בעזרת השם הצדק ינצח".</p>
      <p>עו"ד איתמר בן גביר הוסיף: "זהו ‏יום עצוב לישראל. פרקליט המדינה שי ניצן גורר את מנדלבליט ומגיש כתב אישום הזוי ובזוי נגד נתניהו. אכיפה בררנית, תרגילי חקירה מלוכלכים ועוד שפע סיבות היו כאן כדי לסגור את התיקים אבל ניצן בשלו. הנחמה שלי לנתניהו הערב הזה: ניצן הגיש נגדי עשרות כ"א ומרובם זוכתי. מאחל גם לראש הממשלה.</p>
      <p>בתנועה למשילות ודמוקרטיה אמרו כי "ארוע של הגשת כתב אישום נגד ראש ממשלה הוא מצער וכואב, עם זאת חוק היסוד קובע הסדר ברור. חוק יסוד הממשלה קובע כי ראש הממשלה רשאי להמשיך ולכהן בתפקידו עד להרשעה חלוטה של בית המשפט בעבירת קלון. החוק נועד להגן על בחירת הציבור ולהישמר מפני מצב בו הכרעה של פקיד אחד תביא להחלפת שלטון ולביטול רצון העם.</p>
      <p>"הדיבורים על הגשת עתירות לבית המשפט כדי שיעביר את נתניהו מתפקידו הם ביזוי שלטון החוק, מנוגדים לחוק יסוד ונגועים בשיקולים זרים ופוליטיים" אמרו. "חזקת החפות אינה אמירה סתמית, היא אבן יסוד בהגנה על זכות אדם ואזרח וכאן גם על הדמוקרטיה ורצון העם".</p>
    </article>
  </body>
</html>