<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_konchazaspi_rozpochavsya_pershyy_trenuvalnyy_tabir_zbirnoi_ukrainy_igor_neskorenyh_2020_331348.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T18:17:00+00:00"/>
    <meta property="og:title" content="У Конча-Заспі розпочався перший тренувальний табір збірної України Ігор Нескорених 2020"/>
    <meta property="og:description" content="Церемонія відкриття тренувального табору збірної України ʺІгор Нескорених 2020ʺ відбулась на олімпійській базі ʺКонча-Заспаʺ за участі української команди, представників організаційного комітету, а також державних органів та організацій, які входять до робочої групи проекту. Про це повідомили у прес-службі Міністерства у справах ветеранів, тимчасово окупованих територій та внутрішньо переміщених осіб України."/>
  </head>
  <body>
    <article>
      <h1>У Конча-Заспі розпочався перший тренувальний табір збірної України Ігор Нескорених 2020</h1>
      <h2>Церемонія відкриття тренувального табору збірної України ʺІгор Нескорених 2020ʺ відбулась на олімпійській базі ʺКонча-Заспаʺ за участі української команди, представників організаційного комітету, а також державних органів та організацій, які входять до робочої групи проекту. Про це повідомили у прес-службі Міністерства у справах ветеранів, тимчасово окупованих територій та внутрішньо переміщених осіб України.</h2>
      <address>
        <time datetime="2019-11-21T18:17:00+00:00">21 Nov 2019, 18:17</time>
      </address>
      <p>Перші підготовчі збори – початок етапу активної підготовки збірної до ʺІгор Нескорених 2020ʺ, що відбудуться 9-16 травня в Гаазі.</p>
      <p>Попереду у її членів комплекси тренувань та ретельної підготовки. Але кінцева мета не медалі, а реабілітація наших захисників, які отримали поранення та травми на війні, а також популяризація спорту серед ветеранів, розбудова відповідної спортивно-оздоровчої інфраструктури для них.</p>
      <p>Адже, як зазначила Міністр у справах ветеранів, тимчасово окупованих територій та внутрішньо переміщених осіб України Оксана Коляда, від самого початку основним завданням цього великого проекту є реабілітація ветеранів та ветеранок.</p>
      <p>ʺНаша амбітна ціль – приймати Invictus в Україні та сповідувати дух Invictus українськими ветеранами та ветеранкамиʺ, – підкреслює Оксана Коляда.</p>
      <p>Привітав зі стартом тренувального процесу членів команди Перший заступник Міністра у справах ветеранів, тимчасово окупованих територій та внутрішньо переміщених осіб України Антон Колумбет.</p>
      <p>ʺДрузі, ʺІгри Нескоренихʺ – це про реабілітацію та спорт, але не про медалі. У цьому проекті є місце лише для здорового духу суперництва, а також взаємопідтримки та поваги. Ви дуже круті! Слава Україні!ʺ – звернувся до членів Національної збірної Антон Колумбет.</p>
      <p>Також команду привітав засновник благодійного фонду ʺПовернись живимʺ і партнер проекту ʺІгри Нескоренихʺ Віталій Дейнега: ʺУ кожного з вас є причина, чому участь в Іграх стане новою можливістю відчути смак життя. Вам залишилось підхопити цей прапор та гідно представити Україну на міжнародній арені в Гаазі, Нідерландиʺ.</p>
      <p>В свою чергу керівниця Центру стратегічних комунікацій ʺСтратком Українаʺ, який також є партнером організації ʺІгор Нескоренихʺ, Оксана Горбач наголосила на важливості злагодженої співпраці учасників оргкомітету та партнерів в організації всіх етапів відбору та тренувань ʺІгор Нескоренихʺ.</p>
      <p>ʺДякую від організаційного комітету усім партнерам проекту, які активно включились в роботу з підготовки збірної. Державні органи разом з громадськими організаціями та міжнародними партнерами об'єднали зусилля для забезпечення потреб збірноїʺ, – зазначила Оксана Горбач.</p>
      <p>На зустріч з Національною збірною України завітав також спеціальний гість – заступник Посла Королівства Нідерланди в Україні пан Пітер ван Фліт, який побажав натхнення та наснаги учасникам ʺІгор Нескоренихʺ.</p>
      <p>За тиждень табору 20 членів команди проведуть низку тренувань за обраними видами спорту, відвідуватимуть уроки англійської мови та працюватимуть з психологом. Разом з тим учасники збірної пройдуть повторну категоризацію представниками міжнародної Фундації Ігор Нескорених.</p>
    </article>
  </body>
</html>