<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/sefa-ruskej-atletiky-a-dalsich-funk/431573-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T18:04:00+00:00"/>
    <meta property="og:title" content="Šéfa ruskej atletiky a ďalších funkcionárov suspendovali"/>
    <meta property="og:description" content="Ruskí funkcionári sa údajne pokúsili ospravedlniť Lysenka správou z falošnej kliniky, podľa ktorej opomenul svoju povinnosť, pretože bol príliš chorý."/>
  </head>
  <body>
    <article>
      <h1>Šéfa ruskej atletiky a ďalších funkcionárov suspendovali</h1>
      <h2>Ruskí funkcionári sa údajne pokúsili ospravedlniť Lysenka správou z falošnej kliniky, podľa ktorej opomenul svoju povinnosť, pretože bol príliš chorý.</h2>
      <address><time datetime="2019-11-21T18:04:00+00:00">21 Nov 2019, 18:04</time> by <a rel="author">TASR</a></address>
      <p>Monaco 21. novembra (TASR) - Jednotka pre integritu atletiky (AIU) suspendovala prezidenta Ruskej atletickej federácie Dmitrija Šľachtina pre porušenie antidopingových pravidiel a podozrenie z bránenia vo vyšetrovaní dopingovej kauzy. Zákaz činnosti dostali aj ďalší ruskí činovníci.</p>
      <p>Šľachtin a šesť ďalších ľudí je zapletených do kauzy výškara Danila Lysenka. Ten ešte v roku 2017 neoznámil antidopingovým komisárom svoj aktuálny pobyt, za čo má od vlaňajšieho augusta pozastavenú činnosť. Ruskí funkcionári sa údajne pokúsili ospravedlniť Lysenka správou z falošnej kliniky, podľa ktorej opomenul svoju povinnosť, pretože bol príliš chorý. Okrem Lysenka má aktuálne zastavenú činnosť aj jeho kouč, informovala agentúra AP.</p>
      <p><i>"Samozrejme, že dočasne opustím svoj post a budem svoje meno brániť aj súdnou cestou,"</i> reagoval na suspendáciu Šľachtin pre agentúru TASS. <i>"Počkajme si na zasadnutie prezídia nášho zväzu, ktoré sa uskutoční v čo najkratšom čase a tam vyriešime všetky veci, vrátane voľby nového dočasného prezidenta."</i></p>
      <p>V súvislosti s prípadom dostal provizórny dištanc aj výkonný riaditeľ Ruskej atletickej federácie Alexander Parkin. <i>"Dokumenty k nám dorazili len vo štvrtok. V súčasnosti naši právnici skúmajú všetky okolnosti prípadu a taktiež vznesené obvinenia. Suspendácia je zatiaľ len provizórna, vyšetrovanie pokračuje a preto nemôžeme poskytnúť ďalšie detaily,"</i> povedala hovorkyňa ruského zväzu Natalia Jucharevová.</p>
    </article>
  </body>
</html>