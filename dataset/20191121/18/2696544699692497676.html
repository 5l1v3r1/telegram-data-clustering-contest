<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191121_repulogep_emirates_airbus_a380_villamcsapas_uj_zeland"/>
    <meta property="og:site_name" content="HVG.hu"/>
    <meta property="article:published_time" content="2019-11-21T18:03:00+00:00"/>
    <meta property="og:title" content="Videóra vették, ahogy guruló repülő mögé csap a villám Új-Zélandon"/>
    <meta property="og:description" content="Nem sokon múlt, hogy az Emirates egyik utasszállítóját villámcsapás érje Új-Zélandon."/>
  </head>
  <body>
    <article>
      <h1>Videóra vették, ahogy guruló repülő mögé csap a villám Új-Zélandon</h1>
      <address><time datetime="2019-11-21T18:03:00+00:00">21 Nov 2019, 18:03</time> by <a rel="author">hvg.hu</a></address>
      <p>
        <b>Nem sokon múlt, hogy az Emirates egyik utasszállítóját villámcsapás érje Új-Zélandon.</b>
      </p>
      <p>Több kamera is rögzítette a pillanatot, amikor az Emirates egyik – már/még földön lévő – repülője mögött hatalmasat villámlott az új-zélandi Christchurch repülőterén – írja a <i><a href="https://www.bbc.com/news/world-asia-50491979">BBC</a></i>.</p>
      <p>Az Airbus A380-as utasszállító feltehetőleg parkolni készült, amikor nem sokkal később egy villám a földbe csapott. A videókon úgy látni, mintha a villám a gépet is érné, ez azonban nem történt meg.</p>
      <figure>
        <iframe src="https://www.youtube.com/embed/zJPzGQPzPpc" width="640" height="360" data-service="Youtube" scrolling="no"/>
      </figure>
      <p>A mai repülőgépeket úgy készítik, hogy egy villámcsapás ne nagyon okozhasson kárt a rendszereikben. A repülőgép szerkezete Faraday-kalitkaként működik, azaz az elektromosság nem jut be a gép belsejébe, a benne utazókat nem éri villámcsapás. Ugyanakkor a pilóták egy ilyen esemény után időnként beszámolnak némi elektronikai zavarról.</p>
      <p>A viharos időjárás nem csak villámlást okozott a térségben, több helyen tojás méretű jég hullott. Az új-zélandi meteorológusok arról számoltak be, hogy a területen két óra alatt több mint 700 villámlást regisztráltak.</p>
      <related>
        <a href="https://hvg.hu/tudomany/20190513_villamcsapas_villam_11_szer_csapott_a_villam_ugyanoda_texas"/>
        <a href="https://hvg.hu/tudomany/20190324_vihar_villamcsapas_video_kalifornia"/>
      </related>
    </article>
  </body>
</html>