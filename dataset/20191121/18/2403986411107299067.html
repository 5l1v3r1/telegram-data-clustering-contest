<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/health/pershiy_vipadok_lyudini_v_anabiozi_shho_take_anabioz_n1237416"/>
    <meta property="og:site_name" content="24 Канал"/>
    <meta property="article:published_time" content="2019-11-21T18:42:00+00:00"/>
    <meta property="og:title" content="Людину вперше ввели в стан анабіозу"/>
    <meta property="og:description" content="Медики вперше ввели людський організм в анабіоз – тимчасове уповільнення або припинення життєвих процесів в організмі."/>
  </head>
  <body>
    <article>
      <h1>Людину вперше ввели в стан анабіозу</h1>
      <address><time datetime="2019-11-21T18:42:00+00:00">21 Nov 2019, 18:42</time> by <a rel="author" href="https://24tv.ua/anastasiya_lukashevska_tag7047/" target="_blank">Анастасія Лукашевська</a></address>
      <p>
        <b>Медики вперше ввели людський організм в анабіоз – тимчасове уповільнення або припинення життєвих процесів в організмі.</b>
      </p>
      <p>Американські лікарі, про яких розповідає <a href="https://www.newscientist.com/article/2224004-exclusive-humans-placed-in-suspended-animation-for-the-first-time/">New Scientist</a>, ввели людський організм в анабіоз. Така процедура допоможе отримати більше часу на проведення операцій та виправлення небезпечних травм чи пошкоджень.</p>
      <blockquote>Читайте також: <a href="https://24tv.ua/health/anesteziya_i_narkoz_vidminnosti_diya_i_shho_ne_mozhna_pered_anesteziyeyu_n1220108">Анестезія та наркоз: як діють на організм і чи варто боятися</a></blockquote>
      <p>Термін "анабіоз" часто чути в науково-фантастичних фільмах і книгах, коли людину відправляють в тривалу космічну подорож. Однак те, що раніше було науковою фантастикою, відтепер є дійсністю – вчені успішно застосували техніку анабіозу щодо людини.</p>
      <p>  Анабіоз – що це? Анабіоз – це тимчасовий стан організму, за якого життєві процеси або взагалі припинені, або настільки сповільнені, що зовнішні прояви життєдіяльності стають непомітними.</p>
      <h3>Техніка анабіозу</h3>
      <p>Офіційно така техніка називається<b> "невідкладне збереження та реанімація".</b> Її застосовують для людей, що отримали колото-різані чи вогнепальні рани, критичні стани через крововтрати та при зупинці серця.</p>
      <p>У таких випадках у лікарів є кілька хвилин на прийняття рішень, адже шанс вижити становить 5%.</p>
      <p>Техніка полягає у <b>зниженні температури тіла пацієнта до 10-15 градусів за Цельсієм</b> і заміну крові на спеціальний склад, при цьому активність мозку майже зупиняється.</p>
      <p>Після цього тіло від’єднують від системи охолодження та відправляють на операційний стіл. Людина знаходиться фактично у стані клінічної смерті.</p>
      <figure>
        <img src="https://24tv.ua/resources/photos/news/620_DIR/201911/1237416_10180073.jpg?201911164028"/>
        <figcaption>Завдяки анабіозу лікарі мають більше часу, щоб врятувати життя людини </figcaption>
      </figure>
      <h3>Для чого потрібен анабіоз</h3>
      <p>Завдяки анабіозу лікарі мають понад 2 години часу, аби виправити травми. Потім тіло реанімують.</p>
      <p>При нормальній температурі тіла клітини потребують постійного надходження кисню для вироблення енергії.</p>
      <p>Зниження температури тіла і мозку уповільнює або повністю зупиняє хімічні реакції в клітинах, а потреба в кисні падає в кілька разів. </p>
      <p>У той час, коли мозок без шкоди здатний жити без кисню тільки протягом 5 хвилин, анабіоз дозволяє розтягнути цей час до 2 годин, перш ніж мозкові клітини почнуть вмирати, а в організмі активізуються незворотні процеси.</p>
      <p>Медики зазначають, що таку процедуру здатні пережити не всі пацієнти й застосовуватимуть її лише за крайньої потреби.</p>
      <blockquote>Більше новин, що стосуються лікування, медицини, харчування, здорового способу життя та багато іншого – читайте у розділі <a href="https://24tv.ua/health/">Здоров'я</a>.</blockquote>
    </article>
  </body>
</html>