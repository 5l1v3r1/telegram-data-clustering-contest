<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598489/irlandiametanastes-entopistikan-mesa-sena-sfragismeno-emporevmatokivotio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T18:01:00+00:00"/>
    <meta property="og:title" content="Ιρλανδία:Μετανάστες εντοπίστηκαν μέσα σ'ένα σφραγισμένο εμπορευματοκιβώτιο"/>
    <meta property="og:description" content="Δεκαέξι άνθρωποι εντοπίστηκαν μέσα σε ένα σφραγισμένο εμπορευματοκιβώτιο, πάνω σε ένα φεριμπότ που κατευθυνόταν από τη Γαλλία στην Ιρλανδία, όπως έγινε..."/>
  </head>
  <body>
    <article>
      <h1>Ιρλανδία:Μετανάστες εντοπίστηκαν μέσα σ'ένα σφραγισμένο εμπορευματοκιβώτιο</h1>
      <address><time datetime="2019-11-21T18:01:00+00:00">21 Nov 2019, 18:01</time> by <a rel="author">SigmaLive</a></address>
      <p>Δεκαέξι άνθρωποι εντοπίστηκαν μέσα σε ένα σφραγισμένο εμπορευματοκιβώτιο, πάνω σε ένα φεριμπότ που κατευθυνόταν από τη Γαλλία στην Ιρλανδία, όπως έγινε γνωστό από τη σουηδική ναυτιλιακή εταιρεία Stena Line.</p>
      <p>Όλοι τους είναι καλά στην υγεία τους και έχουν ήδη μεταφερθεί σε ένα από τα σαλόνια των επιβατών.</p>
      <p>Σύμφωνα με τον εκπρόσωπο της εταιρείας, οι άνθρωποι αυτοί βρέθηκαν κατά τη διάρκεια ενός ελέγχου ρουτίνας στο φεριμπότ που είχε αποπλεύσει από το Χερβούργο της Γαλλίας με προορισμό το Ροσλέαρ της Ιρλανδίας.</p>
      <p>Το πλοίο Stena Horizon αναμένεται να φτάσει στην Ιρλανδία σήμερα το απόγευμα και έχουν ήδη ενημερωθεί οι μεταναστευτικές αρχές της χώρας αυτής.</p>
      <p>Σύμφωνα με τη δημόσια τηλεόραση της Ιρλανδίας RTE, και οι 16 είναι άνδρες, ηλικίας από 20 έως 40 ετών. Πιστεύεται ότι κατάγονται από την Ασία και έφτασαν στη Γαλλία μέσω Βελγίου.</p>
      <p>Πριν από περίπου έναν μήνα, 39 Βιετναμέζοι, άνδρες και γυναίκες, βρέθηκαν νεκροί μέσα σε ένα φορτηγό ψυγείο κοντά στο Λονδίνο. Την Τρίτη, οι ολλανδικές αρχές βρήκαν 25 μετανάστες σε ένα φορτηγό πλοίο που είχε αποπλεύσει από την Ολλανδία και κατευθυνόταν στη Βρετανία.</p>
      <p>Πηγή: ΑΠΕ - ΜΠΕ </p>
    </article>
  </body>
</html>