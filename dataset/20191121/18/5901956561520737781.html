<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/ce-zmagajo-benetke-bomo-zmagali-vsi-249622"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T18:12:00+00:00"/>
    <meta property="og:title" content="Če zmagajo Benetke, bomo zmagali vsi"/>
    <meta property="og:description" content="BENETKE – Par minut potem, ko je regionalni svet zavrnil načrt o spopadanju s podnebno krizo, je njihove pisarne ob beneškem Velikem kanalu zalila voda. Od torka se Benetke spopadajo z najhujšimi..."/>
  </head>
  <body>
    <article>
      <h1>Če zmagajo Benetke, bomo zmagali vsi</h1>
      <h2>Turisti v soboto spet na Markovem trgu. Škode je za več sto milijonov evrov.</h2>
      <address><time datetime="2019-11-21T18:12:00+00:00">21 Nov 2019, 18:12</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1665823.jpg"/>
          <figcaption>REUTERSV soboto so turisti spet lahko hodili po Markovem trgu. FotoGRAFIJI: REUTERS</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1663376.jpg"/>
          <figcaption>REUTERSProstovoljci so reševali rokopise s poplavljenega konservatorija za glasbo.</figcaption>
        </figure>
      </slideshow>
      <p>BENETKE – Par minut potem, ko je regionalni svet zavrnil načrt o spopadanju s podnebno krizo, je njihove pisarne ob beneškem Velikem kanalu zalila voda. Od torka se Benetke spopadajo z najhujšimi poplavami v 50 letih, pod vodo je 70 odstotkov mesta, v petek je gladina dosegla 154 centimetrov, v torek pa kar 187 centimetrov nad običajno.</p>
      <figure>
        <img src="https://www.slovenskenovice.si/images/slike/2019/11/15/1663376.jpg"/>
        <figcaption>Prostovoljci so reševali rokopise s poplavljenega konservatorija za glasbo.<cite>REUTERS</cite></figcaption>
      </figure>
      <p>V soboto je bilo bolje, voda se je umaknila in Markov trg, najnižjo točko v mestu, so spet preplavili turisti v gumijastih škornjih. Odprli so muzeje in turistične znamenitosti, tudi Doževo palačo, šole so ostale zaprte, mesto na vodi pa se je pripravljalo na novo deževje. Oblasti so izredno stanje razglasile vnaprej, voda se je včeraj zjutraj že začela razlivati iz lagune na Markov trg in ob kanale pri mostu Rialtu, narasla naj bi na 160 centimetrov.<br/>Ko se bo voda dokončno umaknila iz marmornih palač in starodavnih cerkva, bo za sabo pustila kristale soli, ki bodo počasi razjedli opeko.<br/><br/>»Bolj ko je slana, huje je,« pravi beneški župan <b>Luigi Brugnaro</b> in še, da škoda zaradi poplav znaša več sto milijonov evrov. Strokovnjake najbolj skrbi za bizantinsko baziliko sv. Marka s starodavnimi mozaiki in marmornim stropom. Šestkrat je bila poplavljena v 1200-letni zgodovini, dvakrat v zadnjih 13 mesecih.</p>
      <blockquote>187 centimetrov nad običajno gladino je segala voda v torek.</blockquote>
      <p>Brugnaro je predlagal osnovanje mednarodne agencije za vodo v Benetkah: »Kar se zdaj dogaja nam, se bo zaradi podnebnih sprememb zgodilo svetu. Če bodo zmagale Benetke, bomo torej zmagali vsi.«</p>
    </article>
  </body>
</html>