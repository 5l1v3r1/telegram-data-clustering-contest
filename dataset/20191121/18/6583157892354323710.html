<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/siec-sklepow-stokrotka-testuje-nowa-formule-sprzedazy-maja-byc-nizsze-ceny-i-inny-asortyment/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T18:10:00+00:00"/>
    <meta property="og:title" content="Sieć sklepów Stokrotka testuje nową formułę sprzedaży. Mają być niższe ceny i inny asortyment"/>
    <meta property="og:description" content="Pierwsze sklepy sieci Stokrotka, działające w nowej formule Optima, już rozpoczęły funkcjonowanie. Towary mają być oferowane w korzystniejszych cenach. Inny jest również wystrój wnętrz."/>
  </head>
  <body>
    <article>
      <h1>Sieć sklepów Stokrotka testuje nową formułę sprzedaży. Mają być niższe ceny i inny asortyment</h1>
      <address>
        <time datetime="2019-11-21T18:10:00+00:00">21 Nov 2019, 18:10</time>
      </address>
      <p>
        <b>Pierwsze sklepy sieci Stokrotka, działające w nowej formule Optima, już rozpoczęły funkcjonowanie. Towary mają być oferowane w korzystniejszych cenach. Inny jest również wystrój wnętrz.</b>
      </p>
      <p>W Lublinie uruchomione zostały pierwsze dwa sklepy sieci Stokrotka działające w nowej formule Optima. Od tradycyjnych, dobrze już znanych od lat klientom wnętrz, różnią się wizualizacją, która zamiast koloru zielonego, jest w barwach niebieskich. Zachowane zostały jednak elementy charakterystyczne dla całej sieci. Powierzchnia sklepów jest zbliżona do supermarketów sieci Stokrotka, różni się jednak asortyment towarów na półkach. Inna jest także polityka cenowa. Towary mają być oferowane w korzystniejszych cenach.</p>
      <p>Jak wyjaśniają przedstawiciele sieci, powodem wprowadzenia nowej formuły sklepu, są zmieniające się warunki rynkowe, lecz również oczekiwania klientów, presja cenowa, a także coraz szybszy tryb życia. Czynniki te są motywacją do szukania coraz to nowych rozwiązań. Konsumenci żyją w bardzo dynamicznym świecie, który wymaga od sieci handlowych elastyczności i otwartości na zmiany. W ten sposób Stokrotka chce również sprawdzić, jakie rozwiązania są najbardziej korzystne z punktu widzenia klientów i firmy.</p>
      <blockquote>– Stokrotka Optima to test nowej formuły prowadzenia sklepu. Cały czas uważnie obserwujemy to, co się dzieje na rynku oraz szukamy nowych rozwiązań, które będą stanowiły kolejny krok w rozwoju naszej firmy – mówi Mirosław Wawryszczuk, Dyrektor Marketingu i Sprzedaży, Członek Zarządu Stokrotka.</blockquote>
      <p>Pierwsze prace nad nową formułą rozpoczęły się na początku roku. Jak na razie Stokrotka Optima funkcjonuje tylko w Lublinie. Wszystko dlatego, że w tym mieście znajduje się centrala Stokrotki z całym zapleczem kompetencyjnym oraz bazą logistyczną.</p>
      <p>(fot. nadesłane)</p>
    </article>
  </body>
</html>