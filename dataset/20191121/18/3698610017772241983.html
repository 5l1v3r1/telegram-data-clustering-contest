<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/SPORT/dinamo-oskarzhit-rishennya-uaf-pro-pokarannya-za-rasizm-330472_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T18:58:00+00:00"/>
    <meta property="og:title" content="&quot;Динамо&quot; оскаржить рішення УАФ про покарання за расизм"/>
    <meta property="og:description" content="Київський клуб не згоден з рішенням КДК."/>
  </head>
  <body>
    <article>
      <h1>"Динамо" оскаржить рішення УАФ про покарання за расизм</h1>
      <h2>Київський клуб не згоден з рішенням КДК.</h2>
      <address>
        <time datetime="2019-11-21T18:58:00+00:00">21 Nov 2019, 18:58</time>
      </address>
      <p>На офіційному сайті <b><a href="https://dt.ua/SPORT/dinamo-oshtrafovano-na-pivmilyona-griven-i-provede-odin-match-bez-glyadachiv-330429_.html">"Динамо"</a></b> з'явилася заява щодо рішення КДК УАФ покарати київський клуб за расистську поведінку його фанів штрафом у 500 000 гривень, одним матчем УПЛ без глядачів і ще одним - умовно.</p>
      <p>"Зазначене рішення є яскравим прикладом вибіркового футбольного правосуддя, оскільки воно було прийнято всупереч принципам повноти, об'єктивності та всебічності розгляду справ і в порушення усталеної дисциплінарної практики органів УАФ та УЄФА.</p>
      <p>До цих пір не закінчено розслідування кримінального провадження за фактами подій на ОСК "Металіст", що унеможливлює визначення винуватості або невинуватості осіб – ймовірних порушників.</p>
      <p>На наші неодноразові усні та письмові запити на адресу команди-господаря матчу та офіційного телемовника ТРК "Футбол" щодо надання відео- та аудіоматеріалів матчу, жодних відповідей не надійшло. Більше того, при розгляді справи КДК УАФ проігнорував дану аргументацію нашого клубу та відмовив у клопотанні про витребування доказів, чим грубо порушив принцип повноти розгляду.</p>
      <p>Окрім того, рішення про покарання у вигляді проведення домашнього матчу без глядачів за ймовірні порушення, які могли мати місце під час виїзної гри – є безпрецедентним, оскільки практика вітчизняних та європейських дисциплінарних органів свідчить про застосування подібних санкцій винятково щодо наступних виїзних матчів.</p>
      <p>Безсумнівно, таке неправомірне рішення буде оскаржене нашим клубом у визначені регламентні строки. Це буде зроблено з єдиною метою – встановлення істини у цій непростій справі, оскільки неможливо прийняти об'єктивне рішення про винуватість або невинуватість клубу та інших осіб без повного та всебічного розслідування обставин інциденту.</p>
      <p>Вкотре наголошуємо на нашій непохитній позиції нульової толерантності до будь-яких проявів насильства, расизму та інших проявів нетерпимості на вітчизняних стадіонах, засвідчуємо готовність співпраці з правоохоронними органами та медійною спільнотою", - свідчить заява клубу.</p>
      <p>Наступний поєдинок "Динамо" проведе вдома проти "Маріуполя", але ця гра навряд чи пройде без глядачів, так як клуб подасть апеляцію.</p>
      <p>Раніше повідомлялося про те, що <b><a href="https://dt.ua/SPORT/shahtar-oshtrafovaniy-za-rosiyskomovni-ogoloshennya-na-stadioni-330468_.html">"Шахтар" оштрафований за російськомовні оголошення на стадіоні</a></b>.</p>
      <footer>За матеріалами: <a href="https://dt.ua/go/aHR0cDovL2ZjZHluYW1vLmtpZXYudWE=">ФК Динамо</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>