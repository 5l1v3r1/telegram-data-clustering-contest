<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/prooptikes-sunergasias-elladas-moschas-stis-upodomes-kai-tis-metafores.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T18:42:00+00:00"/>
    <meta property="og:title" content="Προοπτικές συνεργασίας Ελλάδας- Μόσχας στις υποδομές και τις μεταφορές"/>
    <meta property="og:description" content="Στη Μόσχα ο υφυπουργός Μεταφορών Γιάννης Κεφαλογιάννης"/>
  </head>
  <body>
    <article>
      <h1>Προοπτικές συνεργασίας Ελλάδας- Μόσχας στις υποδομές και τις μεταφορές</h1>
      <address>
        <time datetime="2019-11-21T18:42:00+00:00">21 Nov 2019, 18:42</time>
      </address>
      <p>
        <b>Στη Μόσχα ο υφυπουργός Μεταφορών Γιάννης Κεφαλογιάννης</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/KEFALOGIANNIS%20MOSXA%20%20%281%29.jpg"/>
      </figure>
      <p>Ο Υφυπουργός Υποδομών και Μεταφορών κ. Γιάννης Κεφαλογιάννης στις 19-20 Νοεμβρίου επισκέφθηκε την «Εβδομάδα Μεταφορών 2019» της Μόσχας, όπου συναντήθηκε με τον Υπουργό  Μεταφορών της Ρωσίας κ. ΓεβγένιΝτίτριχ.</p>
      <p> Κατά τη συνάντηση, οι δυο υπουργοί  συζήτησαν το πλαίσιο συνεργασίας των δυο χωρών στους τομείς των μεταφορών και των υποδομών και συμφώνησαν ότι υπάρχουν μεγάλα περιθώρια βελτίωσης σε όλα τα πεδία.</p>
      <p>Συγκεκριμένα, αναφέρθηκαν στην περαιτέρω αεροπορική συνεργασία, στη δυνατότητα σύμπραξης ελληνικών και ρωσικών εταιρειών στην ανάληψη έργων σε τρίτες χώρες και στις επενδυτικές δυνατότητες της Ρωσίας στον τομέα των σιδηροδρόμων και των υδατοδρομίων.</p>
      <p>Επιπλέον, ο κ. Κεφαλογιάννης συναντήθηκε με το προεδρείο του Επιμελητηρίου Βιομηχάνων και Επιχειρηματιών της Ρωσικής Ομοσπονδίας, που συνεργάζεται με τον Ελληνικό ΣΕΒ, το οποίο και εκδήλωσε την πρόθεση του να επιταχύνει την ανάπτυξη των σχέσεων του με τον ελληνικό επιχειρηματικό κόσμο προς αμοιβαίο όφελος.</p>
      <p>Από την πλευρά του, ο κ. Υφυπουργός ενημέρωσε  τη ρωσική πλευρά για τις νομοθετικές   πρωτοβουλίες της σημερινής κυβέρνησης σχετικά με τη διευκόλυνση της επιχειρηματικότητας και των επενδύσεων στην Ελλάδα και διαβεβαίωσε ότι τα υπουργεία και τα κυβερνητικά επιτελεία είναι στη διάθεση των ρωσικών επιχειρήσεων και επενδυτών, προκειμένου να υποβοηθήσουν την ανάπτυξη επιχειρηματικών συνεργιών.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/21-11/KEFALOGIANNIS%20MOSXA%20%20(3).jpg"/>
      </figure>
    </article>
  </body>
</html>