<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/treballadors-TV3-vagues-parcials-novembre_0_2348165359.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T18:16:50+00:00"/>
    <meta property="og:title" content="Els treballadors de TV3 faran vagues parcials a partir del 28 de novembre"/>
    <meta property="og:description" content="La plantilla de la televisió pública reclama, entre més coses, que es cobreixin les baixes"/>
  </head>
  <body>
    <article>
      <h1>Els treballadors de TV3 faran vagues parcials a partir del 28 de novembre</h1>
      <h2>La plantilla de la televisió pública reclama, entre més coses, que es cobreixin les baixes</h2>
      <address>
        <time datetime="2019-11-21T18:16:50+00:00">21 Nov 2019, 18:16</time>
      </address>
      <p>Els treballadors de TV3 han acordat avui, després de reunir-se en dues assembles, començar un calendari de mobilitzacions que es traduirà en vagues parcials a partir del 28 de novembre. La plantilla de la televisió pública ha decidit engegar aquestes accions de protesta per reclamar, entre més qüestions, que <a href="https://www.ara.cat/media/plantilla-TV3-exigeix-cobreixin-baixes_0_2335566445.html">es contracti personal per substituir els treballadors que estan de baixa</a>, i que s'iniciï un pla pactat de renovació de la plantilla que no impliqui perdre places. A més, exigeixen que es compleixi l’acord de les 35 hores setmanals del conveni. Els treballadors asseguren que des del 16 de setembre passat les substitucions per baixes s'han bloquejat.</p>
      <p>Segons ha explicat el comitè d'empresa de TV3, les vagues consistiran en aturades de 15 minuts que afectaran l'hora d'inici d'alguns dels programes més destacats de la graella de la televisió pública. Així, el 28 de novembre el <i>Telenotícies migdia</i> es començarà a emetre a les 14.45 hores, en comptes de les 14.30 hores, l'horari habitual. El mateix passarà amb el <i>Telenotícies vespre</i>. El 2 de desembre serà el <i>Planta baixa</i> el programa que començarà més tard, mentre que el 4 de desembre li tocarà a l'<i> Està passant</i>. El 10 de desembre <i>Els matins</i> s'endarreriran un quart d'hora, igual que el<i> Polònia</i> el 12 de desembre. Les aturades continuaran el 16 de desembre –en l'horari del <i>Telenotícies migdia</i>–, el 18 de desembre –en l'espai del <i>Telenotícies vespre</i>– i el 20 de desembre –en l'horari de <i>Com si fos ahir</i>.</p>
      <p>Els treballadors asseguren que han ajornat les vagues parcials fins ara per no interferir en els "moments informativament complicats" que s'han viscut els últims mesos, però que no volen arribar al 2020 sense que s'hagin escoltat les seves demandes. I avancen que, en cas que no obtinguin una resposta de la direcció, les mobilitzacions continuaran després de Nadal.</p>
      <p>Paral·lelament a les reclamacions de TV3, RTVE ha restablert la jornada de 37,5 hores setmanals per acatar la sentència de l'Audiència Nacional del 14 de novembre, que va considerar que la jornada laboral de 37,5 hores setmanals s'aplicava al sector públic.</p>
    </article>
  </body>
</html>