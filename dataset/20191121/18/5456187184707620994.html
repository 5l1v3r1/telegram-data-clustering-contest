<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/21/356449/"/>
    <meta property="og:site_name" content="charter97.org"/>
    <meta property="article:published_time" content="2019-11-21T18:13:00+00:00"/>
    <meta property="og:title" content="Сябра «Маладога фронту» Латышаў, якога шукалі паплечнікі, «знайшоўся» у войску"/>
    <meta property="og:description" content="Аляксандар Латышаў знаходзiцца ў частцы пад Лепелем."/>
  </head>
  <body>
    <article>
      <h1>Сябра «Маладога фронту» Латышаў, якога шукалі паплечнікі, «знайшоўся» у войску</h1>
      <h2>Аляксандар Латышаў знаходзiцца ў частцы пад Лепелем.</h2>
      <address>
        <time datetime="2019-11-21T18:13:00+00:00">21 Nov 2019, 18:13</time>
      </address>
      <p>Сябра «Маладога Фронту» <b>Аляксандар Латышаў</b>, якога шукалі паплечнікі, «знайшоўся» ў войску. «Ён ад сёньня ў нашай частцы, цяпер у карантыне. Учора ён быў адпраўлены з Гомля», — пацьвердзіў <a href="https://www.svaboda.org/a/30284769.html">svaboda.org</a> дзяжурны 52-га спэцыяльнага пошукавага батальёну, што дысьлякуецца пад Лепелем.</p>
      <p>Аляксандар Латышаў — са Жлобінскага раёну. Вучыўся ў Польшчы, потым вярнуўся ў Беларусь.</p>
      <p>Трывогу забілі яго сябры і паплечнікі, таму што ён ад 15 лістапада не выходзіў на сувязь.</p>
      <p>«15 лістапада Аляксандар мне паведаміў, што плянуе паехаць ва Ўкраіну, адтуль — у Польшчу. І больш не выходзіць на сувязь», — казаў Свабодзе ягоны прыяцель Дзьмітры Маракоў.</p>
      <p>Былы сябра «Маладога фронту» <b>Андрусь Цянюта</b> сьцьвярджае, што Аляксандар Латышаў у верасьні хадзіў па позьве ў ваенкамат і «там яго чакаў супрацоўнік КДБ».</p>
      <p>«Паводле слоў Аляксандра, супрацоўнік КДБ пытаўся ў яго пра вучобу ў Польшчы і пра мяне», — дадаў Андрусь.</p>
      <p>У 2014 годзе Аляксандра Латышава адпраўлялі на псыхіятрычную экспэртызу «ў сувязі з удзелам у партыі „Малады Фронт“» — менавіта так было напісана ў накіраваньні ад жлобінскіх лекараў. У Гомельскім абласным псыхіятрычным шпіталі адхіленьняў у яго не знайшлі.</p>
    </article>
  </body>
</html>