<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/21/megvan-az-europai-neppart-uj-vezetese"/>
    <meta property="og:site_name" content="infostart"/>
    <meta property="article:published_time" content="2019-11-21T18:42:08+00:00"/>
    <meta property="og:title" content="Megvan az Európai Néppárt új vezetése"/>
    <meta property="og:description" content="Megválasztotta új elnökségét az Európai Néppárt (EPP) a szervezet zágrábi kongresszusán, a tíz alelnök munkáját egy főtitkár és egy kincstárnok segíti."/>
  </head>
  <body>
    <article>
      <h1>Megvan az Európai Néppárt új vezetése</h1>
      <address><time datetime="2019-11-21T18:42:08+00:00">21 Nov 2019, 18:42</time> by <a rel="author">Infostart / MTI</a></address>
      <h3>Megválasztotta új elnökségét az Európai Néppárt (EPP) a szervezet zágrábi kongresszusán, a tíz alelnök munkáját egy főtitkár és egy kincstárnok segíti.</h3>
      <p>Az alelnöki tisztségre 12 jelölés érkezett. Közülük a legtöbb szavazatot Mariya Gabriel (Bulgária) kapta, sorrendben őt követte David McAllister (Németország), Helen McEntee (Írország), Johannes Hahn (Ausztria), Esther de Lange (Hollandia), Antonio Tajani (Olaszország), Siegfried Muresan (Románia), Franck Proust (Franciaország), Paulo Rangel (Portugália) és Petteri Orpo (Finnország).</p>
      <p>A kongresszus újraválasztotta az EPP főtitkárának a spanyol Antonio López-Istúrizt, és a néppárt eddigi kincstárnoka, a német Christian Schmidt is megőrizte tisztségét.</p>
      <p>Az EPP kongresszusi küldöttei azt is megvitatták, hogy a párt hogyan vállalhatna vezető szerepet az éghajlatváltozás elleni küzdelemben, és a klímaváltozással kapcsolatos állásfoglalást is elfogadtak. A dokumentumban az EPP kifejti: nem tekintik előremutatónak a klímaváltozással szembeni szkepticizmust, de a zöld szocializmust és a radikális baloldal utópisztikus klímapolitikáját sem, s ezek helyett az innovációban látják a megoldást az üvegházhatású gázok kibocsátásának csökkentésére.</p>
      <p>Donald Tusk, az EPP szerdán megválasztott új elnöke a küldöttek javaslatára több, az ifjúságra vonatkozó ígéretet is tett, amelyet a kongresszus meg is szavazott. Az ígéretek arra vonatkoznak, hogy a párt elkötelezi magát amellett, hogy a jövőben bevonja a fiatalokat és tesz azért, hogy hallani lehessen hangjukat.</p>
      <p>Az alelnökök megválasztásával véget ért az Európai Néppárt kétnapos tisztújító kongresszusa.</p>
      <p>
        <i>Nyitókép: MTI/EPA/Antonio Bat</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/21/fontos-bejelentest-tett-az-europai-neppart-uj-elnoke-a-fidesz-tagsagarol"/>
        <a href="https://infostart.hu/kulfold/2019/11/20/donald-tuskot-valasztottak-az-europai-neppart-elnokenek"/>
      </related>
    </article>
  </body>
</html>