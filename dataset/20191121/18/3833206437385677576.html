<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Novi-pravila-za-Grazhdanskata-eto-gi-915746"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T18:19:00+00:00"/>
    <meta property="og:title" content="Нови правила за &quot;Гражданската&quot;, ето ги!"/>
    <meta property="og:description" content="От 2022 г. водач, който превиши ограничения на скоростта извън населено място с 21 до 30 км/ч, да по..."/>
  </head>
  <body>
    <article>
      <h1>Нови правила за "Гражданската", ето ги!</h1>
      <address>
        <time datetime="2019-11-21T18:19:00+00:00">21 Nov 2019, 18:19</time>
      </address>
      <p>От 2022 г. водач, който превиши ограничения на скоростта извън населено място с 21 до 30 км/ч, да получава 1 наказателна точка и един клас “малус". Ако е прескочил разрешената скорост с до 50 км, наказателните точки стават 2 и водят до два класа “малус". Това е записано в новото предложение на Комисията за финансов надзор за системата “Бонус - Малус".</p>
      <p>Регулаторът предлага правилата, при които поведението на водачите на пътя ще определя цената на полицата, да заработят на два етапа. 2020 година ще е нулева, за да се натрупа информация. Корекциите в цената тръгват от 1 януари 2021 г. Върху поевтиняването или поскъпването на стандартната полица, предлагана от застрахователните компании, ще влияят само нарушения, установени с актове, фишове или присъди, извършени след 1 януари 2020 г.<br/>Предлагат се две алтернативни скали, за да бъде избрана работещата. Едната е с 15 класа, неутрален клас е 6-и, 5 са “бонус" и 9 - “малус". При нея най-високата отстъпка е 23% от базовата цена, а най-голямото оскъпяване е с 400%. Втората скала има 20 класа, базов е 8-и, 7 са “бонус" и 12 - “малус". Отстъпката при нея е 25%, а оскъпяването за нарушителите също до 400%. Всеки акт от КАТ след 1 януари 2020 г. ще оскъпява полицата с до 400%. Системата няма да отчита изплатените обезщетения от компаниите или предявени претенции към тях. Те могат, ако преценят, да направят индивидуални полици за всеки водач.<br/>Носители на “Бонус-малус" ще са собственикът и водачът на един автомобил. Корекцията в цената ще зависи от по-високия клас от двамата. Този на собственика ще се влияе от всички нарушения или престъпления, които са извършени с колата, докато тя е била негова. Ако той има повече от един автомобил, класът ще се определя индивидуално за всяка превозно средство. Всеки нов собственик на автомобил ще влиза в системата в базовия клас, т.е. при стандартни цени на полицата.<br/>За да не бъде заобикаляна системата чрез фиктивно прехвърляне на колата, за да се изчистят малус точки и след това повторното придобиване от същия собственик, при връщане на собствеността ще се отчитат натрупаните нарушения преди сделката. Всички водачи, които управляват една кола, ще се вписват в застрахователната полица. Ако не бъдат изброени всички, ще има наказания и за собственика, и за водача.<br/>За да не се дублират наказанията, невписаният водач няма да се изключва от покритието на “Гражданска отговорност", нито пък към него ще се предявява регресен иск за изплатени щети, пише <a href="https://www.24chasa.bg/novini/article/7892912">"24 часа"</a>. “Бонус-малус" класът ще се променя, като се начисляват съответният брой точки с влизането в сила на всяко наказателно постановление, фиш и присъда след 1 януари 2020 г. Предлага се да има и механизъм за оспорване на определените класове. Всеки ще може да проверява своя клас със специален код, който ще получава безплатно.</p>
    </article>
  </body>
</html>