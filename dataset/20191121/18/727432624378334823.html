<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/her-er-apples-nye-batterideksel/71844180"/>
    <meta property="og:site_name" content="Dinside"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Her er Apples nye batterideksel"/>
    <meta property="og:description" content="Skal øke batteritiden med 50 prosent, og har fått knapp som kan starte kameraet selv om telefonen er låst."/>
  </head>
  <body>
    <article>
      <h1>Her er Apples nye batterideksel</h1>
      <h2>Skal øke batteritiden med 50 prosent, og har fått knapp som kan starte kameraet selv om telefonen er låst.</h2>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author">Pål Joakim Pollen</a></address>
      <p>Apple fikk mye tyn da de i 2015 <a href="https://www.dinside.no/mobil/apple-far-tyn-for-batterideksel-til-iphone/60999657">lanserte et batterideksel til iPhone</a> som ikke akkurat ble oppfattet som lekkert av motepolitiet.</p>
      <p>Og vi må medgi – dette dekselet kunne nok fint ha fått plass på <a href="https://www.dinside.no/mobil/seks-iphone-endringer-steve-jobs-neppe-hadde-godkjent/71588872">lista over ting Steve Jobs neppe ville ha godkjent</a>.</p>
      <h3>Ny variant - med ny knapp</h3>
      <p>Men Apple har siden den gang lansert batterideksler til påfølgende iPhone-modeller. Nå er utgaven for iPhone 11-generasjonen klar, og nytt denne gangen er at dekselet nå har fått en knapp på siden.</p>
      <figure>
        <img src="https://dbstatic.no/71844204.jpg?imageId=71844204&amp;x=0&amp;y=0&amp;cropw=100&amp;croph=100&amp;width=321&amp;height=321"/>
        <figcaption><b>KLUMP:</b> Slik ser Apples batterideksel ut fra siden. Foto: Apple Vis mer</figcaption>
      </figure>
      <p>Den kan brukes for å starte kameraet selv om telefonen er låst, og fungerer dessuten som utløserknapp, kanskje først og fremst aktuelt når du holder telefonen i landskapsmodus.</p>
      <p>Sony har lenge hatt en tilsvarende knapp på de fleste av sine Xperia-telefoner de siste årene, og de fleste Android-telefoner kan hurtigstarte kameraet ved å trykke to ganger på power- eller volum ned-knappen.</p>
      <p>Ett trykk på knappen gjør at du tar bilde, og den kan holdes nede for å aktivere QuickTake-funksjonen, som starter videoopptak, altså tilsvarende det å holde utløserknappen inne i kameraappen om du har iOS 13.</p>
      <h3>50 prosent mer batteri</h3>
      <p>Apple angir at telefonene vil få 50 prosent mer batteri med dette dekselet, som da tilsier at kapasiteten er i størrelsesorden 2000 mAh på den største utgaven, til <a href="https://www.dinside.no/mobil/rett-og-slett-ekstremt-god/71660042">iPhone 11 Pro Max</a>.</p>
      <p>Dekslet har støtte for trådløs lading og har en overflate av myk silikon på utsiden.</p>
      <p>Prislappen er 1299 kroner for alle tre utgavene (iPhone 11, 11 Pro og 11 Pro Max) og produktene er tilgjengelig i <a href="https://www.apple.com/no/shop/iphone/iphone-accessories/cases-protection?page=1&amp;f=batterycase&amp;fh=458b%2B45bf">Apples nettbutikk</a> i hvit, sort og sandrosa – den siste kun til pro-modellene.</p>
      <related>
        <h4>les også:</h4>
        <a href="https://www.dinside.no/mobil/lader-mobilen-tregt-sjekk-losningen/71471217"/>
      </related>
    </article>
  </body>
</html>