<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/21/milosevic-o-javoru-transferu-pavlovica-rajkovicu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-21T18:11:20+00:00"/>
    <meta property="og:title" content="Milošević o Javoru, transferu Pavlovića, Rajkoviću…"/>
    <meta property="og:description" content="Partizan dočekuje Javor u petak, 22. novembra od 18 časova na stadionu u Humskoj u utakmici 17. Kola Linglong Super lige Srbije. Strateg crno-belih Savo Milošević istakao je da je pred njegovim igračima veoma važan deo sezone, ocenivši da je Javor kvalitetan rival, koji mora biti maksimalno ozbiljno shvaćen. – Pred nama je još jedan […]"/>
  </head>
  <body>
    <article>
      <h1>Milošević o Javoru, transferu Pavlovića, Rajkoviću…</h1>
      <address><time datetime="2019-11-21T18:11:20+00:00">21 Nov 2019, 18:11</time> by <a rel="author">Milos</a></address>
      <p>Partizan dočekuje Javor u petak, 22. novembra od 18 časova na stadionu u Humskoj u utakmici 17. Kola Linglong Super lige Srbije.</p>
      <p>Strateg crno-belih Savo Milošević istakao je da je pred njegovim igračima veoma važan deo sezone, ocenivši da je Javor kvalitetan rival, koji mora biti maksimalno ozbiljno shvaćen.</p>
      <p><b>– Pred nama je još jedan ciklus utakmica u ritmu četvrtak-nedelja. Nadam se da smo navikli na njega. Svaka pauza dobro dođe. Čeka nas veoma teška utakmica sa Javorom, a potom i Liga Evropa i verovatno najbitnija utakmica za nas u ovih šest meseci. Gust raspored i bitna nedelja za sve nas u klubu. Igrači su svesni da smo mnogo toga propustili u prvenstvu i da više nemamo pravo na grešku. Nije problem izgubiti, ostvariti loš rezultat, ali ne smemo da dozvoljavamo da to bude iz indolentnosti. Nadam se da smo te neke lekcije uspeli da dobro naučimo i da se neće ponoviti. Javor je u usponu forme, igra dosta dobro. Bilo nam je komplikovano u Ivanjici, kad smo imali mnogo sreće da dobijemo. Igraju opuštenije, samim tim i bolje nego na početku prvenstva. Igraju napadački fudbal, rasterećeni su i njima je predstojeća utakmica za uživanje. Utoliko su još više opasni, </b>rekao je Milošević,<b> </b>a preneo Sportski žurnal.</p>
      <p>Mediji su <a href="https://www.sportskacentrala.com/2019/11/21/partizan-prodao-pavlovica/">preneli informaciju</a> da je Strahinja Pavlović dogovorio saradnju sa Monakom, a Partizan obezbedio veliki novac. Milošević je „spustio loptu“ i još jednom pohvalio mladog fudbalera.</p>
      <p>
        <b>– Da vidimo prvo da li će biti u Monaku. Pavlović ima karakter koji će mu obezbediti da se snađe u bilo kojoj situaciji. Ima igrača kojima ništa ne predstavlja prepreku. Da nije tako, ne bi mogao da igra na ovom nivou sa 18 godina. Ali, ne bih da ga hvalim, ima još mnogo da nauči da bi izrastao u to što svi očekuju.</b>
      </p>
      <p>Tema je bio i Slobodan Rajković. Bivši reprezentativac Srbije trenira sa Partizanom, a Milošević ne bi imao ništa protiv i da zaduži opremu crno-belih u zimskom prelaznom roku.</p>
      <p>– <b>Bilo je nekih kontakata. Dugo ga znam. Žao mi je što nije našao klub. Imao sam letos volju da završim s njim priču. Nije se desilo, trenira individualno i nema nikakvih obaveza prema nama, niti mi prema njemu. Ne znam šta će se desiti u decembru. Treba da nam bude čast da jedan takav igrač trenira sa nama, mogu mnogo od njega da nauče. To je najiskrenije zajednički interes</b>, dodao je trener Partizana.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/partizan-prodao-pavlovica/"/>
        <a href="https://www.sportskacentrala.com/2019/11/18/najveci-transfer-partizana-u-21-veku-strahinja-pavlovic-uskoro-knez/"/>
        <a href="https://www.sportskacentrala.com/2019/11/18/kupci-uskoro-dolaze-u-beograd/"/>
        <a href="https://www.sportskacentrala.com/2019/11/17/defanzivac-trenira-sa-partizanom-i-osluskuje-ponude-govorili-su-da-sam-problematican-igrac/"/>
        <a href="https://www.sportskacentrala.com/2019/11/16/crno-beli-dobili-desnog-beka/"/>
        <a href="https://www.sportskacentrala.com/2019/11/15/samo-za-ozbiljne-klubove-partizan-korigovao-cenu-za-pavlovica/"/>
        <a href="https://www.sportskacentrala.com/2019/11/15/partizan-dobio-dan-vise-za-odmor-pred-az/"/>
        <a href="https://www.sportskacentrala.com/2019/11/14/zvezdi-milionska-kazna-partizan-i-vojvodina-placaju-zbog-vredjanja-kokeze/"/>
        <a href="https://www.sportskacentrala.com/2019/11/14/dragan-djuric-vardi-mogao-u-partizan/"/>
      </related>
    </article>
  </body>
</html>