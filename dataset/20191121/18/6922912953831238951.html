<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/koumoutsakos-pros-tourkia-i-ergaliopisi-tou-metanasteftikou-den-apoteli-tropo-prosegisis-tis-evropis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T18:27:34+00:00"/>
    <meta property="og:title" content="Κουμουτσάκος προς Τουρκία: Η εργαλειοποίηση του μεταναστευτικού δεν αποτελεί τρόπο προσέγγισης της Ευρώπης"/>
    <meta property="og:description" content="Τη σαφή επισήμανση, πως «η Ευρώπη αναγνωρίζει το βαρύ φορτίο που έχει επωμιστεί η Τουρκία με τα εκατομμύρια των μεταναστών, αλλά η Ευρώπη δεν μπορεί να ενεργεί υπό συνεχείς τουρκικές απειλές και εκβιασμούς, οι οποίες είναι έντονα αντιπαραγωγικές και δεν χρειάζονται», έκανε ο Έλληνας αναπληρωτής υπουργός Προστασίας του Πολίτη, αρμόδιος για θέματα μεταναστευτικής πολιτικής, Γιώργος Κουμουτσάκος, στον Τούρκο υφυπουργό Εσωτερικών Ισμαίλ Τσατακλί, κατά την αποψινή συνάντησή τους στη Βιέννη, στο περιθώριο του Συνεδρίου «Vienna Migration Conference 2019»."/>
  </head>
  <body>
    <article>
      <h1>Κουμουτσάκος προς Τουρκία: Η εργαλειοποίηση του μεταναστευτικού δεν αποτελεί τρόπο προσέγγισης της Ευρώπης</h1>
      <address>
        <time datetime="2019-11-21T18:27:34+00:00">21 Nov 2019, 18:27</time>
      </address>
      <p>Τη σαφή επισήμανση, πως «η Ευρώπη αναγνωρίζει το βαρύ φορτίο που έχει επωμιστεί η Τουρκία με τα εκατομμύρια των μεταναστών, αλλά η Ευρώπη δεν μπορεί να ενεργεί υπό συνεχείς τουρκικές απειλές και εκβιασμούς, οι οποίες είναι έντονα αντιπαραγωγικές και δεν χρειάζονται», έκανε ο Έλληνας αναπληρωτής υπουργός Προστασίας του Πολίτη, αρμόδιος για θέματα μεταναστευτικής πολιτικής, Γιώργος Κουμουτσάκος, στον Τούρκο υφυπουργό Εσωτερικών Ισμαίλ Τσατακλί, κατά την αποψινή συνάντησή τους στη Βιέννη, στο περιθώριο του Συνεδρίου «Vienna Migration Conference 2019».</p>
      <p>«Η Άγκυρα οφείλει να κατανοήσει ότι η εργαλειοποίηση του μεταναστευτικού-προσφυγικού ζητήματος δεν μπορεί να αποτελέσει τρόπο προσέγγισης της Ευρώπης», πρόσθεσε.</p>
      <p>Τονίζοντας ιδιαίτερα το ζήτημα των επαναλαμβανόμενων προκλητικών τουρκικών δηλώσεων περί «ανοίγματος των πυλών» και αύξησης των μεταναστευτικών ροών, ο κ. Κουμουτσάκος παρατήρησε με έμφαση ότι συνιστούν παράγοντες προσέλκυσης μεταναστών προς τα παράλια και ανάλογης δραστηριοποίησης των παράνομων δικτύων των διακινητών.</p>
      <p>Ο ίδιος επισήμανε στον Τούρκο συνομιλητή του ότι η Ελλάδα, με την εφαρμογή του νέου νόμου για την παροχή διεθνούς προστασίας, καθώς και με το νέο επιχειρησιακό σχέδιο της κυβέρνησης για το μεταναστευτικό, κάνει πράξη τη βούλησή της για τον περιορισμό των ροών και την αύξηση των επιστροφών, που προβλέπεται στο πλαίσιο της Κοινής Δήλωσης Ευρωπαϊκής Ένωσης-Τουρκίας.</p>
      <p>Ο Έλληνας αναπληρωτής υπουργός Προστασίας του Πολίτη ζήτησε από την Τουρκία να κάνει αυτό που της αναλογεί, οφείλοντας αφενός να εκριζώσει τα δίκτυα των διακινητών που δραστηριοποιούνται στο έδαφός της και διασφαλίζοντας την ανταπόκριση των τουρκικών αρχών στην επικοινωνία με τις αντίστοιχες ελληνικές, προκειμένου να αντιμετωπιστούν τα δίκτυα διακίνησης προσώπων.</p>
      <p>Στο περιθώριο του Συνεδρίου «Vienna Migration Conference 2019», στο οποίο ο ίδιος είναι ομιλητής, ο κ. Κουμουτσάκος έχει σήμερα και αύριο στη Βιέννη σειρά συναντήσεων, που αποτελούν συνέχεια εκείνων που είχε τις προηγούμενες ημέρες στην Ουάσινγκτον στο πλαίσιο δράσεων διεθνοποίησης του μεταναστευτικού ζητήματος.</p>
      <p>Σκοπός των συναντήσεων είναι η ενημέρωση και ευαισθητοποίηση για τη μεταναστευτική-προσφυγική πρόκληση που αντιμετωπίζει η Ελλάδα, η προβολή των θέσεών της και η προώθηση των προτεραιοτήτων της, όπως επίσης η οικοδόμηση διεθνών συνεργασιών για υποστήριξη και ενίσχυση της μεγάλης προσπάθειας που καλείται να καταβάλει η Ελλάδα ως χώρα «πρώτης γραμμής», απέναντι στις συνεχιζόμενες μεταναστευτικές ροές στα ανατολικά, θαλάσσια και χερσαία, σύνορά της.</p>
      <p>Το Συνέδριο στη Βιέννη με τη συμμετοχή υπουργών διαφόρων χωρών που συζητούν το μέλλον της μεταναστευτικής πολιτικής της ΕΕ, διοργανώνεται από τη δεξαμενή σκέψης «International Centre for Migration Policy Development», επικεφαλής της οποίας είναι ο πρώην αντικαγκελάριος και πρώην υπουργός Εξωτερικών της Αυστρίας Μίχαελ Σπίντελεγκερ.</p>
      <p>Όπως αναφέρεται σχετικά, αυτή η δεξαμενή σκέψης στηρίζεται από 17 ευρωπαϊκές χώρες και έχει ως αποστολή της, την υποστήριξη κυβερνήσεων στο έργο της αναζήτησης βιώσιμων λύσεων για τις προκλήσεις που συνδέονται με τη μετανάστευση.</p>
    </article>
  </body>
</html>