<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90212"/>
    <meta property="og:site_name" content="Denník politika"/>
    <meta property="article:published_time" content="2019-11-21T18:35:10+00:00"/>
    <meta property="og:title" content="Primátor Vallo a starostovia mestských častí podporujú zastavenie hazardu v Bratislave"/>
    <meta property="og:description" content="21.11.2019 (Webnoviny.sk) – Primátor Bratislavy Matúš Vallo a starostovia bratislavských mestských častí podporujú petíciu za zastavenie hazardu v hlavnom meste."/>
  </head>
  <body>
    <article>
      <h1>Primátor Vallo a starostovia mestských častí podporujú zastavenie hazardu v Bratislave</h1>
      <address><time datetime="2019-11-21T18:35:10+00:00">21 Nov 2019, 18:35</time> by <a rel="author">Webnoviny</a></address>
      <p>21.11.2019 (Webnoviny.sk) – Primátor Bratislavy Matúš Vallo a starostovia bratislavských mestských častí podporujú petíciu za zastavenie hazardu v hlavnom meste.</p>
      <p><i>„Spoločne vyhlasujeme, že podporujeme petíciu zastavme hazard iniciovanú občianskymi aktivistami v plnom rozsahu a vykonáme všetko pre to, aby bola vôla občanov naplnená. Taktiež podporíme prijatie všeobecne záväzného nariadenia, v ktorom bude ustanovené, že na celom území mesta Bratislavy nie je možné umiestniť žiadnu herňu ani kasíno,“</i> uviedol na tlačovej besede Vallo.</p>
      <h3>Nová petícia za zákaz</h3>
      <p>Podľa primátora neregulované rozširovanie hazardných hier na území Bratislavy negatívne mení tvár mesta a verejných priestorov, a tiež má závažné spoločenské a ľudské dôsledky.</p>
      <p><i>„Podporu petície sme sa preto rozhodli vyjadriť takto spolu verejne so starostami a starostkami mestských častí a mestskými poslankyňami a poslancami prihlásením sa k spoločnej deklarácií,“</i> dodal Vallo.</p>
      <p>Iniciatíva zastavme hazard ohlásila v pondelok 18. novembra novú petíciu za zákaz hazardu v Bratislave. Predstavitelia iniciatívy využijú na zbieranie podpisov deň volieb do Národne rady Slovenskej republiky 29. februára 2020.</p>
      <h3>Najvyšší súd nerozhodol</h3>
      <p>Dobrovoľníci s podpisovými hárkami budú pripravení pred volebnými miestnosťami. Petíciu je však možné podpísať už aj v súčasnosti.</p>
      <p>Po zmene zákona stačí v momentálnej situácií pre Bratislavu vyzbierať 15 percent podpisov obyvateľov hlavného mesta. Iniciatíva tvrdí, že Bratislavčania už majú plné zuby zalepených okien herní. Neplánujú čakať, kým Najvyšší súd SR vynesie rozsudok v súvislosti s prvou petíciou.</p>
      <p><i>„Najvyšší súd doteraz nerozhodol a nevyhovel odkladu účinnosti pochybného rozhodnutia bratislavského krajského súdu, ktorý zákaz hazardu v roku 2018 zrušil,“</i> dodala Iniciatíva. Prvú petíciu za zákaz hazardu v hlavnom meste podpísalo 136-tisíc obyvateľov.</p>
      <h3>Stále väčší problém</h3>
      <p><i>„Plne rozumiem, ak sú ľudia už z tejto témy unavení. Niekoľko rokov sme riešili práve tému hazardu. Na druhej strane hazard je stále problémom a stále väčším. To, že tento boj, ktorý sme viedli pred pár rokmi, sme prehrali, neznamená, že by bolo správne s ním prestať. Chcem poprosiť ľudí, aby napriek tomu, že už petíciu podpisovali, tak urobili znova. Treba spraviť všetko pre to, aby sme dokázali dostať hazard z Bratislavy, tak, ako to zvládli aj iné mestá v zahraničí,“</i> povedal starosta Nového Mesta Rudolf Kusý.</p>
      <p>Starostka Karlovej Vsi Dana Čahojová verí, že sa nebude opakovať situácia so stratenými petičnými hárkami z minulosti.</p>
      <p><i>„Nemyslím si, že by sa petícia za dnešných okolností a za dnešných objektívnych podmienok mala šancu na magistráte hlavného mesta stratiť…Som veľmi rada, že sa našli dobrovoľníci, ktorí sú ochotní túto petíciu vyzbierať a my im vyjadrujeme z hľadiska komunálnej politiky jednoznačnú podporu,“</i> dodala Čahojová.</p>
      <p>Viac k témam: <a href="https://www.webnoviny.sk/tag/hazard/"><u>hazard</u></a>, <a href="https://www.webnoviny.sk/tag/iniciativa-zastavme-hazard/"><u>Iniciatíva Zastavme hazard</u></a>, <a href="https://www.webnoviny.sk/tag/peticia/"><u>petícia</u></a><br/>Zdroj: Webnoviny.sk – <a href="https://www.webnoviny.sk/primator-vallo-a-starostovia-mestskych-casti-podporuju-zastavenie-hazardu-v-bratislave/"><u>Primátor Vallo a starostovia mestských častí podporujú zastavenie hazardu v Bratislave</u></a> © SITA Všetky práva vyhradené.</p>
    </article>
  </body>
</html>