<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/szijjarto-a-migracios-helyzet-egyre-sulyosabb-a-balkanon-2045154/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T18:04:00+00:00"/>
    <meta property="og:title" content="Szijjártó: a migrációs helyzet egyre súlyosabb a Balkánon"/>
    <meta property="og:description" content="A segítséget kell az érintett országokba vinni, nem pedig a gondokat idehozni."/>
  </head>
  <body>
    <article>
      <h6 class="kicker">ILLEGÁLIS BEVÁNDORLÁS</h6>
      <h1>Szijjártó: a migrációs helyzet egyre súlyosabb a Balkánon</h1>
      <address>
        <time datetime="2019-11-21T18:04:00+00:00">21 Nov 2019, 18:04</time>
      </address>
      <h4>A segítséget kell az érintett országokba vinni, nem pedig a gondokat idehozni.</h4>
      <p>A migrációs helyzet egyre súlyosabb, a Nyugat-Balkánon már lassan 100 ezer a feltorlódott migránsok száma – mondta Szijjártó Péter csütörtökön Bécsben a Migrációs Politikát Fejlesztő Nemzetközi Központ (ICMPD) magas szintű paneljében.</p>
      <p>A külgazdasági és külügyminiszter emlékeztetett arra, hogy törökországi jelentések szerint január elejétől október végéig 350 ezer illegális határátlépőt fogtak el török területen, 80 ezerrel többet, mint a múlt év egészében, és hátravan még két hónap. Hozzátette, hogy a konfliktusok Európa környékén nem a migrációs válság megoldásának irányába hatnak, hanem ellenkezőleg, és a nyomás az illegális bevándorlással Európába bejutni próbálkozók részéről növekedni fog.</p>
      <p>Szijjártó Péter kiemelte, hogy ideje lenne a brüsszeli intézményeknek, az Európai Uniónak és a nemzetközi közösségnek változtatnia migrációs politikáján, amely jelenleg még mindig újabb és újabb migrációs hullámok megindulását ösztönzi ahelyett, hogy elősegítené az otthonukat elhagyók hazatérését, vagy javítana az otthonukban maradtak biztonságán, hogy azok ne induljanak útnak. Mindezek miatt – mint hangsúlyozta – át kellene állítani, méghozzá sürgően a brüsszeli migrációs politika fókuszát.</p>
      <p>A miniszter emlékeztetett arra, hogy Magyarország bebizonyította: meg lehet állítani a migrációt. Emellett jól példázza, hogy a segítséget kell az érintett országokba vinni, nem pedig a gondokat idehozni. Magyarország elérte 40 millió dolláros támogatással, hogy 50 ezer keresztény maradhasson Szíriában, Irakban, Libanonban, vagy haza tudjon oda térni. Ez a megoldás felé mutató, követendő példa – mondta Szijjártó Péter.</p>
      <p>A Nemzetközi Migrációs Politikát Fejlesztő Központot (ICMPD) 1993-ban alapította Ausztria és Svájc. Központja Bécsben van és főképp Európával foglalkozik.</p>
    </article>
  </body>
</html>