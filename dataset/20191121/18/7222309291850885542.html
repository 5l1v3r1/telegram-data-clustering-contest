<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/israels-premiarminister-netanyahu-atalas-for-korruption/"/>
    <meta property="og:site_name" content="HBL"/>
    <meta property="article:published_time" content="2019-11-21T18:47:00+00:00"/>
    <meta property="og:title" content="Korruptionsåtalad Netanyahu vägrar avgå – misstänks ha tagit emot gåvor i utbyte mot politiska tjänster"/>
    <meta property="og:description" content="Israels premiärminister Benjamin Netanyahu åtalas för korruption. Beskedet hotar hans långa politiska karriär, men en stridslysten premiärminister kallar åtalet &quot;ett kuppförsök&quot;."/>
  </head>
  <body>
    <article>
      <h1>Korruptionsåtalad Netanyahu vägrar avgå – misstänks ha tagit emot gåvor i utbyte mot politiska tjänster</h1>
      <h2>Israels premiärminister Benjamin Netanyahu åtalas för korruption. Beskedet hotar hans långa politiska karriär, men en stridslysten premiärminister kallar åtalet "ett kuppförsök".</h2>
      <address><time datetime="2019-11-21T18:47:00+00:00">21 Nov 2019, 18:47</time> by <a rel="author">TT-AFP-Reuters</a></address>
      <p>Åtalet komplicerar ett politiskt dödläge som hotar att leda till ett tredje nyval i år.</p>
      <p>Riksåklagare <b>Avichai</b> <b>Mandelblit</b> meddelar att Netanyahu åtalas för bedrägeri, bestickning och trolöshet mot huvudman.</p>
      <p>Netanyahu blir därmed den förste sittande premiärministern i landet som åtalas. Enligt israelisk lag är han inte tvungen att avgå efter att åtal har väckts, bara om han döms och domen vunnit laga kraft. Men det politiska trycket mot honom att avgå väntas bli kraftfullt.</p>
      <p>– Netanyahu har kallats en magiker som klarat sig ur de flesta kriser hittills, säger <b>Daniel</b> <b>Schatz</b>, gästforskare med inriktning på politik i Mellanöstern vid New York University, till TT.</p>
      <p>Netanyahu har länge dominerat Israels politik och är den regeringschef som har suttit längst i landets historia.</p>
      <p>I ett tv-sänt tal säger han att han kommer att fortsätta leda Israel. Han kallar åtalet för ett kuppförsök och hävdar att anklagelserna falska och politiskt motiverade.</p>
      <p>– De var inte ute efter sanningen, de var ute efter mig, säger han om utredarna, enligt Reuters.</p>
      <p>
        <b>Cigarrer och smycken</b>
      </p>
      <p>Anklagelserna mot den 70-årige premiärministern handlar bland annat om att han och hans hustru Sara misstänks ha tagit emot gåvor som cigarrer, smycken och champagne från miljardären <b>James Packer</b> och Hollywoodproducenten<b> Arnon Milchan</b> i utbyte mot politiska tjänster. Gåvorna uppges vara värda motsvarande cirka två och en halv miljon kronor.</p>
      <p>Netanyahu har även anklagats för att ha betalat medieägare för att publicera positiva nyheter om honom.</p>
      <p>Netanyahu riskerar fängelse i upp till tio år om han fälls för mutbrott medan maximistraffet för bedrägeri och trolöshet mot huvudman är tre års fängelse.</p>
      <p>En möjlighet för honom är att be parlamentet, knesset, om immunitet från åtal.</p>
      <p>
        <b>Nyval i sikte</b>
      </p>
      <p>Åtalet kommer i ett politiskt dödläge när varken Netanyahu eller hans politiska huvudmotståndare <b>Benny</b> <b>Gantz</b> lyckats samla majoritet för att bilda regering efter nyvalet i september, det andra i år. De israeliska väljarna riskerar nu att tvingas gå till valurnorna en tredje gång om inte ledamöterna i landets parlament knesset kan komma överens om en ny premiärminister.</p>
      <p>– Men Netanyahus anhängare verkar trots allt stödja honom. Han har fortfarande stöd i sitt parti och bland sina trogna väljare, säger Daniel Schatz.</p>
      <p>Åtalet är en seger för det israeliska domsstolsväsendet anser <b>Anders</b> <b>Persson</b> som är statsvetare och Mellanösternforskare vid Lunds universitet.</p>
      <p>– Det visar på en enorm kraft och styrka och ett stort mod hos riksåklagaren att han vågar väcka åtal. All heder åt Israels rättssystem, säger han till TT.</p>
      <p>Hur rättsprocessen än slutar är det en mödosam rättegång som ligger framför de inblandade.</p>
      <p>– Det här är en lång process. Det kan ta flera år till dess en dom faller, säger Anders Persson.</p>
      <p>Rättsfallet kan också ytterligare komplicera försöken att mäkla fred mellan Israel och palestinierna. Netanyahu är en av nyckelfigurerna i den amerikanske presidenten <b>Donald</b> <b>Trumps</b> utlovade fredsplan.</p>
      <p>Föddes 1949 i Tel Aviv, växte upp i Jerusalem och är utbildad i USA.</p>
      <p>Som ledare för högerpartiet Likud har han varit premiärminister 1996 till 1999 samt sedan 2009. Han är staten Israels nionde premiärminister och har haft andra ministerposter tidigare.</p>
      <p>I armén tjänstgjorde Netanyahu i en elitstyrka från 1967 till 1973 då han lämnade militären med kaptensgrad.</p>
      <p>Netanyahu gav sig in i politiken sedan hans bror Yonatan dödats i ett försök att frita israelisk gisslan ombord på ett kapat plan i Entebbe i Uganda 1976.</p>
      <p>Netanyahu anklagas för korruption – mutbrott, bedrägeri och trolöshet mot huvudman – vilket han nekar till och kallar för en häxjakt.</p>
      <p>I politiken och förhandlingar med palestinier har han drivit en hård linje, men har samtidigt gått med på vissa eftergifter.</p>
      <p>Källor: BBC, AFP, Reuters, israeliska utrikesdepartementet.</p>
    </article>
  </body>
</html>