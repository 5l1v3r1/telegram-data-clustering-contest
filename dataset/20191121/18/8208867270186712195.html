<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/22/news/violenza_sulle_donne_un_reato_ogni_15_minuti_vittime_e_carnefici_italiani_nell_80_per_cento_dei_casi-241592223/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T18:01:00+00:00"/>
    <meta property="og:title" content="Violenza sulle donne, un reato ogni 15 minuti. Vittime e carnefici italiani nell'80 per cento dei casi"/>
    <meta property="og:description" content="Il report della Polizia di Stato alla vigilia della giornata internazionale. In aumento il numero delle denunce"/>
  </head>
  <body>
    <article>
      <h1>Violenza sulle donne, un reato ogni 15 minuti. Vittime e carnefici italiani nell'80 per cento dei casi</h1>
      <h2>Il report della Polizia di Stato alla vigilia della giornata internazionale. In aumento il numero delle denunce</h2>
      <address><time datetime="2019-11-21T18:01:00+00:00">21 Nov 2019, 18:01</time> by <a rel="author">ALESSANDRA ZINITI</a></address>
      <p><b>ROMA</b> - Ogni giorno in Italia 88 donne sono vittime di atti di violenza, una ogni 15 minuti. Vittime italiane in altissima percentuale ( l'80,2 per cento dei casi) con carnefici italiani nel 74 per cento dei casi. Senza distinzione di latitudine, l'aumento di vittime di reato di sesso femminile è lo stesso in Piemonte come in Sicilia. Sono agghiaccianti i dati aggiornati sulla violenza di genere in Italia diffusi oggi dalla Polizia di Stato alla vigilia della giornata internazionale contro la violenza sulle donne.<br/><br/>Unico dato consolante del report la maggiore coscienza dei delitti subiti, una rinnovata propensione e fiducia nel denunciare: è aumentato, insomma, il numero di vittime che considerano gli atti violenti subiti un reato. Effetto, si spera, del codice rosso entrato in vigore ad agosto.<br/><br/>Nell'82 per cento dei casi - raccontano i dati diffusi dalla Polizia di Stato - chi fa violenza su una donna ha le chiavi di casa. Le vittime e i loro aggressori appartengono a tutte le classi sociali e culturali e a tutti i ceti economici. E nonostante i reati come il maltrattamento in famiglia sono in diminuzione, il numero delle vittime di sesso femminile è in aumento e le donne sono quasi sempre italiane come i loro autori. Tra le straniere a denunciare più di altre di aver subìto violenza sono le romene. Maltrattamenti, atti di stalking, violenze sessuali, percosse nel 60 per cento dei casi sono commessi dall'ex partner. <br/><br/>Negli ultimi dieci anni l'atto di estrema violenza sulle donne, il femminicidio, è rimasto praticamente stabile ma è un dato che preoccupa a fronte del fatto che, nello stesso periodo, gli omicidi con vittime di sesso maschile sono diminuiti del 50 per cento. Nel 2019, il 34 per cento delle vittime di omicidio è donna e in sei casi su dieci l'assassino è il partner o l'ex partner. Le statistiche della Polizia di Stato evidenziano come cambia l'incidenza percentuale sulle vittime di femminicidio: straniere nel 67 per cento dei casi mentre per quel che riguarda le altre forme di violenza le vittime italiane sono l'80 per cento. Una su due lascia figli piccoli e nel 18 per cento dei casi l'autore si toglie la vita.<br/><br/>Armi da taglio e oggetti contundenti sono le armi più utilizzate nel 2019 mentre si sono dimezzati i femminicidi commessi con armi da fuoco.</p>
    </article>
  </body>
</html>