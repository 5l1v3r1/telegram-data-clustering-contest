<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/sports/podosfero/article/stous-dio-mines-mio8ike-i-pini-tou-opadou-pou-petakse-rolo-tamiakis-mixanis-se-agona"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T18:57:38+00:00"/>
    <meta property="og:title" content="Στους δύο μήνες μειώθηκε η ποινή του οπαδού που πέταξε ρολό ταμειακής μηχανής σε αγώνα ΠΑΟΚ - Ολυμπιακού"/>
    <meta property="og:description" content="Σε δύο μήνες, από δώδεκα που ήταν η πρωτόδικη, μείωσε το Τριμελές Πλημμελειοδικείο Θεσσαλονίκης την ποινή φυλάκισης για τον 28χρονο οπαδό του ΠΑΟΚ, από το χέρι του οποίου εκσφενδονίστηκε ρολό ταμειακής μηχανής εναντίον του πρώην προπονητή του Ολυμπιακού Όσκαρ Γκαρθία."/>
  </head>
  <body>
    <article>
      <h1>Στους δύο μήνες μειώθηκε η ποινή του οπαδού που πέταξε ρολό ταμειακής μηχανής σε αγώνα ΠΑΟΚ - Ολυμπιακού</h1>
      <address>
        <time datetime="2019-11-21T18:57:38+00:00">21 Nov 2019, 18:57</time>
      </address>
      <p>Σε δύο μήνες, από δώδεκα που ήταν η πρωτόδικη, μείωσε το Τριμελές Πλημμελειοδικείο Θεσσαλονίκης την ποινή φυλάκισης για τον 28χρονο οπαδό του ΠΑΟΚ, από το χέρι του οποίου εκσφενδονίστηκε ρολό ταμειακής μηχανής εναντίον του πρώην προπονητή του Ολυμπιακού Όσκαρ Γκαρθία.</p>
      <p>Το περιστατικό συνέβη το Φεβρουάριο του 2018 και οδήγησε στη ματαίωση του αγώνα ανάμεσα στον ΠΑΟΚ και τον Ολυμπιακό που ήταν προγραμματισμένος να διεξαχθεί στο γήπεδο της Τούμπας. Εξετάζοντας την υπόθεση σε δεύτερο βαθμό, το δικαστήριο αθώωσε τον 28χρονο για την πράξη της επικίνδυνης σωματικής βλάβης, κάνοντας δεκτό τον σχετικό ισχυρισμό της υπεράσπισης, ενώ τον έκρινε ένοχο για το αδίκημα της ρίψης αντικειμένου, με βάση τον αθλητικό νόμο.</p>
      <p>Υπό τις συνθήκες αυτές και με την αναγνώριση του ελαφρυντικού της μεταγενέστερης καλής συμπεριφοράς, οι δικαστές τον τιμώρησαν με φυλάκιση δύο μηνών, ποινή η οποία ανεστάλη για μία τριετία. Σύμφωνα με την ίδια απόφαση, ο κατηγορούμενος δεσμεύεται για συνολικά δύο χρόνια να εμφανίζεται σε Αστυνομικό Τμήμα του τόπου κατοικίας του, κάθε φορά που δίνει επίσημο αγώνα η ομάδα ποδοσφαίρου του ΠΑΟΚ.</p>
    </article>
  </body>
</html>