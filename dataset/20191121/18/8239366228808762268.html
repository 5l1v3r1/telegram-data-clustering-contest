<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/yavorivshchyna_vklonylasya_geroyam_nebesnoi_sotni_331347.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T18:09:00+00:00"/>
    <meta property="og:title" content="Яворівщина вклонилася Героям Небесної Сотні"/>
    <meta property="og:description" content="Сьогодні, 21 листопада, в День Революції Гідності в місті Яворові Львівської області біля монументу Героям Небесної Сотні та Воїнам Світла – полеглим на Сході військовослужбовцям відбулося віче."/>
  </head>
  <body>
    <article>
      <h1>Яворівщина вклонилася Героям Небесної Сотні</h1>
      <h2>Сьогодні, 21 листопада, в День Революції Гідності в місті Яворові Львівської області біля монументу Героям Небесної Сотні та Воїнам Світла – полеглим на Сході військовослужбовцям відбулося віче.</h2>
      <address>
        <time datetime="2019-11-21T18:09:00+00:00">21 Nov 2019, 18:09</time>
      </address>
      <p>Як передає власкор Гал-інфо, присутні схилили голови у хвилині мовчання, віддаючи шану українцям, які заплатили життям за любов до України, ставши на Майдані на захист державних, демократичних цінностей, прав і свобод людини.</p>
      <p>Учасники віча помолилися разом зі священиком за душі новітніх українських героїв. Відтак, присутні прикрасили деревця біля меморіалу символічними білими голубами.</p>
      <figure>
        <img src="https://galinfo.com.ua/media/gallery/intxt/h/i/hiro.jpg"/>
      </figure>
      <p>Також на Яворівщині відбулися панахиди на похованнях Героїв Небесної Сотні Романа Варениці, Віталій Коцюби, Романа Сеника – відповідно у селах Вороблячин, Старий Яр та Наконечне ІІ.</p>
      <p>
        <b>Довідка Гал-інфо</b>
      </p>
      <p><b>Роман ВАРЕНИЦЯ</b> народився у селі Старий Яр, Яворівського району Львівської області. Отримав педагогічну освіту в Дрогобицькому педагогічному університеті. Працював вчителем математики. Жив у м. Новояворівську. Загинув у 35 років на вулиці Інститутській, в Києві від пострілу снайпера.</p>
      <p>За громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народу, виявлені під час Революції гідності, Указом Президента України № 890/2014 від 21 листопада 2014 року Роману Варениці було присвоєно звання Герой України з удостоєнням ордена «Золота Зірка» (посмертно).</p>
      <p><b>Віталій КОЦЮБА</b> народився у селі Вороблячині Львівської області. Жив у місті Новояворівську Львівської області.</p>
      <p>Загинув від вогнепального поранення. Залишив батьків, дружину та двох дітей. Віталієві Коцюбі був 31 рік.</p>
      <p>За громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народу, виявлені під час Революції гідності, Указом Президента України № 890/2014 від 21 листопада 2014 року Віталію Коцюбі було присвоєно звання Герой України з удостоєнням ордена «Золота Зірка» (посмертно).</p>
      <p><b>Роман СЕНИК</b> народився 26 липня 1968 року в селі Наконечне Друге Львівської області. Сьогодні йому виповнився б 51 рік. Останні роки мешкав у місті Турка Львівської області. Служив в миротворчій місії міжнародних сил ООН під час війни в Югославії, був прапороносцем, отримав бойові нагороди.</p>
      <p>На Майдані належав до 29-ї сотні самооборони. Під час штурму 22 січня 2014 на вулиці Грушевського отримав важке вогнепальне поранення в плече. Куля застрягла в легені, руку з роздробленою кісткою довелося ампутувати, організм втратив понад 3,5 літри крові. Помер в київській лікарні через значну втрату крові.</p>
      <p>Похований у рідному селі. Залишив сестру Лесю і стареньку матір.</p>
      <p>Удостоєний звання Герой України з удостоєнням ордена «Золота Зірка» (21 листопада 2014, посмертно) – за громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народу, виявлені під час Революції гідності</p>
      <p>Медаль УПЦ КП «За жертовність і любов до України» (червень 2015, посмертно).</p>
    </article>
  </body>
</html>