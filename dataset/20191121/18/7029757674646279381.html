<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/finance/dfz-prevede-nad-72-4-mln-leva-za-namalen-aktsiz-varhu-gazyola.html"/>
    <meta property="og:site_name" content="News.bg"/>
    <meta property="article:published_time" content="2019-11-21T18:03:44+00:00"/>
    <meta property="og:title" content="ДФЗ преведе над 72.4 млн. лева за намален акциз върху газьола"/>
    <meta property="og:description" content="Парите бяха разпределени на 10 614 земеделски стопани"/>
  </head>
  <body>
    <article>
      <h1>ДФЗ преведе над 72.4 млн. лева за намален акциз върху газьола</h1>
      <address>
        <time datetime="2019-11-21T18:03:44+00:00">21 Nov 2019, 18:03</time>
      </address>
      <p>От Държавен фонд "Земеделие" преведоха първия транш за <b>почти 72.4 млн. лв. по схемата за намален акциз върху газьола на земеделските стопани</b>. Очаква се още утре парите да постъпят по сметките им.</p>
      <p>Това заяви изпълнителният директор на ДФ "Земеделие" Васил Грудев по време на дискусията в рамките на церемонията по връчването на наградите в конкурса "Агробизнесмен на България 2019 г.", съобщиха от МЗХГ. </p>
      <p><b>Парите бяха разпределени на 10 614 земеделски стопани</b>, заяви още Васил Грудев. <b>Подпомагането представлява 86,7% от одобрения бюджет, който е 84 млн. лв. за 2019</b> г. Останалата част, в размер на <b>над 11 млн. лв., ще бъде изплатена с втори транш в началото на 2020 </b>г. Финансовата подкрепа по схемата е изчислена на база на 0.37 лв. за литър, обясни Грудев.</p>
      <p>Очаква се идната седмица <b>овцевъди и козевъди да получат втория транш по Схемата за преходна национална помощ за овце-майки и кози- майки, обвързани с производството</b>. Така от ДФ "Земеделие" предоставят финансирането по схемите от директните плащания на 2 транша в рамките на финансовата година, заяви Грудев.</p>
      <p><b>Близо 900 млн. лв. ще бъдат преведени на земеделските стопани през декември, каза още Васил Грудев</b>. В началото на декември ще започне изплащането по всички схеми по обвързаната подкрепа за животни с бюджет от 120 млн.лв.</p>
      <p>"<b>След 9 декември стартираме и най-голямото плащане за всички земеделски стопани</b> - по Схемата за единно плащане на площ (СЕПП) - над 600 млн. лв., а до 20 декември ще се изплатят средствата по мярка 13 за необлагодетелстваните райони с бюджет от над 100 млн.лв", обясни той. Ще бъде изплатен и четвърти транш от близо 10 млн. лв. на свиневъдите.</p>
    </article>
  </body>
</html>