<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/omades/ofi/1560928/o-simos-ta-paidia-tou-ofi-kai-o-neos-dromos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T18:21:00+00:00"/>
    <meta property="og:title" content="Ο Σίμος, τα παιδιά του ΟΦΗ και ο νέος δρόμος…"/>
    <meta property="og:description" content="Η παρουσία του προπονητή του ΟΦΗ στο φιλικό της Κ14 με την Μικτή ΕΠΣΗ και το σχόλιο που προκαλεί δέος"/>
  </head>
  <body>
    <article>
      <h1>Ο Σίμος, τα παιδιά του ΟΦΗ και ο νέος δρόμος…</h1>
      <address><time datetime="2019-11-21T18:21:00+00:00">21 Nov 2019, 18:21</time> by <a rel="author">Βαρδαλαχάκης Μανώλης</a></address>
      <p>
        <b>Η παρουσία του προπονητή του ΟΦΗ στο φιλικό της Κ14 με την Μικτή ΕΠΣΗ και το σχόλιο που προκαλεί δέος</b>
      </p>
      <p>Πραγματικά είναι… απόλαυση να παρακολουθείς πλέον αγώνες των τμημάτων υποδομής του ΟΦΗ. Η εικόνα είναι εντυπωσιακή!</p>
      <p>Όχι μόνο για τα όσα συμβαίνουν εντός των τεσσάρων γραμμών του γηπέδου, όπου τα πιτσιρίκια παρουσιάζονται όλο και καλύτερο, αφομοιώνουν το εκπαιδευτικό πρόγραμμα του Γιάννη Σαμαρά και δημιουργούν πολύ γερές βάσεις όχι μόνο για το δικό τους μέλλον αλλά για το μέλλον του ΟΦΗ.</p>
      <p>Και η εικόνα είναι εντυπωσιακή βλέποντας μια πλειάδα αξιόλογων προπονητών να βρίσκονται άπαντες πάνω από τα παιδιά, να τα καθοδηγούν και να παρακολουθούν την καθημερινή τους εξέλιξη.</p>
      <p>Όμως ακόμα μεγαλύτερη σπουδαιότητα σε αυτό που ζει τους τελευταίους μήνες ο οργανισμός του ΟΦΗ σε επίπεδο υποδομών δίνει η παρουσία των προπονητών της πρώτης ομάδας. Ο Γιώργος Σίμος, ο Περικλής Παπαπαναγής, όλο το staff, είναι πάντα δίπλα στα παιδιά όποτε το επιτρέπουν οι υποχρεώσεις τους με την ΠΑΕ.</p>
      <p>Θέλετε ένα τρανό παράδειγμα; Ο Γιώργος Σίμος ήταν την Τετάρτη στα Καλέσα και παρακολούθησε το φιλικό που έδωσε εκεί η ομάδα Κ14 της ΠΑΕ ΟΦΗ με την Μικτή ΕΠΣΗ! Κι ασφαλώς έχει βρεθεί ο ίδιος και οι συνεργάτες του σε πάρα πολλά παιχνίδια των ομάδων «Κ» στην Super League. Αυτός είναι ο δρόμος που έχουν επιλέξει στον ΟΦΗ, σε αυτόν απαρέγκλιτα βαδίζουν!</p>
      <p>Πριν λίγα χρόνια, πολλοί ήταν εκείνοι στην ΠΑΕ ΟΦΗ (προπονητές, παράγοντες, στελέχη) που ανηφόριζαν στο ΒΑΚ για να πάνε στο κεντρικό κτίριο την ώρα που οι Ακαδημίες έκαναν προπόνηση στα κάτω γήπεδα και… δεν έστριβαν ούτε το κεφάλι τους ούτε να δουν τι συμβαίνει! Άλλες εποχές βέβαια τότε, δύσκολες οικονομικά, με πολλές αγωνίες και αμέτρητο άγχος για την επιβίωση της πρώτης ομάδας. Όμως και τα παιδιά του ΟΦΗ, οι άνθρωποι που πάλευαν μέρα-νύχτα στις υποδομές, ζούσαν πολλές φορές την απαξίωση. Γι’ αυτό και με δέος, ένας άνθρωπος που ήταν το Σάββατο στα Καλέσα και γνωρίζει καλά τις υποδομές του ΟΦΗ, μας είπε ότι «αυτό που συμβαίνει τώρα, με την παρουσία του Γιώργου Σίμου, με το τρομερό προπονητικό επιτελείο των Ακαδημιών, απλά σου προκαλεί ανατριχίλα!»</p>
      <p>
        <i>Στην φωτογραφία ο Γιώργος Σίμος με τον παλιό συμπαίκτη του στην Χαλκηδόνα και στον ΠΑΟ Ρουφ, Στέλιο Κοζανίδη. Ο «Κόζα» έχει επιστρέψει πλέον και εκείνος, κατά κάποιον τρόπο, στην οικογένεια του ΟΦΗ, καθώς ο γιος του Πάρης, είναι μέλος της ομάδας Κ14 της ΠΑΕ.</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/1560770/terastia-niki-i-ethniki-u17-me-sboko-kai-psimopoulos-epikratise-2-0-tis-germanias/"/>
        <a href="https://www.neakriti.gr/article/sport/podosfairo/elliniko/omades/ofi/1560730/ofi-stis-proponiseis-tis-ethnikis-alvanias-k17-o-adriano-hotza/"/>
        <a href="https://www.neakriti.gr/article/sport/podosfairo/elliniko/omades/ofi/1560317/ofi-karandinos-kai-faitakis-stin-ethniki-paidon/"/>
      </related>
    </article>
  </body>
</html>