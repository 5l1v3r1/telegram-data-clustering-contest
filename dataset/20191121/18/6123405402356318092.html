<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/alitalia-i-commissari-scrivono-a-patuanelli-gli-scenari-dopo-la-proroga-638691.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-21T18:01:00+00:00"/>
    <meta property="og:title" content="Alitalia, i commissari scrivono a Patuanelli. Gli scenari dopo la proroga"/>
    <meta property="og:description" content="Pare scontato l’ennesimo rinvio dei termini per cercare un ultimo forcing su Delta o Lufthansa. L’alternativa è la liquidazione"/>
  </head>
  <body>
    <article>
      <h1>Alitalia, i commissari scrivono a Patuanelli. Gli scenari dopo la proroga</h1>
      <h2>Pare scontato l’ennesimo rinvio dei termini per cercare un ultimo forcing su Delta o Lufthansa. L’alternativa è la liquidazione</h2>
      <address><time datetime="2019-11-21T18:01:00+00:00">21 Nov 2019, 18:01</time> by <a rel="author">Luca Spoldi</a></address>
      <p><b>Al Ministero dello sviluppo economico (Mise) ci si prepara a fare le ore piccole</b>: alla mezzanotte di oggi scadono infatti i <b>termini per la presentazione di un’offerta vincolante per Alitalia</b> e anche se dopo il passo indietro di Atlantia e Ferrovie dello Stato la speranza che tale offerta arrivi sono di fatto nulle, <b>ci si attende </b>comunque <b>una missiva, quella con la quale i tre commissari straordinari (Daniele Discepolo, Enrico Laghi e Stefano Paleari) presenteranno la propria relazione sullo stato dei fatti.</b></p>
      <p>Nella relazione i tre commissari, preso atto che al momento non ci sono le condizioni per un’offerta nonostante i passi in avanti compiuti rispetto a poche settimane or sono (con Delta pronta a sborsare 100 milioni per entrare nel capitale della costituenda Newco con una quota del 12,5% e Lufthansa disponibile ad un’alleanza commerciale), <b>chiederanno verosimilmente l’ottavo rinvio in una vicenda per la quale, come dichiarato dallo stesso premier Giuseppe Conte “ci deve essere una via d’uscita” che non sia la messa in liquidazione. </b>Il governo, ha aggiunto Conte, “si impegnerà perché ci sia una soluzione industriale di mercato”, come dire che un salvataggio di Stato non è immaginabile, non fosse altro per il rispetto dei vincoli europei agli aiuti di stato. </p>
      <p><b>Un rinvio, sul quale il ministro preposto, Stefano Patuanelli, subentrato a Luigi Di Maio dopo la crisi d’agosto, si è mostrato nelle ultime ore più possibilista</b> spiegando alla Camera che “il momento da tener fisso è il <i>closing</i>, a marzo”. Come dire che se anche si dovrà attendere qualche giorno o settimana va bene, purché si eviti che Alitalia porti i libri in tribunale, come peraltro successo in passato a Swissair e Sabena. <b>Non tanto per motivi di orgoglio nazionale o di pura convenienza politica, quanto perché Alitalia pur vendendo crescere i ricavi e ridursi i costi nei 13 mesi di gestione commissariale ha continuato, come ormai da anni, a volare in rosso (gli ultimi dati parlano di circa 900 mila euro di perdita media giornaliera) ed ha quasi esaurito la cassa a disposizione.</b></p>
      <p><b>Servono dunque urgentemente nuovi capitali</b>, ma in assenza di un’offerta essi non potranno arrivare dal settore privato ed ecco dunque la necessità di altri 400 milioni di euro (cifra già salita rispetto ai 350 milioni indicati a fine estate) dell’ennesimo prestito ponte, già previsto nella Finanziaria 2020, per il quale però è a sua volta necessaria sia costituita una <b>Newco, per evitare una bocciatura Ue. Nel concreto, si profilerebbe un tentativo di forcing dei commissari nei confronti di Delta per ulteriori 3 settimane</b> (si parla come possibile nuovo termine di giovedì 12 dicembre) perché accetti un piano industriale più sostenibile per gli altri partner, a partire proprio da Atlantia.</p>
      <p><b>Per la società del gruppo Benetton, finita nuovamente al centro dei riflettori per la vicenda del ponte Morandi e per il connesso rischio di vedersi revocare le concessioni autostradali in Italia</b>, la vicenda resta doppiamente importante sia perché Atlantia controlla Aeroporti di Roma, che dalla compagnia italiana vede derivare il 30% dei ricavi aviation e che punta a un incremento dei collegamenti da e per il Nord America, sia per cercare di disinnescare la bomba-autostrade (anche se Luigi Di Maio continua a mostrarsi ostile a un simile “do ut des”).</p>
      <p><b>Più improbabile che possa essere Lufthansa a scendere in campo: quello dei tedeschi, che hanno ripetuto alla sfinimento di non voler entrare nel capitale se non a risanamento avvenuto, è sembrato un gioco di rimessa teso a evitare che con una piccola fiches (100 milioni) i concorrenti di Delta, già partner di Air France-Klm, riescano a bloccarne l’ulteriore espansione nel medio e nel lungo raggio.</b> Alla fine proprio Lufthansa potrebbe avere interesse a che la situazione precipitasse, per poi rilevare gli asset di suo interesse da un’eventuale procedura di liquidazione, mentre Delta ha un interesse opposto, ma limitato dal fatto di non voler e non poter fare eccessive concessioni sul lungo raggio per non danneggiare le ben più radicate ed economicamente importanti relazioni con Air France-Klm. </p>
      <p><b>Tra queste due posizioni ci sarà quel “margine” che il ministro delle Infrastrutture e trasporti Paola De Micheli continua a vedere per trattare? </b>Difficile dirlo, visto che a differenza che nel caso di Mps non sembra facilmente ipotizzabile la strada di una nazionalizzazione a tempo tesa a ristrutturare e rimettere Alitalia sul mercato. Qualcosa di più potrebbe emergere nelle prossime ore dalla relazione che i commissari straordinari di Alitalia come detto invieranno al Mise per chiedere ufficialmente quali siano le nuove consegne. </p>
      <p><b>In una storia infinita, già costata oltre 9 miliardi ai contribuenti e la progressiva perdita di migliaia di posti di lavoro, non è però detto che il lieto fine sia dietro l’angolo.</b> Anche perché per l’ex compagnia di bandiera si profila in ogni caso un ridimensionamento con il taglio dai 2.500 ai 5.000 dipendenti (sugli 11.500 attuali) e dai 10 ai 20 aeromobili (si parte da una flotta di 113 veivoli), <b>a seconda che il partner che accetterà di entrare nel capitale con Fs, Tesoro e Atlantia sia Delta o Lufthansa. Tanto che qualcuno sospetta che alla fine si andrà all’ennesima “bad company”, anche questa rigorosamente a carico di Pantalone.</b></p>
    </article>
  </body>
</html>