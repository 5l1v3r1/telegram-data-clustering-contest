<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/monarquia-suspen-encara-Catalunya-CEO_0_2348165334.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T18:14:46+00:00"/>
    <meta property="og:title" content="La monarquia suspèn a tot l'Estat i treu encara pitjor nota a Catalunya, segons el CEO"/>
    <meta property="og:description" content="Felip VI obté un 2,21 de nota mitjana a Catalunya i un 4,8 a la resta de l'Estat"/>
  </head>
  <body>
    <article>
      <h1>La monarquia suspèn a tot l'Estat i treu encara pitjor nota a Catalunya, segons el CEO</h1>
      <h2>Felip VI obté un 2,21 de nota mitjana a Catalunya i un 4,8 a la resta de l'Estat</h2>
      <address>
        <time datetime="2019-11-21T18:14:46+00:00">21 Nov 2019, 18:14</time>
      </address>
      <p>Des del seu <a href="https://www.ara.cat/politica/Felip-VI-discurs-aquest-vespre_0_1880811969.html">polèmic discurs el 3 d'octubre del 2017</a>, el rei Felip VI s'ha convertit en un dels personatges més criticats pel sobiranisme català, fins al punt que <a href="https://www.ara.cat/politica/Parlament-Felip-VI-Proces-monarquia_0_2104589694.html">el Parlament va arribar a reprovar-lo</a>. L'enquesta presentada aquest dijous pel Govern, elaborada pel Centre d'Estudis d'Opinió (CEO), evidencia que els catalans segueixen tenint una opinió negativa del monarca, però aporta una dada menys coneguda: tampoc és gaire ben vist pels ciutadans de la resta de l'Estat.</p>
      <p>Segons el sondeig que ha fet l'òrgan demoscòpic de la Generalitat –la primera vegada en la seva història que no enquesta només a catalans–, la monarquia espanyola suspèn arreu d'Espanya. Per als catalans és la institució pitjor valorada. Un 73,3% li posen una nota que va del 0 al 4, fet que el porta a obtenir una puntuació mitjana de 2,21 sobre 10. A la resta de l'Estat, Felip VI millora una mica, però de manera insuficient per passar l'examen. És veritat que hi ha més ciutadans que li posen una nota entre el 5 i el 10 (56,6%) que els que ho fan del 0 al 4 (41,3%), però els que el suspenen ho fan amb una nota tan baixa que la mitjana queda en un 4,58 sobre 10.</p>
      <figure>
        <a href="https://www.ara.cat/2019/11/21/politica/espanyols-rebutgen-referendum-Catalunya-CEO_2348175352_67545092_651x495.png">
          <img src="https://www.ara.cat/2019/11/21/politica/espanyols-rebutgen-referendum-Catalunya-CEO_2348175352_67545092_651x495.png"/>
        </a>
        <figcaption>Els espanyols rebutgen un referèndum però demanen diàleg entre Catalunya i l'Estat, segons el CEO</figcaption>
      </figure>
      <p>Més enllà del rei, els catalans tenen dues institucions més en el punt de mira: l'església catòlica i la banca, que no arriben al 3. Pel que fa als ciutadans de la resta de l'Estat, les pitjors valoracions són per als partits polítics, la banca i el Congrés. </p>
      <h3>Mossos, policia i exèrcit</h3>
      <p>Els catalans i els ciutadans de la resta de l'Estat se situen en posicions allunyades respecte a diverses institucions destacades. Per als primers, l'exèrcit i el Constitucional mereixen suspendre amb un 3,99 i un 3,47, respectivament, mentre que els segons els posen un 6,67 als militars i un 5,17 a l'alt tribunal. Uns i altres es posen d'acord en aplaudir la gestió policial, tot i que discrepen sobre quin cos aplaudir. Els espanyols situen la Policia Nacional i la Guàrdia Civil a la cúspide de les seves preferències amb un 7,09 i suspenen els Mossos d'Esquadra amb un 3,96, mentre que els catalans suspenen els cossos estatals amb un 4,59 i elogien la policia catalana amb un 5,96. Però pel que fa a aquesta última xifra convé posar un asterisc. L'enquesta es va fer entre el 9 de setembre i el 17 d'octubre, per la qual cosa el sondeig no mesura quin impacte ha tingut en la percepció dels catalans la gestió policial de les protestes contra el veredicte judicial –que es va fer públic el 14 d'octubre–. Caldrà esperar a la pròxima enquesta.</p>
    </article>
  </body>
</html>