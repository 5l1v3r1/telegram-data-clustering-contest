<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/592685/%E0%A6%A8%E0%A7%83%E0%A6%A4%E0%A7%8D%E0%A6%AF%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%AC%E0%A6%9A%E0%A7%87%E0%A7%9F%E0%A7%87-%E0%A6%AC%E0%A7%9C-%E0%A6%89%E0%A7%8E%E0%A6%B8%E0%A6%AC-%E0%A6%AC%E0%A6%B8%E0%A6%B2%E0%A7%8B-%E0%A6%B8%E0%A6%AE%E0%A7%81%E0%A6%A6%E0%A7%8D%E0%A6%B0-%E0%A6%B8%E0%A7%88%E0%A6%95%E0%A6%A4%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T18:10:00+00:00"/>
    <meta property="og:title" content="নৃত্যশিল্পীদের সবচেয়ে বড় উৎসব বসলো সমুদ্র সৈকতে"/>
    <meta property="og:description" content="আন্তর্জাতিক নাচের উৎসব ওশান ড্যান্স ফেস্টিভ্যাল&amp;ndash;২০১৯ শুরু হচ্ছে আজ (২২ নভেম্বর) থেকে। নৃত্যশিল্পীদের আন্তর্জাতিক সংগঠন ওয়ার্ল্ড ড্যান্স অ্যালায়েন্স এশিয়া প্যাসিফিক (উডিএ-এপি)-এর বাংলাদেশ শাখা নৃত্যযোগ প্রথমবারের মতো এ আয়োজন করেছে। চার দিনব্যাপী এই উৎসব চলবে কক্সবাজারের মারমেইড ইকো..."/>
  </head>
  <body>
    <article>
      <h1>নৃত্যশিল্পীদের সবচেয়ে বড় উৎসব বসলো সমুদ্র সৈকতে</h1>
      <address><time datetime="2019-11-21T18:10:00+00:00">21 Nov 2019, 18:10</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/21/73136f2a3cf80dcf60081cb0ac547ac7-5dd68d8a963ab.jpg"/>
      </figure>
      <p><b>আন্তর্জাতিক নাচের উৎসব ওশান ড্যান্স ফেস্টিভ্যাল–২০১৯ শুরু হচ্ছে আজ (২২ নভেম্বর) থেকে। </b><br/>নৃত্যশিল্পীদের আন্তর্জাতিক সংগঠন ওয়ার্ল্ড ড্যান্স অ্যালায়েন্স এশিয়া প্যাসিফিক (উডিএ-এপি)-এর বাংলাদেশ শাখা নৃত্যযোগ প্রথমবারের মতো এ আয়োজন করেছে। চার দিনব্যাপী এই উৎসব চলবে কক্সবাজারের মারমেইড ইকো রিসোর্ট সংলগ্ন সৈকতে। <br/>এতে এশিয়াসহ বিশ্বের ১৫টি দেশ থেকে দুই শতাধিক নৃত্যশিল্পী, শিক্ষক, গবেষক ও কোরিওগ্রাফার যোগ দিচ্ছেন। বিষয়টি নিশ্চিত করেন নৃত্যযোগ-এর সভাপতি আনিসুল ইসলাম হিরু। তিনি বলেন, ‘প্রথমবারের মতো বাংলাদেশে নৃত্য নিয়ে এ ধরনের আসর হচ্ছে। এই মহোৎসবে ১৫ দেশের দুই শতাধিক নৃত্যশিল্পী অংশ নিচ্ছেন। ইচ্ছা রয়েছে এখন থেকে প্রতি বছর সমুদ্রসৈকতে এই উৎসব করার।’<br/>উৎসবে নৃত্য পরিবেশনার পাশাপাশি বিষয়ভিত্তিক বক্তব্য উপস্থাপন, কর্মশালা ও সেমিনারে অংশ নেবেন অতিথিরা। সৈকত ছাড়াও কক্স কার্নিভাল মিলনায়তনে থাকবে দুই দফা নৃত্য পরিবেশনা। প্রতিদিন বিকাল সাড়ে ৫টা থেকে পরিবেশনা নিয়ে মঞ্চে আসবেন আন্তর্জাতিকভাবে নির্বাচিত শিল্পীরা। সন্ধ্যা সাড়ে ৭টা থেকে চলবে জাতীয়ভাবে নির্বাচিত শিল্পীদের পরিবেশনায় লোকনৃত্য, সমসাময়িক নৃত্য, শাস্ত্রীয় নৃত্য ও নৃত্যনাট্য।<br/>এতে দেশের শিল্পীদের পরিবেশনায় থাকবে অমিত চৌধুরী ও সুইটি দাসের ‘রূপান্তর’, জুয়েইরিয়াহ মৌলির ‘অর্ধনারীশ্বর’, শাম্মী আখতারের ‘মাইন’, অনিন্দিতা খানের ‘রিফিউজি’, মৌমিতা জয়ার ‘রিলিজিয়ন: আ কর্জ অব কনফ্লিক্ট ইন কালচার’, আবু নাঈম খানের ‘লালন’, আরিফুল ইসলাম অর্ণবের ‘মানুষ’, তাহনুন আহমেদীর ‘আজান’, মেহরাজ হক তুষারের ‘ট্রাস্ট’, অলকা দাস প্রান্তির ‘কত্থক টু ওড়িশি’, বৃষ্টি ব্যাপারীর ‘ফ্রেম অব মাইন্ড’ প্রভৃতি।<br/>নাচে আরও অংশ নেবে নৃত্যদল সাধনা, নৃত্যাঞ্চল, বাংলাদেশ শিল্পকলা একাডেমি, কল্পতরু, ভাবনা, ধৃতি নর্তনালয়, নৃত্যশৈলী, বন্ধু সোশ্যাল ওয়েল ফেয়ার সোসাইটি।<br/>শিল্পীদের মধ্যে রয়েছেন লায়লা হাসান, মুনমুন আহমেদ, তামান্না রহমান, রাজদ্বীপ ব্যানার্জি, সাজু আহমেদ, সামিনা হোসেন প্রেমা, ওয়ার্দা রিহাব প্রমুখ।<br/>উৎসবে থাকছে নৃত্যনাট্য ও বিভিন্ন নাচের পরিবেশনা। নৃত্যনাট্য ‘বাঁদী–বান্দার রূপকথা’ দেখানো হবে এতে। সুকল্যাণ ভট্টাচার্যের নৃত্য পরিচালনায় শামীম আরা নীপা, শিবলী মোহাম্মদসহ এতে নাচ করবেন প্রায় ৮০ জন শিল্পী।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/21/45f10a7dd71f415912effc04f5f50853-5dd68d9b91d9c.jpg"/>
      </figure>
      <p>বিদেশি শিল্পীদের পরিবেশনার মধ্যে আছে- তাইওয়ানের নৃত্য প্রযোজনা ‘বাটু উইথ অর্নামেন্ট’, ‘নট অ্যালোন’, ‘ইমপ্রেশনস অব আওয়ার হোম টাউন’, ‘গ্রেটার দ্যান টু লেস দ্যান’,  যুক্তরাষ্ট্রের ‘ত্রিকোণ কানেকটিভিটি’,  ভারতের ‘এজেস’, ‘ইনট্রানসিট’, ‘আনশেয়ারড ডিজায়ারড’, ‘টাচ দ্য সাউন্ড’, কোরিয়ার ‘স্প্রিং কামিং উইথ আ ওয়ার্ম ব্রিজ’ এবং চীনের ‘টয়লেট পাম্প’।<br/>থাকছে যৌথ পরিবেশনাও। এগুলো হলো লিথুনিয়া ও ভারতের ‘হ্যাভ উই মেট বিফোর?’,  যুক্তরাষ্ট্র ও বাংলাদেশের ‘তফাত’, ভারত ও বাংলাদেশের ‘কি তা রে বা’ ও ‘আই অ্যান্ড মাইসেলফ’, কানাডার সাশার জারিফের সঙ্গে কোরিওল্যাব থেকে নির্মিত হংকং, ভারত ও বাংলাদেশের একটি বিশেষ প্রযোজনা।</p>
      <footer>/এম/এমএম/</footer>
    </article>
  </body>
</html>