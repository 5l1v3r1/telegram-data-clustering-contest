<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/dioxi-netaniachoy-gia-diafthora-apati-kai-katachrisi-empistosynis/"/>
    <meta property="og:site_name" content="ert.gr"/>
    <meta property="article:published_time" content="2019-11-21T18:21:47+00:00"/>
    <meta property="og:title" content="Δίωξη Νετανιάχου για διαφθορά, απάτη και κατάχρηση εμπιστοσύνης"/>
    <meta property="og:description" content="Την απαγγελία κατηγοριών στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης σε τρεις υποθέσεις αποφάσισε ο γενικός εισαγγελέας του Ισραήλ Αβιχάι Μάντελμπλιτ."/>
  </head>
  <body>
    <article>
      <h1>Δίωξη Νετανιάχου για διαφθορά, απάτη και κατάχρηση εμπιστοσύνης</h1>
      <address><time datetime="2019-11-21T18:21:47+00:00">21 Nov 2019, 18:21</time> by <a rel="author">Δήμητρα Λαχουρή</a></address>
      <p>Την απαγγελία κατηγοριών στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης σε τρεις υποθέσεις αποφάσισε ο γενικός εισαγγελέας του Ισραήλ Αβιχάι Μάντελμπλιτ.</p>
      <p>Η απόφαση φέρνει την χώρα σε αχαρτογράφητα νερά με το πολιτικό αδιέξοδο για τον σχηματισμό κυβέρνησης συνασπισμού να παραμένει επί μήνες, μετά τις δεύτερες βουλευτικές εκλογές σε διάρκεια ενός χρόνου.</p>
      <p>«Ο γενικός εισαγγελέας του Ισραήλ Αβιχάι Μάντελμπλιτ αποφάσισε να απαγγείλει κατηγορίες στον πρωθυπουργό Μπενιαμίν Νετανιάχου για διαφθορά, απάτη και κατάχρηση εμπιστοσύνης», υπογράμμισε η ανακοίνωση του υπουργείου Δικαιοσύνης.</p>
      <p>Σε μία από τις υποθέσεις ο Νετανιάχου κατηγορείται ότι ο ίδιος και η σύζυγός του Σάρα έλαβαν δώρα από τον Άρνον Μίλχαν, παραγωγό του Χόλιγουντ και Ισραηλινό υπήκοο και από τον Αυστραλό δισεκατομμυριούχο επιχειρηματία Τζέιμς Πάκερ. Αυτά τα δώρα φέρεται να περιελάμβαναν σαμπάνιες και τσιγάρα.</p>
      <p>Άλλη κατηγορία είναι ότι ο Νετανιάχου ζήτησε από τον Άρνον Μόζες, εκδότη της μεγαλύτερης εφημερίδας του Ισραήλ, της Yediot Ahronot, να τον παρουσιάζει θετικά, με αντάλλαγμα μέτρα για τον περιορισμό της αντίπαλης εφημερίδας Israel Hayom.</p>
      <p>Η δίωξη με κωδική ονομασία από τις δικαστικές αρχές «φάκελος 4.000», αφορά την υπόθεση του τηλεπικοινωνιακού ομίλου Bezeq. Ο Νετανιάχου φέρεται ότι προσπάθησε να διασφαλίσει ότι θα είχε ευνοϊκή μεταχείριση από τον ενημερωτικό ιστότοπο Walla, σε αντάλλαγμα για τις χάρες που έκανε στον όμιλο αυτό, ο οποίος θα μπορούσε να έχει αποκομίσει εκατοντάδες εκατομμύρια δολάρια.</p>
      <p>Ο 70χρονος Νετανιάχου, ο μακροβιότερος πρωθυπουργός στην ιστορία της χώρας, αρνείται οποιαδήποτε αξιόποινη πράξη και βρίσκεται πλέον αντιμέτωπος με μια νομική διαδικασία που μπορεί να διαρκέσει για χρόνια. Σημειώνεται πως δεν υποχρεούται να παραιτηθεί από το αξίωμά του.</p>
      <p>Είναι ο πρώτος πρωθυπουργός στην Ιστορία της χώρας που διώκεται ενώ βρίσκεται στο πόστο του.</p>
      <p>Η απόφαση του εισαγγελέα ενδέχεται να έχει σημαντικές πολιτικές συνέπειες, καθώς οι βουλευτές έχουν διορία τριών εβδομάδων να ορίσουν πρωθυπουργό για να βγει η χώρα από το άνευ προηγουμένου πολιτικό αδιέξοδο στο οποίο έχει περιέλθει, αφού ούτε ο Μπενιαμίν Νετανιάχου ούτε ο αντίπαλός του Μπένι Γκαντς έχουν καταφέρει να σχηματίσουν κυβέρνηση μετά τις εκλογές Σεπτεμβρίου.</p>
      <p>Αν η προθεσμία που έχουν οι βουλευτές παρέλθει χωρίς τον ορισμό πρωθυπουργού, τότε η χώρα θα οδηγηθεί για ακόμη μια φορά σε εκλογές, που ελάχιστοι επιθυμούν.</p>
      <p>
        <b>Δηλώσεις Νετανιάχου</b>
      </p>
      <p>Ο πρωθυπουργός του Ισραήλ Μπενιαμίν Νετανιάχου κατήγγειλε απόψε «πραξικόπημα» εναντίον του μετά την απαγγελία κατηγοριών σε βάρος του για διαφθορά από τη δικαιοσύνη, υποσχόμενος ότι «δεν θα εγκαταλείψει».</p>
      <p>«Αυτό που συμβαίνει εδώ είναι μια προσπάθεια να γίνει πραξικόπημα εναντίον του πρωθυπουργού», δήλωσε ο Νετανιάχου, ο πρώτος εν ενεργεία Ισραηλινός πρωθυπουργός σε βάρος του οποίου απαγγέλλονται κατηγορίες, καλώντας να «ερευνηθούν οι ερευνητές» που διεξήγαγαν τις έρευνες σε βάρος του.</p>
      <p>Από την Ιερουσαλήμ, με εκδικητικό τόνο, ο Νετανιάχου κατήγγειλε κατά τη διάρκεια συνέντευξης Τύπου «ψευδείς κατηγορίες υποκινούμενες από πολιτικές σκοπιμότητες», που έχουν στόχο «την ανατροπή του». Αλλά τόνισε: «δεν είμαι έτοιμος να εγκαταλείψω».</p>
      <p>Σε τηλεοπτική του ομιλία λίγο μετά την απαγγελία κατηγοριών εναντίον του, ο Νετανιάχου ισχυρίστηκε ότι η έρευνα σε βάρος του κηλιδώθηκε από μεροληψία, και ο ίδιος αρνήθηκε όλα τα αδικήματα. Είπε επίσης ότι οι ερευνητές «δεν κυνηγούν την αλήθεια, κυνηγούν εμένα».</p>
      <p>Πηγή:ΑΠΕ-ΜΠΕ, Reuters, AFP, dpa</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/evropi/malta-syllipsi-gnostoy-epicheirimatia-se-schesi-me-ti-dolofonia-tis-nt-karoyana-gkalizia/"/>
        <a href="https://www.ert.gr/eidiseis/diethni/kosmos/israil-o-netaniachoy-epestrepse-tin-entoli-schimatismoy-kyvernisis-ston-proedro-rivlin/"/>
        <a href="https://www.ert.gr/eidiseis/diethni/kosmos/agonia-sto-israil-gia-tin-etymigoria-tis-kalpis-sto-trapezi-kyvernisi-ethnikis-enotitas/"/>
        <a href="https://www.ert.gr/eidiseis/diethni/kosmos/machi-stithos-me-stithos-metaxy-netaniachoy-kai-gkants-deichnoyn-ta-exit-poll-sto-israil/"/>
        <a href="https://www.ert.gr/frontpage/israil-proores-ekloges-apetyche-o-netaniachoy-na-schimatisei-kyvernisi/"/>
        <a href="https://www.ert.gr/eidiseis/diethni/kosmos/israil-chiliades-diadilotes-kata-toy-prothypoyrgoy-netaniachoy/"/>
      </related>
    </article>
  </body>
</html>