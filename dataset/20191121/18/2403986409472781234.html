<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/metalurgiyni_giganti_svitu_skorochuyut_virobnitstvo_stali_i_masovo_zvilnyayut_lyudey_n1237504"/>
    <meta property="og:site_name" content="24 Канал"/>
    <meta property="article:published_time" content="2019-11-21T18:12:00+00:00"/>
    <meta property="og:title" content="Металургійні гіганти світу скорочують виробництво сталі і масово звільняють людей"/>
    <meta property="og:description" content="Металургійні гіганти світу суттєво скорочують обсяги виробництва і масово звільняють працівників через різке падіння попиту на металургійну продукцію."/>
  </head>
  <body>
    <article>
      <h1>Металургійні гіганти світу скорочують виробництво сталі і масово звільняють людей</h1>
      <address>
        <time datetime="2019-11-21T18:12:00+00:00">21 Nov 2019, 18:12</time>
      </address>
      <p>
        <b>Металургійні гіганти світу суттєво скорочують обсяги виробництва і масово звільняють працівників через різке падіння попиту на металургійну продукцію.</b>
      </p>
      <p>Про це заявив в ефірі 24 каналу голова Федерації металургів України Сергій Біленький.</p>
      <p>"Якщо подивитися на світову карту виробників гірничо-металургійного комплексу, то "Арселор Міттал", наприклад, закриває свої підприємства в Південноафриканській республіці і звільняє близько двох тисяч людей. Американська "US Still" теж 1800 чоловік скорочує. "Тісен Круп", німецький найбільший концерн, з 1 січня звільняє 6 тисяч людей. "Брітіш Стілл", яка на межі банкрутства, там взагалі під загрозою звільнення 25 тисяч чоловік. Критичною можна назвати і ситуацію в Україні. Але, наскільки я знаю, менеджмент всіх компанії намагається, щоб світова криза мінімально торкнулося людей", – зазначив Біленький.</p>
      <p>Також він сказав, що за останні два роки зарплати у галузі зросли більш, ніж на третину. На сьогодні середня зарплата близько 19 тисяч гривень. Напевно, таких показників немає в жодній галузі. Це дозволило дуже сильно уповільнити темпи трудової міграції, підняти рівень життя</p>
      <p>Зважаючи на складну ситуацію на світових ринках він закликав представників влади не посилювати податковий тиск на підприємства галузі. Аби не призвести до зупинки виробництва і згортанню усіх програм з модернізації підприємств.</p>
      <p>"Ми дуже часто зустрічаємося з різними представниками органів влади, як у Верховній Раді, так і в міністерствах. Але, на жаль, на сьогодні я не можу сказати, що у нас є повне взаєморозуміння. Особливо це стосується парламенту. Профільний комітет податкової і фінансової політики генерує в турборежимі величезну кількість законопроектів. Не всі вони, на наш погляд, відповідають сьогодні потребам бізнесу, нашої економіки. В основному, складається враження, що влада бажає як можна більше зібрати якихось віртуальних платежів до бюджету, не розуміючи, що цих платежів просто не буде, якщо підприємства зупиняться. Я не розумію, навіщо владі потрібно добивати галузь, яка наповнює бюджет, забезпечує третину валютних надходжень і дає роботу сотням тисяч людей", - підкреслив Сергій Біленький.</p>
    </article>
  </body>
</html>