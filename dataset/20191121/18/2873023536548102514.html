<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/219957_peraitero-epibarynsi-ton-pollon-ston-proypologismo-toy-2020"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T18:43:25+00:00"/>
    <meta property="og:title" content="«Περαιτέρω επιβάρυνση των πολλών στον προϋπολογισμό του 2020»"/>
    <meta property="og:description" content="ΣΥΡΙΖΑ και Κίνημα Αλλαγής εστιάζουν την κριτική τους στο ότι ο προϋπολογισμός προβλέπει περαιτέρω φορολογική επιβάρυνση των μικρομεσαίων εισοδημάτων."/>
  </head>
  <body>
    <article>
      <h1>«Περαιτέρω επιβάρυνση των πολλών στον προϋπολογισμό του 2020»</h1>
      <address><time datetime="2019-11-21T18:43:25+00:00">21 Nov 2019, 18:43</time> by <a rel="author">efsyn.gr</a></address>
      <p>Κριτική στην κυβέρνηση ασκούν κόμματα της αντιπολίτευσης, με αφορμή την κατάθεση στη Βουλή, του προϋπολογισμού για το έτος 2020.</p>
      <p>ΣΥΡΙΖΑ και Κίνημα Αλλαγής εστιάζουν την κριτική τους στο ότι ο προϋπολογισμός προβλέπει περαιτέρω φορολογική επιβάρυνση των μικρομεσαίων εισοδημάτων, με την Κουμουνδούρου να υπογραμμίζει ότι ταυτόχρονα «προβλέπει πλουσιοπάροχες φοροελαφρύνσεις για τους ισχυρούς και τους πλούσιους».</p>
      <p>Σύμφωνα με το κόμμα της αξιωματικής αντιπολίτευσης, ο προϋπολογισμός διαψεύδει τις ελπίδες της μεσαίας τάξης, τη ίδια στιγμή που οι εισοδηματικές ανισότητες «όχι μόνο δεν αντιμετωπίζονται, αλλά αντίθετα θα ενισχυθούν».</p>
      <p>Από την πλευρά του, το ΚΙΝ.ΑΛΛ. σημειώνει μεταξύ άλλων ότι ο νέος προϋπολογισμός υπονομεύει την ανάπτυξη, ενώ οι πολύδιαφημισμένες φοροελαφρύνσεις δεν αφορούν τα εισοδήματα όσων υπέστησαν τη μεγάλη φορολογική αφαίμαξη των προηγούμενων ετών.</p>
      <table bordered="">
        <tr>
          <th align="center">
            <b>Η ανακοίνωση του ΣΥΡΙΖΑ</b>
          </th>
        </tr>
        <tr>
          <td>Προϋπολογισμός 2020: Ιδεοληπτικά νεοφιλελεύθερη η ΝΔ δίνει πολλά στους λίγους και λίγα στους πολλούς<br/><br/>Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της.<br/><br/>Πρόκειται για έναν προϋπολογισμό ο οποίος:<br/><code>   •  Προβλέπει πλουσιοπάροχες φοροελαφρύνσεις για τους ισχυρούς και τους πλούσιους. Δεν είναι όμως καθόλου γενναιόδωρος με τα χαμηλά και μεσαία εισοδήματα.<br/>   •  Δεν συγκλονίζει τη μεσαία τάξη. Απεναντίας, διαψεύδει τις ελπίδες για σημαντική βελτίωση της εισοδηματική της κατάστασης που προεκλογικά είχε καλλιεργήσει η ΝΔ<br/>   •  Οι εισοδηματικές ανισότητες όχι μόνο δεν αντιμετωπίζονται, αλλά αντίθετα θα ενισχυθούν. Ανατρέπεται δηλαδή η κυβερνητική πολιτική του ΣΥΡΙΖΑ που με πολύ προσπάθεια είχε καταφέρει να αρχίσει να αμβλύνει τις ανισότητες αυτές.<br/>   •  Τα οφέλη της εξόδου της χώρας από τα μνημόνια και της διαρκούς ανάπτυξης επί δέκα συνεχόμενα τρίμηνα που πέτυχε η κυβέρνηση ΣΥΡΙΖΑ όχι μόνο δεν κατανέμονται δίκαια αλλά, επιπλέον, κατανέμονται με εκείνον ακριβώς τον τρόπο που μας οδήγησε στην κρίση και τη χρεοκοπία.<br/></code><br/>Εν ολίγοις, καμία έκπληξη από τη Νέα Δημοκρατία. Πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς.</td>
        </tr>
      </table>
      <table bordered="">
        <tr>
          <th align="center">
            <b>Η ανακοίνωση του ΚΙΝ.ΑΛΛ.</b>
          </th>
        </tr>
        <tr>
          <td>Ακόμα ένας προϋπολογισμός στηριγμένος στη διαρκή φορολογική επιβάρυνση των μικρομεσαίων εισοδημάτων, στις χαμηλές δημόσιες επενδύσεις και τη «τεχνητή» συγκράτηση των δαπανών.<br/><br/>Προβλέπει πρωτογενές πλεόνασμα πάνω από 7 δισ. ευρώ, υπονομεύοντας την ανάπτυξη. Υπηρετεί απολύτως τις δεσμεύσεις του κ.Τσίπρα τις οποίες δεν τόλμησε να αμφισβητήσει ο κ.Μητσοτάκης όπως είχε υποσχεθεί.<br/><br/>Οι πολύδιαφημισμένες φοροελαφρύνσεις δεν αφορούν τα εισοδήματα όσων υπέστησαν τη μεγάλη φορολογική αφαίμαξη των προηγούμενων ετών. Αφορούν κυρίως της επιχειρήσεις αλλά χωρίς αναπτυξιακή απόδοση αφού δεν ενθαρρύνουν τις άμεσες επενδύσεις και την απασχόληση.<br/><br/>Αντίθετα η αύξηση των φορολογικών εσόδων θα προέλθει από πρόσθετη επιβάρυνση των λαϊκών στρωμάτων μέσω της έμμεσης φορολογίας.<br/><br/>Η ατολμία και η έλλειψη στρατηγικής για την αναπτυξιακή και κοινωνικά δίκαιη λειτουργία του φορολογικού νομοσχεδίου της Κυβέρνησης αποτυπώνεται στα μεγέθη του Προϋπολογισμού.<br/><br/>Το Κίνημα Αλλαγής κατά τη συζήτηση του Προϋπολογισμού στη Βουλή θα αναπτύξει τεκμηριωμένα μια άλλη αναπτυξιακή πολιτική για να σταματήσει η ελληνική κοινωνία να βρίσκει μπροστά της ξανά και ξανά τα ίδια αδιέξοδα.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/219913_proypologismos-2020-aisiodoxes-problepseis-gia-anaptyxi-kai"/>
        <a href="https://www.efsyn.gr/politiki/antipoliteysi/209072_pyra-apo-syriza-kinall-meta-ta-metra-toy-kysea-gia-toys-prosfyges"/>
        <a href="https://www.efsyn.gr/node/208465"/>
        <a href="https://www.efsyn.gr/node/202930"/>
        <a href="https://www.efsyn.gr/node/190563"/>
        <a href="https://www.efsyn.gr/politiki/antipoliteysi/187080_kinall-zita-sobarotita-stin-anamorfosi-tis-poinikis-nomothesias"/>
      </related>
    </article>
  </body>
</html>