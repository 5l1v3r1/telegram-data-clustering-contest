<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/w-czesci-wojewodztwa-wielkopolskiego-strefa-ochronna-przed-asf,135375.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T18:52:00+00:00"/>
    <meta property="og:title" content="W części województwa wielkopolskiego strefa ochronna przed ASF"/>
    <meta property="og:description" content="W części województwa wielkopolskiego wprowadzona została strefa ochronna przed wirusem afrykańskiego pomoru świń (ASF). W związku z tym w Poznaniu odbyło się posiedzenie Wojewódzkiego Zespołu Zarządzania Kryzysowego."/>
  </head>
  <body>
    <article>
      <h1>W części województwa wielkopolskiego strefa ochronna przed ASF</h1>
      <address><time datetime="2019-11-21T18:52:00+00:00">21 Nov 2019, 18:52</time> by <a rel="author">PAP/JS  </a></address>
      <h4>W części województwa wielkopolskiego wprowadzona została strefa ochronna przed wirusem afrykańskiego pomoru świń (ASF). W związku z tym w Poznaniu odbyło się posiedzenie Wojewódzkiego Zespołu Zarządzania Kryzysowego.</h4>
      <hr/>
      <p>Jak poinformował Wielkopolski Urząd Wojewódzki w Poznaniu, wyznaczona strefa ochronna objęła gminy całego powiatu wolsztyńskiego oraz gminę Wijewo w pow. leszczyńskim. Ma to związek z wystąpieniem ASF w woj. lubuskim.</p>
      <p>"Po informacji o odnalezieniu martwego dzika zakażonego wirusem ASF w powiecie wschowskim, wielkopolskie służby weterynaryjne rozpoczęły intensywne działania eliminujące ryzyko przedostania się ogniska wirusa na teren Wielkopolski. Szereg działań prowadzonych było już wcześniej i dotyczyły one monitoringu zagrożeń i szeroko rozumianej profilaktyki - szkoleń dla rolników, kontroli bioasekuracji" - podał WUW w przekazanym w czwartek PAP komunikacie.</p>
      <p>W Poznaniu odbyło się posiedzenie Wojewódzkiego Zespołu Zarządzania Kryzysowego, zwołane przez wicewojewodę wielkopolskiego Anetę Niestrawską. WUW podał, że tematem narady było omówienie przygotowań oraz działań służb po opublikowaniu przez KE decyzji wykonawczej wprowadzającej na części województwa strefy ochronnej.</p>
      <p>Jak podano, wyznaczenie stref nakłada szereg obowiązków, dotyczących m.in. poddania badaniom wszystkich odstrzelonych dzików oraz stosowania przez hodowców trzód mat dezynfekcyjnych we wjazdach na teren gospodarstwa i wyjazdach z nich.</p>
      <p>W całej strefie ochronnej prowadzone będą wzmożone poszukiwania padłych dzików. Działania będą prowadzone przez służby weterynaryjne we współpracy z Polskim Związkiem Łowieckim oraz Dyrekcją Lasów Państwowych. Wojewoda skieruje wniosek do Ministra Obrony Narodowej o pomoc wojska w działaniach poszukiwawczych. Postulowany jest także odstrzał dzików w całej strefie.</p>
      <p>WUW podał, że od najbliższego poniedziałku badania padłych dzików w kierunku ASF będzie wykonywało laboratorium Zakład Higieny Weterynarii w Poznaniu, co skróci znacząco czas na przebadanie pobranych próbek. Dotychczas były one wysyłane do Państwowego Instytutu Weterynaryjnego w Puławach.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>