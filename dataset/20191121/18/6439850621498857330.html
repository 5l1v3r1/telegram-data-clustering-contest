<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462267/%e0%a6%ac%e0%a6%be%e0%a6%b0-%e0%a6%95%e0%a6%be%e0%a6%89%e0%a6%a8%e0%a7%8d%e0%a6%b8%e0%a6%bf%e0%a6%b2%e0%a7%87%e0%a6%b0-%e0%a6%aa%e0%a6%b0%e0%a7%80%e0%a6%95%e0%a7%8d%e0%a6%b7%e0%a6%be%e0%a7%9f-%e0%a6%aa%e0%a6%be%e0%a6%b6-%e0%a6%a8%e0%a6%be-%e0%a6%95%e0%a6%b0%e0%a7%87%e0%a6%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T18:25:00+00:00"/>
    <meta property="og:title" content="বার কাউন্সিলের পরীক্ষায় পাশ না করেই হাইকোর্টের আইনজীবী: চ্যালেঞ্জ করে রিট"/>
    <meta property="og:description" content="স্টাফ রিপোর্টার॥ সারাদেশের আইনজীবীদের তদারকি ও নিয়ন্ত্রক সংস্থা বাংলাদেশ বার কাউন্সিলের আইনজীবী তালিকাভুক্তির পরীক্ষায় পাস না করেই জুম্মান সিদ্দিকী সরাসরি হাইকোর্ট বিভাগের আইনজীবীর সনদ লাভের প্রজ্ঞাপনের বৈধতা চ্যালেঞ্জ করে রিট আবেদন করা হয়েছে হাইকোর্টে।বৃহস্পতিবার হাইকোর্টের সংশ্লিষ্ট শাখায় জনস্বার্থে সুপ্রীমকোর্টের আইনজীবী ব্যারিস্টার সৈয়দ সায়েদুল হক সুমন ..."/>
  </head>
  <body>
    <article>
      <h1>বার কাউন্সিলের পরীক্ষায় পাশ না করেই হাইকোর্টের আইনজীবী: চ্যালেঞ্জ করে রিট</h1>
      <address>
        <time datetime="2019-11-21T18:25:00+00:00">21 Nov 2019, 18:25</time>
      </address>
      <figure>
        <img src="http://www.dailyjanakantha.com/files/201911/1574364325_38.jpg"/>
      </figure>
      <p>স্টাফ রিপোর্টার॥ সারাদেশের আইনজীবীদের তদারকি ও নিয়ন্ত্রক সংস্থা বাংলাদেশ বার কাউন্সিলের আইনজীবী তালিকাভুক্তির পরীক্ষায় পাস না করেই জুম্মান সিদ্দিকী সরাসরি হাইকোর্ট বিভাগের আইনজীবীর সনদ লাভের প্রজ্ঞাপনের বৈধতা চ্যালেঞ্জ করে রিট আবেদন করা হয়েছে হাইকোর্টে।বৃহস্পতিবার হাইকোর্টের সংশ্লিষ্ট শাখায় জনস্বার্থে সুপ্রীমকোর্টের আইনজীবী ব্যারিস্টার সৈয়দ সায়েদুল হক সুমন রিট আবেদনটি দায়ের করেন।</p>
      <p>রিটে বিবাদীরা হলেন- আইন সচিব, বার কাউন্সিলের ভাইস চেয়ারম্যান, বার কাউন্সিলের সচিব ও সংশ্লিষ্ট আইনজীবী।সনদ পাওয়া ওই আইনজীবী সুপ্রীমকোর্টের হাইকোর্ট বিভাগের এক বিচারপতির ছেলে। আইনজীবী ব্যারিষ্টার সৈয়দ সায়েদুল হক সুমন জানান, বাংলাদেশ বার কাউন্সিলের আদেশ ও বিধি লঙ্ঘন করে বাইরে কোনো রকম পরীক্ষা ছাড়াই ওই ব্যক্তিকে হাইকোর্ট বিভাগের আইনজীবী হিসেবে ঘোষণা করা হয়েছে। যা বাংলাদেশ বার কাউন্সিলের আদেশ ও বিধির লঙ্ঘন। এ কারণে প্রজ্ঞাপন চ্যালেঞ্জ করে রিটটি দায়ের করা হয়েছে। বিচারপতি জেবিএম হাসান ও বিচারপতি মো. খায়রুল আলম সমন্বয়ে গঠিত হাইকোর্টের দ্বৈত বেঞ্চে এ রিটের শুনানি হতে পারে বলে জানিয়েছেন আইনজীবী।</p>
      <p>আইন অনুযায়ী আইনে স্নাতক কোনো ব্যক্তিকে প্রথমে বার কাউন্সিলের আইনজীবী তালিকাভুক্ত হতে হয়। এর জন্য ধাপে ধাপে নৈর্বক্তিক, লিখিত ও মৌখিক পরীক্ষায় উত্তীর্ণ হতে হয়। আইনজীবী হিসেবে তালিকাভুক্তির পর আবার হাইকোর্টে তালিকাভুক্তর জন্য লিখিত ও মৌখিক পরীক্ষায় উত্তীর্ণ হলে তবেই সনদ পাওয়া যায়। কিন্ত জুম্মান সিদ্দিকী বার কাউন্সিলের পরীক্ষায় আইনজীবী হিসেবে তালিকাভুক্ত হননি। একাধিকবার অনুত্তীর্ণ হওয়ার পরেও তাকে সরাসরি হাইকোর্ট বিভাগের আইনজীবী হিসেবে তালিকাভুক্ত দেখিয়ে গত ৩১ অক্টোবর গেজেট প্রকাশ করেছে।</p>
    </article>
  </body>
</html>