<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562670/guardian-aytos-einai-o-ellinas-dimosiografos-poy-prospathoyse-na-enischysei-tin-epirroi-tis-bayer"/>
    <meta property="og:site_name" content="NOOZ."/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Guardian: Αυτός είναι ο Έλληνας δημοσιογράφος που προσπαθούσε να ενισχύσει την επιρροή της Bayer"/>
    <meta property="og:description" content="Ο Έλληνας δημοσιογράφος Θάνος Δημάδης εμφανίζεται, σύμφωνα με τον Guardian, να συζητούσε με τη Bayer για το πώς μπορεί η φαρμακοβιομηχανία να αυξήσει την επιρροή της."/>
  </head>
  <body>
    <article>
      <h1>Guardian: Αυτός είναι ο Έλληνας δημοσιογράφος που προσπαθούσε να ενισχύσει την επιρροή της Bayer</h1>
      <address>
        <time datetime="2019-11-21T18:00:00+00:00">21 Nov 2019, 18:00</time>
      </address>
      <p>
        <b>Ο Έλληνας δημοσιογράφος Θάνος Δημάδης εμφανίζεται, σύμφωνα με τον Guardian, να συζητούσε με τη Bayer για το πώς μπορεί η φαρμακοβιομηχανία να αυξήσει την επιρροή της.</b>
      </p>
      <p>Η βρετανική εφημερίδα επικαλείται email, τα οποία -όπως υποστηρίζει- περιήλθαν στην κατοχή της.</p>
      <p>Σε αυτά αναφέρεται πως ο <b>Θάνος Δημάδης</b> από τον Νοέμβριο του 2017 έως και τον Απρίλιο του 2019 ήταν διευθύνων σύμβουλος της <b>Ένωσης Ξένων Ανταποκριτών</b> και του <b>Ιδρύματος Ξένων Ανταποκριτών</b> στη Νέα Υόρκη.</p>
      <p>Εκείνη την περίοδο ο δημοσιογράφος εμφανίζεται να είχε συχνή επικοινωνία με τους αντιπροέδρους της φαρμακοβιομηχανίας. Επίσης, εμφανίζεται να προσφέρει τις υπηρεσίες του για τον σχεδιασμό της <b>επικοινωνιακής πολιτικής</b> της εταιρείας και την προώθηση των συμφερόντων της μέσω των δύο φορέων στους οποίους κατείχε σημαντική θέση.</p>
      <p>Σύμφωνα πάντα με το δημοσίευμα του <b>Guardian, </b>η <b>Bayer</b> θα χρηματοδοτούσε γενναία τους δύο φορείς, αλλά και τον ίδιο τον Θάνο Δημάδη, ο οποίος μάλιστα σε e-mail του τον Ιούλιο του 2018 ζήτησε από τους αντιπροέδρους της Bayer να τον βλέπουν ως «ισχυρό σύμμαχό» τους και να τον πληρώσουν χωριστά επιπλέον της χρηματοδότησης των φορέων.</p>
      <p>Οι προτάσεις του Θάνου Δημάδη προς την Bayer, όπως τις δημοσιεύει ο <b>Guardian:</b></p>
      <p><b>- Ο Κρις Λόντερ</b>, αντιπρόεδρος της φαρμακοβιομηχανίας, θα είχε μόνιμη θέση στο συμβούλιο του Ιδρύματος Ξένων Ανταποκριτών και θα συμμετείχε στις συνεδριάσεις του.</p>
      <p><b>- Η Ένωση Ξένων Ανταποκριτών</b> θα λάμβανε πολλαπλές πρωτοβουλίες κάθε χρόνο για την προώθηση θεμάτων που ενδιέφεραν την Bayer και την Ένωση.</p>
      <p><b>- Η Bayer</b> θα ενημερωνόταν εκ των προτέρων για τους νικητές των βραβείων του Ιδρύματος και «η επιλογή των βραβευθέντων δεν θα συγκρουόταν με τα σχέδια και τις πρωτοβουλίες στρατηγικής επικοινωνίας της Bayer.</p>
      <p><b>- Η Ένωση</b> θα διοργάνωνε ημερίδες για δημοσιογράφους και «media influencers» σχετικά με θέματα τα οποία έπαιρναν το πράσινο φως της Bayer και ήταν σχετικά με τους στόχους της, «όπως για παράδειγμα η γεωργία ή οποιοδήποτε άλλο θέμα» σημαντικό για την Bayer.</p>
      <p>«Όλα θα γίνουν σε συνεργασία με την ομάδα της Bayer και τον εκτελεστικό διευθυντή» αναφέρεται στις 16 Ιουνίου 2018.</p>
    </article>
  </body>
</html>