<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23505876-kissinger-razboiul-comercial-china-poate-transforma-intr-razboi-real.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T18:42:00+00:00"/>
    <meta property="og:title" content="Kissinger: Războiul comercial cu China se poate transforma într-un război real"/>
    <meta property="og:description" content="Războiul comercial dintre China și Statele Unite s-ar putea transforma într-un război real între cei doi giganți din Pacific, a avertizat joi, la Beijing, fostul secretar american de"/>
  </head>
  <body>
    <article>
      <h1>Kissinger: Războiul comercial cu China se poate transforma într-un război real</h1>
      <address><time datetime="2019-11-21T18:42:00+00:00">21 Nov 2019, 18:42</time> by <a rel="author">R.M.</a></address>
      <p><b>Războiul comercial dintre China și Statele Unite s-ar putea transforma într-un război real între cei doi giganți din Pacific, a avertizat joi, la Beijing, fostul secretar american de Stat, Henry Kissinger, scrie AFP.</b><br/><br/>În vârstă de 96 de ani, fostul șef al diplomației lui Richard Nixon este considerat artizanul apropierii istorice dintre cele două puteri la începutul anilor 1970.<br/><br/>În cursul unei conferințe de presă organizate de grupul de presă Bloomberg, acesta s-a declarat îngrijorat de confruntarea comercială care opune cele două țări de anul trecut, marcată de majorări reciproce de taxe vamale.<br/><br/>"Dacă acest conflict este lăsat să se deterioreze, rezultatul ar putea fi și mai rău decât ce s-a întâmplat în Europa" în secolul XX, a subliniat el.<br/><br/>"Primul Război Mondial a izbucnit în urma unei crize relativ minore (...) în condițiile în care azi armele sunt mult mai puternice", a avertizat el.<br/><br/>Pe lângă diferendul comercial, cele două țări au poziții contrare în plan strategic, în special în ce privește Taiwanul și Marea Chinei de est, ambele revendicate de Beijing.<br/><br/>"China este o putere economică majoră și noi la fel", a declarat Kissinger. "Este deci inevitabil să ne călcăm pe picioare cam peste tot pe suprafața globului".<br/><br/>La aproape 50 de ani după prima sa misiune în China, fostul diplomat american este primit cu toate onorurile în timpul frecventelor vizite în această țară. Anul trecut, a fost primit de președintele Xi Jinping.</p>
    </article>
  </body>
</html>