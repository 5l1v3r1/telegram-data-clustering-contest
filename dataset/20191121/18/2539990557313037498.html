<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/8/688/Artykul/2406472,Simone-Young-i-Narodowa-Orkiestra-Symfoniczna-Polskiego-Radia"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T18:40:00+00:00"/>
    <meta property="og:title" content="Simone Young i Narodowa Orkiestra Symfoniczna Polskiego Radia"/>
    <meta property="og:description" content="Zapraszamy na transmisję koncertu, w którym - obok NOSPR pod kierunkiem australijskiej dyrygent - wystąpi również rosyjska pianistka Elena Bashkirova. W programie: Mozart i Bruckner. "/>
  </head>
  <body>
    <article>
      <h1>Simone Young i Narodowa Orkiestra Symfoniczna Polskiego Radia</h1>
      <address>
        <time datetime="2019-11-21T18:40:00+00:00">21 Nov 2019, 18:40</time>
      </address>
      <p>
        <b>Zapraszamy na transmisję koncertu, w którym - obok NOSPR pod kierunkiem australijskiej dyrygent - wystąpi również rosyjska pianistka Elena Bashkirova. W programie: Mozart i Bruckner. </b>
      </p>
      <p>Prawykonanie poprzedniego, XX Koncertu fortepianowego Mozarta odbyło się 11 lutego 1785 roku w wiedeńskim Haus zur Mehlgrube. Na rękopisie kolejnego, w tonacji C-dur, kompozytor zanotował „nel febbraio 1785”, z czego można wyciągnąć wniosek, że zabrał się do pisania jeszcze w tym samym miesiącu. W katalogu dzieł ukończonych figuruje pod datą 9 marca, wszystko więc wskazuje, że utwór powstał w niespełna cztery tygodnie. Jedno z najbardziej „operowych” dzieł instrumentalnych Mozarta, z rozmarzonym, cudownie śpiewnym Andante i wyrazistym dialogiem fortepianu z orkiestrą w Allegro vivace assai, doczekało się prawdziwej popularności dopiero w XX wieku. Sam Mozart cenił je wszakże na tyle wysoko, by jeden z jego motywów wykorzystać później w 40. Symfonii. Bruckner nie dorównywał wielkiemu klasykowi ani spontanicznością, ani wiarą we własne możliwości. Swoją III Symfonię, olśniewającą nowatorstwem i złożonością konstrukcji, przerabiał aż sześciokrotnie. Opublikował ją dopiero w 1890 roku, siedemnaście lat po ukończeniu wersji pierwotnej, odrzuconej przez Filharmonię Wiedeńską jako „niewykonalna”. Czas zweryfikował obydwa arcydzieła: owoc spontanicznego geniuszu Mozarta i plon nieśmiałego geniuszu Brucknera. </p>
      <p>​[Dorota Kozińska]</p>
      <p>***</p>
      <p><b>Program:</b> Wolfgang Amadeusz Mozart <i>Koncert fortepianowy C-dur </i>KV 467, Anton Bruckner <i>III Symfonia d-moll </i>(wersja oryginalna)</p>
      <p><b>Wykonanie:</b> Elena Bashkirova – fortepian, Narodowa Orkiestra Symfoniczna Polskiego Radia w Katowicach, dyr. Simone Young.</p>
      <p>Transmisja z siedziby NOSPR w Katowicach.</p>
      <p>W przerwie transmisji zapraszamy do wysłuchania dwóch rozmów: z Eleną Bashkirovą (aut. <a href="https://www.polskieradio.pl/Monika-Zajac/Tag174452">Monika Zając</a>) oraz Simone Young, z którą spotkała się <a href="https://www.polskieradio.pl/Milena-Gasienica/Tag179422">Milena Gąsienica</a>.</p>
      <p>***</p>
      <p>
        <b>Na audycję <a href="https://www.polskieradio.pl/8/688">"Filharmonia Dwójki"</a> w piątek (22.11) w godz. 19.00-21.30 zaprasza <a href="https://www.polskieradio.pl/Grzegorz-Dabrowski/Tag100880">Grzegorz Dąbrowski</a>.</b>
      </p>
      <p>am/jp</p>
      <related>
        <a href="https://www.polskieradio.pl/8/404/Artykul/2354875,Prof-Jan-Lukaszewski-Mozartiana-to-nie-tylko-klasyka"/>
      </related>
    </article>
  </body>
</html>