<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823084-zaraz-vdalij-cas-zelenskij-proponue-orascom-investment-holding-investuvati-v-ukrainu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T18:26:00+00:00"/>
    <meta property="og:title" content="Зараз вдалий час: Зеленський пропонує Orascom Investment Holding інвестувати в Україну"/>
    <meta property="og:description" content="Президент Володимир Зеленський зустрівся з виконавчим головою компанії Orascom Investment Holding Нагібом Онсі Савірісом і запропонував йому інвестувати в Україну."/>
  </head>
  <body>
    <article>
      <h1>Зараз вдалий час: Зеленський пропонує Orascom Investment Holding інвестувати в Україну</h1>
      <h2>Президент Володимир Зеленський зустрівся з виконавчим головою компанії Orascom Investment Holding Нагібом Онсі Савірісом і запропонував йому інвестувати в Україну.</h2>
      <address>
        <time datetime="2019-11-21T18:26:00+00:00">21 Nov 2019, 18:26</time>
      </address>
      <p>Про це повідомляється на <a href="https://www.president.gov.ua/news/volodimir-zelenskij-zustrivsya-z-vikonavchim-golovoyu-kompan-58489">сайті глави держави</a>.</p>
      <p>"Я чув, що ви протягом кількох років цікавилися інвестиційними можливостями в Україні, але не наважувалися (почати роботу. – ред). Зараз дуже вдалий час", – сказав Президент єгипетському бізнесмену.</p>
      <figure>
        <img src="https://static.ukrinform.com/photos/2019_11/1574364140-301.jpeg"/>
      </figure>
      <p>Він розповів про оновлення українського парламенту та формування нового уряду, що дасть змогу реалізувати структурні реформи в короткі терміни.</p>
      <p>"Нашим пріоритетом є фокус на зростанні економіки, і ми розуміємо, що це можливо лише із залученням іноземних інвестицій", – наголосив Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2804435-zelenskij-zaprosiv-aponsku-kompaniu-marubeni-investuvati-v-ukrainu.html">Зеленський запросив японську компанію Marubeni інвестувати в Україну</a>
      </blockquote>
      <p>Він зазначив також, що уряд і парламент працюють над створенням сприятливого бізнес-клімату в країн. Серед основних змін глава держави назвав земельну реформу, проведення приватизації, розвиток цифрових технологій, телекомунікацій, фінансового сектору, а також збільшення прозорості надрокористування.</p>
      <figure>
        <img src="https://static.ukrinform.com/photos/2019_11/1574364113-121.jpeg"/>
      </figure>
      <p>"Ми почали процес приватизації з себе – першими підприємствами, які передано на приватизацію, були саме підприємства, що підпорядковувалися Офісу Президента. Серед них є цікаві об’єкти для інвестицій у нерухомість, зокрема – готелі "Україна" та "Дніпро". Оскільки у вашому портфоліо є низка дуже успішних проєктів у сфері туризму та готельного бізнесу, хочу запросити вас взяти участь у конкурсах на приватизацію. Також вам можуть бути цікавими туристичні об’єкти по всій Україні", – зауважив Президент, звертаючись до Нагіба Савіріса.</p>
      <figure>
        <img src="https://static.ukrinform.com/photos/2019_11/1574364102-920.jpeg"/>
      </figure>
      <p>Глава держави також запропонував бізнесмену розглянути можливість <a href="https://www.ukrinform.ua/tag-investicii">інвестування</a> у банківський сектор України.</p>
      <p>
        <i>Фото: president.gov.ua</i>
      </p>
    </article>
  </body>
</html>