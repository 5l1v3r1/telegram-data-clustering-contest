<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/uj-bucsuztato-helyet-alakitanak-ki-a-temetoben-2043216/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T18:00:00+00:00"/>
    <meta property="og:title" content="Új búcsúztató helyet alakítanak ki a temetőben"/>
    <meta property="og:description" content="Az Ókatolikus temetőben életveszélyessé vált a csőszház, így le kellett bontani. Most ide új búcsúztatót épít a Karcagi Római Katolikus Egyházközség."/>
  </head>
  <body>
    <article>
      <h6 class="kicker">KARCAG</h6>
      <h1>Új búcsúztató helyet alakítanak ki a temetőben</h1>
      <address><time datetime="2019-11-21T18:00:00+00:00">21 Nov 2019, 18:00</time> by <a rel="author">Daróczi Erzsébet</a></address>
      <h4>Az Ókatolikus temetőben életveszélyessé vált a csőszház, így azt le kellett bontani. Most ide új búcsúztatót épít a Karcagi Római Katolikus Egyházközség – tudtuk meg Gulyás Zsolt plébános, érseki tanácsostól.</h4>
      <p>– Mivel az alapozás nélküli vályogból épült csőszház életveszélyessé vált és funkcióját is elvesztette – hiszen régen temetőcsősz is lakott benne-, így lebontattuk és helyén egy búcsúztató helyet szeretnénk kialakítani. Azért nem ravatalozót, mert ahhoz hűtőkamra és egyéb más funkciók is kellenek – magyarázza a plébános.</p>
      <p>– A kivitelezési engedélyes tervek elkészülte után tudunk hozzákezdeni az építkezéshez. A számításaink szerint mintegy 10 millió forintból valósulhat meg az építkezés, melyhez eddig 4 millió forintot tudott a plébános a hívekkel összegyűjteni, a többit is szeretné támogatásból előteremteni. Erre már korábban is volt példa, amikor a temető körbekerítésére is kovácsoltvas kapukkal való lezárására is adakoztak a hívek, így a búcsúztató helyet is sikerülhet ilyen formában megvalósítani. A területet majd körbekerítik, s a temetés idejére nyitják ki. A tervek között a későbbiekben az épület falán egy urnafal elhelyezése is szerepel – tudtuk meg <a href="https://www.szoljon.hu/kultura/helyi-kultura/1340087-1340087/">Gulyás Zsolttól</a>.</p>
    </article>
  </body>
</html>