<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426196/nikos-poylioy-h-epanaprosdiorizomenh-timologiakh-politikh-twn-xenodoxeiwn-eswse-th-sezon"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T18:30:01+00:00"/>
    <meta property="og:title" content="Νίκος Πουλιού: H επαναπροσδιοριζόμενη τιμολογιακή πολιτική των ξενοδοχείων έσωσε τη σεζόν"/>
    <meta property="og:description" content="Κων/νο Στ. Δεριζιώτη"/>
  </head>
  <body>
    <article>
      <h1>Νίκος Πουλιού: H επαναπροσδιοριζόμενη τιμολογιακή πολιτική των ξενοδοχείων έσωσε τη σεζόν</h1>
      <address>
        <time datetime="2019-11-21T18:30:01+00:00">21 Nov 2019, 18:30</time>
      </address>
      <p>Συνέντευξη στον <br/><b>Κων/νο Στ. Δεριζιώτη</b><br/>στο “Χρήμα και Τουρισμός”</p>
      <p>
        <b>Επιτυχηµένος επιχειρηµατίας, µε έντονη συνδικαλιστική δράση και άριστος γνώστης των δυνατοτήτων, αλλά και των παθογενειών του ελληνικού Τουρισµού, ο διευθύνων σύµβουλος του οµίλου DIVINE HOTELS, Νίκος Πουλιού, θεωρείται από τους «γκουρού» του κλάδου.</b>
      </p>
      <p>O κ. Πουλιού, που πρόσφατα εξελέγη στο διοικητικό συµβούλιο του Ε.Ο.Τ., σε συνέντευξή του στο «ΧΡΗΜΑ ΚΑΙ ΤΟΥΡΙΣΜΟΣ» µιλάει για τα αποτελέσµατα της φετινής τουριστικής περιόδου, υποστηρίζοντας πως «η πτώση θα ήταν πολύ µεγαλύτερη, αν η τιµολογιακή πολιτική των ξενοδόχων δεν στρεφόταν προς τις προσφορές και τις εκπτώσεις». Επίσης, αναδεικνύει το θέµα της συνεργασίας µεταξύ της κεντρικής διοίκησης και των τοπικών αυτοδιοικήσεων και θεωρεί απαραίτητη την εφαρµογή εθνικής τουριστικής στρατηγικής, µε προοπτική δεκαετίας. Ο ίδιος ασκεί «δριµύ κατηγορώ» στην Πολιτεία για την τιµωρητική πολιτική, που ακολούθησε τα προηγούµενα χρόνια απέναντι στον Τουρισµό και καλεί όλους του εµπλεκόµενους µε τον τουρισµό να «ανασκουµπωθούν», αφού και η επόµενη σεζόν προβλέπεται δύσκολη.</p>
      <p><b>Πορευόμενοι προς το τέλος της φετινής τουριστικής σεζόν, πως διαμορφώθηκε η τουριστική κίνηση στο νησί της Κω, τόσο σε επίπεδο αφίξεων, όσο και εσόδων;</b><br/>Κάθε χρόνο µε τη λήξη της τουριστικής περιόδου ενδιαφερόµαστε για ποσοστά και στατιστικά, για να εξάγουµε συµπεράσµατα για τη θετική ή την αρνητική πορεία του τουριστικού προϊόντος. Όντως, εφέτος, δεν ήταν η προσδοκώµενη τουριστική χρονιά, αφού θα καταγραφεί πτώση από 2% έως 4% στις αφίξεις και συνακόλουθα αντίστοιχη πτώση στα έσοδα, που φυσικά δεν είναι αναλογική, αλλά είµαι σίγουρος, πολύ περισσότερη. Οµολογουµένως, η πτώση θα ήταν πολύ µεγαλύτερη, αν η τιµολογιακή πολιτική των ξενοδόχων δεν στρεφόταν προς τις προσφορές και τις εκπτώσεις, προκειµένου να σωθεί η φετινή σεζόν. Είναι καιρός, όµως, να αντιµετωπίσουµε το θέµα του τουρισµού πέρα από τους αριθµούς, χαράζοντας Επιχειρησιακό Σχέδιο Δράσης, µε προοπτική δεκαετίας, µε συγκεκριµένους στόχους και άξονες, ιδέες και καινοτοµίες, αλλά, κυρίως, συστήµατα ελέγχου, παρακολούθησης και αξιολόγησης. Μόνο έτσι θα µπορέσουµε να προχωρήσουµε, προλαβαίνοντας τις ραγδαίες εξελίξεις, αλλά και τις απρόοπτες καταστάσεις, προσελκύοντας επισκέπτες υψηλού επιπέδου, που είναι το ζητούµενο.</p>
      <p><b>Πώς εξελίσσονται οι κρατήσεις και οι διανυκτερεύσεις στα ξενοδοχεία σας και σε ποια επίπεδα αναμένεται να διαμορφωθούν στο τέλος της σεζόν; </b><br/>Μπορεί η επένδυση στον άνθρωπο και στην ποιότητα των υπηρεσιών να αποφέρουν τα αποτελέσµατά τους µακροχρόνια, όµως αποτελούν ένα από τα εχέγγυα για µια υγιή και εύρωστη επιχείρηση. Εµείς ως όµιλος από την αρχή επενδύσαµε στο ανθρώπινο δυναµικό µας. Επένδυση, η οποία σήµερα αποδίδει. Διαχρονικά παρουσιάζουµε ανοδική πορεία, παρά τα ευρύτερα προβλήµατα που αντιµετώπισε, τόσο η χώρα µας, όσο και η Κως (οικονοµική κρίση, προσφυγικό ζήτηµα, σεισµοί, κ.ά.). Και αυτό γιατί οι φιλοξενούµενοί µας µένουν ικανοποιηµένοι και είτε επαναλαµβάνουν την επίσκεψή τους, είτε µας προτείνουν στο οικείο περιβάλλον τους. Ο Σεπτέµβριος και ο Οκτώβριος θα µας βρει µε γεµάτες τις κλίνες µας, εκτός απροόπτου.</p>
      <p><b>Ποιο, κατά τη γνώμη σας, είναι το χαρακτηριστικό της φετινής τουριστικής σεζόν στο νησί και ποιες είναι οι επιπτώσεις στην πορεία του τουρισμού της Κω από το δυναμικό comeback της Τουρκίας, αλλά και προορισμών της Βόρειας Αφρικής, σε συνδυασμό με την υστέρηση που παρατηρήθηκε, μέχρι και τις αρχές Ιουλίου, από τις τουριστικές αγορές της Γερμανίας και της Αγγλίας; </b><br/>Η φετινή χρονιά χαρακτηρίστηκε από υποτονικότητα και, κυρίως, από το άγχος για την πορεία εξέλιξής της. Αυτό είχε σαν αποτέλεσµα πολλοί ξενοδόχοι να πουλήσουν σε χαµηλότερες από τις αναµενόµενες τιµές.</p>
      <p>Και επειδή ο τουρισµός είναι αλυσίδα, υπήρξε αντίκτυπο στις εµπορικές και επισιτιστικές επιχειρήσεις.</p>
      <p>Ο θεµιτός ανταγωνισµός, κατά την άποψη µου, αποτελεί µοχλό εξέλιξης και ανάπτυξης και από την άλλη οι ανταγωνίστριες χώρες πάντα θα υπάρχουν.</p>
      <p>Το ζητούµενο, όπως προείπα, δεν είναι να εύχεσαι το κακό ή τη στασιµότητα του γείτονά σου, αλλά µέσα από τις δικές σου δυνάµεις να µπορείς να πορευτείς βάσει των στόχων και των δεικτών που έχεις θέσει.</p>
      <p>Είναι καιρός σε αυτή τη χώρα να αρχίσουµε να προχωράµε µε προγραµµατισµό, οργάνωση, µεθοδικότητα, αξιοποιώντας τα συγκριτικά µας πλεονεκτήµατα και µεταλλάσσοντας τα µειονεκτήµατα σε προτερήµατα και όχι αρπάζοντας τυχοδιωκτικά ευκαιρίες.</p>
      <p>Οι καιροί άλλαξαν, ο κόσµος αλλάζει, δεν µπορείς να µένεις «βαλτωµένος» και να µην παρακολουθείς τις εξελίξεις σε όλους τους τοµείς, όπως ενδεικτικά αναφέρω την ενέργεια, την τεχνολογία, τις µεταφορές, το υγειονοµικό σύστηµα, κ.ά., γιατί όλα αφορούν και επηρεάζουν τον τουρισµό.</p>
      <p><b>Ποιες είναι οι επιπτώσεις από την υπερφορολόγηση του τουριστικού-ξενοδοχειακού κλάδου και τη «γιγάντωση» του φαινομένου Airbnb, τόσο στις ξενοδοχειακές επιχειρήσεις, όσο και σε αυτό καθ’ αυτό το τουριστικό προϊόν του νησιού; Πώς βιώνετε ως ξενοδόχος αυτή τη νέα πραγματικότητα και τι πρέπει να γίνει για να αλλάξει; </b><br/>Κατά την περίοδο της οικονοµικής ύφεσης, ο κλάδος του τουρισµού ήταν αυτός που ουσιαστικά κράτησε όρθια τη χώρα, χωρίς καµία απολύτως υποστήριξη. Και αντί αυτό να αναγνωριστεί, ακολουθήθηκε τιµωρητική πολιτική απέναντί του, αφού τα τελευταία χρόνια υπάρχει συνεχής υπερφορολόγηση, µε αποτέλεσµα την αποδυνάµωση των επιχειρηµατιών και την ακόλουθη αποτροπή επενδύσεων, είτε σε πάγια, είτε σε υπηρεσίες. Από την άλλη, σε παγκόσµιο επίπεδο παρουσιάστηκαν νέες µορφές επιχειρηµατικών δραστηριοτήτων.</p>
      <p>Το βασικό ζήτηµα λοιπόν είναι να µπορέσει η πολιτεία να δηµιουργήσει το πλαίσιο, ώστε να υπάρχει υγιής ανταγωνισµός. Ως εκ τούτου, οι επιπτώσεις που προκύπτουν από αυτές τις νέες τάσεις, δεν συνδέονται απευθείας µε αυτό, αλλά από την αδυναµία των κρατών, µεταξύ των οποίων και η Ελλάδα, να θέσουν ένα σωστό πλαίσιο λειτουργίας, αρµονικά ενταγµένο στην οικονοµία. Θεωρώ ότι το επόµενο χρονικό διάστηµα θα δροµολογηθούν πολιτικές προς αυτή την κατεύθυνση.</p>
      <p><b>Ποιες είναι οι προβλέψεις σας για την επόμενη χρονιά και σε τι επίπεδα διαμορφώνονται οι τιμές των συμβολαίων για το 2020 που υπογράφονται με τους tour operators; </b><br/>Η επόµενη σεζόν προβλέπεται και αυτή δύσκολη. Θα πρέπει να «ανασκουµπωθούµε» και να δουλέψουµε σκληρά. Χρειάζεται να ξεκινήσουµε έγκαιρα και δυναµικά την προβολή της χώρας µας στο εξωτερικό, να µην αφήσουµε ούτε µια µέρα, ούτε µια έκθεση να πάει χαµένη. Και νοµίζω ότι αυτό θα επιτευχθεί µε το νέο διοικητικό συµβούλιο του ΕΟΤ, µε την πρόεδρό µας, την κα. Άντζελα Γκερέκου. Θα δοθεί έµφαση στις εναλλακτικές µορφές τουρισµού και θα αναδειχθούν µαζί µε το φυσικό, ιστορικό και πολιτισµικό περιβάλλον της χώρας µας όλες οι δυνατότητες και οι ευκαιρίες για ψυχαγωγία και χαλάρωση.</p>
      <p>Ταυτόχρονα, αυτό σηµαίνει ότι θα πρέπει να βελτιωθούν οι υποδοµές της χώρας, να προσελκύσουµε περισσότερα µέσα µεταφοράς και να διασυνδέσουµε ακτινωτά όλους τους προορισµούς. Σε κάθε προορισµό θα πρέπει να υπάρχουν οι βασικές υποδοµές, εξοπλισµένες και στελεχωµένες µε το απαραίτητο ανθρώπινο δυναµικό. Γιατί ζητούµενο θα πρέπει να είναι ο υψηλού επιπέδου επισκέπτης, που όχι µόνο θα παραθερίζει περισσότερες µέρες, αλλά θα ξοδεύει και περισσότερα. Μέχρι στιγµής οι τιµές συµβολαίων που υπογράφονται µε τους tour operators για το 2020 έχουν µια αύξηση του 2%.</p>
      <p><b>Ποιες είναι οι πιο πρόσφατες επενδυτικές σας κινήσεις και ποια τα επόμενα επενδυτικά και επιχειρηματικά σχέδιά σας;</b><br/>Τα τελευταία χρόνια οι επενδύσεις µας έχουν δυο κατευθυντήριες γραµµές, από τη µία είναι το ανθρώπινο δυναµικό µας και από την άλλη ο εµπλουτισµός των υπηρεσιών µας µε νέες µορφές. Στη φιλοξενία και την εξυπηρέτηση πρωταρχικό ρόλο παίζει η ευγένεια, η καλλιέργεια, η παιδεία. Αξίες που προσπαθούµε να µεταλαµπαδεύσουµε σε όλη την ιεραρχία του προσωπικού.</p>
      <p>Έτσι, επενδύουµε πολύ στην κατάρτιση του προσωπικού, γιατί πιστεύουµε ότι η δια βίου µάθηση, στη σηµερινή πραγµατικότητα, είναι περισσότερο αναγκαία από ποτέ. Η δεύτερη κατεύθυνση, που για µας έχει ιδιαίτερη βαρύτητα, είναι η πολυµορφία των παρεχόµενων υπηρεσιών.</p>
      <p>Ενδεικτικά, στο πλαίσιο αυτό υπάρχει στρατηγική συµφωνία µε την APIVITA και µαζί δροµολογήσαµε βοτανικούς κήπους, σύµφωνους µε τα ιπποκρατικά κείµενα.</p>
      <p>Για να γίνει αυτό ερευνήσαµε, µελετήσαµε και πετύχαµε να αναδείξουµε την ιστορία µας, µέσα από µια διαφορετική οπτική. Έτσι, ο φιλοξενούµενος του οµίλου Divine Hotels έχει την ευκαιρία να θαυµάσει, να µάθει µε όλες τις αισθήσεις του κοµµάτι της ζωής µας. Με την ίδια λογική λειτουργούµε και την εστίαση, αλλά και το εµπορικό µας κατάστηµα, στο οποίο µπορεί να βρει κανείς ποιοτικά, παραδοσιακά, δωδεκανησιακά προϊόντα.</p>
      <p>Επενδύουµε και θα συνεχίσουµε να επενδύουµε στα άυλα υλικά, γιατί αυτά µας διαφοροποιούν, µας κάνουν µοναδικούς, πιο ποιοτικούς και έτσι µπορούµε να επικρατήσουµε στον σκληρό ανταγωνισµό.</p>
      <p><b>Με δεδομένο ότι η «αχίλλειος πτέρνα» του ελληνικού τουρισμού είναι η ακτοπλοΐα, ποιες είναι οι προτάσεις σας πάνω σ’ αυτό το θέμα; </b><br/>Η «αχίλλειος πτέρνα» του ελληνικού τουρισµού, αλλά και της ελληνικής πραγµατικότητας, επιτρέψτε µου να επισηµάνω, είναι γενικότερα η «συνδεσιµότητα».</p>
      <p>Εργαζόµαστε σκληρά, χωρίς, όµως, την προώθηση της συνέργειας και της συνεργασίας, µε αποτέλεσµα να σπαταλούνται άδικα οικονοµικοί και ανθρώπινοι πόροι. Αυτό που απαιτείται είναι να διευρύνουµε τους ορίζοντές µας, να έρθουµε αλληλοσυµπληρωµατικά προκειµένου να πετύχουµε τον κοινό στόχο.</p>
      <p>Το εκάστοτε Υπουργείο οφείλει να χαράσσει την Εθνική Στρατηγική, η οποία θα εξειδικεύεται από την τοπική αυτοδιοίκηση, α’ και β’ βαθµού, που γνωρίζει τις ανάγκες, αλλά και τις δυνατότητες της περιοχής της και στη συνέχεια, συνεργατικά, ο καθένας να αναλαµβάνει το µερίδιό του, το κράτος τα δηµόσια έργα και τις εθνικές υποδοµές και η Τ.Α. την καθηµερινότητα και τις καινοτοµίες. Και αυτό πρέπει να γνωστοποιείται µεταξύ όλων των υπουργείων και των οργανισµών τοπικής αυτοδιοίκησης. Η συνδεσιµότητα των νησιών, λοιπόν, είναι ένας χώρος που έχει ακόµη µεγάλο περιθώριο ανάπτυξης.</p>
      <p>Συνεπώς, τα δροµολόγια των πλοίων, το δίκτυο των υδροπλάνων, τα καινούργια αεροδρόµια και οι επιµέρους θαλάσσιες συγκοινωνίες, πρέπει να επεκταθούν και κυρίως να γίνουν πιο ανταγωνιστικές.</p>
      <p>Η διασύνδεσή τους πρέπει να είναι και πιο συχνή, αλλά και πιο ακτινωτή, καλύπτοντας κάθε προορισµό. Όσο καλύτερες οργανωµένες συγκοινωνίες, ποιοτικές και οικονοµικές, τόσο περισσότεροι επισκέπτες, άρα δυνατότητα για αύξηση του τζίρου. Πάντα, βέβαια, µε τη µέριµνα ότι όλοι οι προορισµοί διαθέτουν τις αναγκαίες υποδοµές και εκσυγχρονισµούς.</p>
      <p><b>Μία νέα κυβέρνηση προέκυψε από τις πρόσφατες εκλογές της 7ης Ιουλίου. Τι περιμένετε από αυτή τη νέα κυβέρνηση προκειμένου να ενισχυθεί περαιτέρω ο ελληνικός Τουρισμός, αλλά και σε τοπικό επίπεδο ποιες είναι οι προτάσεις σας για την ενίσχυση του Τουρισμού της Κω; </b><br/>Οι πρώτοι δύο µήνες της καινούργιας κυβέρνησης έδειξαν ότι ο Κυριάκος Μητσοτάκης ήταν προετοιµασµένος. Μας παρουσιάσε ένα συνολικό σχέδιο για τη χώρα, στο οποίο εντάσσεται και ο κλάδος του τουρισµού. Στελέχωσε το Υπουργείο Τουρισµού µε ανθρώπους γνώστες και έµπειρους. Θα αναφερθώ στον δικό µας υπουργό, τον Μάνο Κόνσολα, καθηγητή του πανεπιστηµίου Αιγαίου, ανθρώπου µε όραµα, γνώστη της δωδεκανησιακής πραγµατικότητας και της δηµόσιας διοίκησης, ευέλικτο και αποτελεσµατικό, που είµαι σίγουρος ότι θα δώσει και την ψυχή του προκειµένου να επιτευχθεί έργο.</p>
      <p>Οι προσδοκίες του κλάδου µας αφορούν αρχικά στη δηµιουργία ενός πλαισίου υγιούς ανάπτυξης και ανταγωνισµού -ήδη οι πρώτες εξαγγελίες για φορολογικές ελαφρύνσεις είναι θετικές-, και δεύτερον στην υλοποίηση ενός σχεδίου ενίσχυσης των εθνικών υποδοµών, που θα βοηθήσουν τις τουριστικές περιοχές της χώρας να ανταποκριθούν στις σύγχρονες προκλήσεις.</p>
      <p>Ταυτόχρονα, η απελευθέρωση του κλάδου της ενέργειας, η εφαρµογή σύγχρονων συστηµάτων διαχείρισης απορριµάτων, η αποτελεσµατικότερη αντιµετώπιση του προσφυγικού ζητήµατος, είναι θέµατα που συνδέονται άµεσα µε την τουριστική και κοινωνική αναβάθµιση της Ελλάδας, αλλά και της Κω.</p>
      <p>Τέλος, για την Κω λειτουργεί ανασταλτικά, για την ουσιαστική τουριστική της αναβάθµιση, η έλλειψη χάραξης µιας στρατηγικής δεκαετούς διάρκειας, η οποία θα ενσωµατώνει όλα τα ποιοτικά της χαρακτηριστικά.</p>
      <p><b>Δύο χρόνια έχουν περάσει από τον σεισμό που «χτύπησε» την Κω και οι εργασίες αποκατάστασης των ζημιών στο λιμάνι μόλις ξεκίνησαν. Πώς σχολιάζετε την ολιγωρία αυτή και τι περιμένετε από την κυβέρνηση του Κυριάκου Μητσοτάκη; </b><br/>Θα ήταν παράλειψη να αναφερθούµε στον τελευταίο ισχυρό σεισµό της Κω, χωρίς να υπενθυµίσουµε τον καταλυτικό ρόλο που έπαιξαν οι επιχειρηµατίες και οι κάτοικοι στην άµεση αποκατάσταση των ζηµιών. Μέσα σε δύο µέρες, µε τη σύµπνοια όλων, το νησί επανήλθε στους κανονικούς ρυθµούς του.</p>
      <p>Αξίζουν συγχαρητήρια, αποτελώντας παράδειγµα τι µπορούµε να πετύχουµε ως λαός αν συµπράξουµε δηµόσιος και ιδιωτικός φορέας µε κοινωνία των πολιτών. Η αλήθεια είναι ότι οι εργασίες αποκατάστασης καθυστέρησαν σηµαντικά, αλλά δεν έχει νόηµα να µιλάµε για το παρελθόν. Ο Κυριάκος Μητσοτάκης πριν τις εκλογές επισκέφθηκε το νησί, είδε τις αδυναµίες του και κατέγραψε τι πρέπει να γίνει. Είµαστε σίγουροι ότι µε τη µεθοδικότητα και την οργανωτικότητα που τον διακρίνουν θα µπορέσει γρήγορα να βοηθήσει την Περιφέρεια Νοτίου Αιγαίου και τον Δήµο Κω να αποκαταστήσουν τις ζηµιές, αλλά και ότι σε επίπεδο κεντρικής κυβέρνησης θα λάβει µέτρα περαιτέρω υποστήριξης.</p>
    </article>
  </body>
</html>