<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392201-%d7%9c%d7%99%d7%91%d7%a8%d7%9e%d7%9f-%d7%91%d7%aa%d7%92%d7%95%d7%91%d7%94-%d7%a8%d7%90%d7%a9%d7%95%d7%a0%d7%94-%d7%9c%d7%94%d7%97%d7%9c%d7%98%d7%94-%d7%a0%d7%92%d7%93-%d7%a0%d7%aa%d7%a0%d7%99%d7%94"/>
    <meta property="og:site_name" content="סרוגים"/>
    <meta property="article:published_time" content="2019-11-21T18:17:53+00:00"/>
    <meta property="og:title" content="ליברמן בתגובה ראשונה להחלטה נגד נתניהו"/>
    <meta property="og:description" content="יו״ר מפלגת ישראל ביתנו, התייחס בחשבון הטוויטר שלו להחלטתו של היועמ&quot;ש להגיש נגד ראש הממשלה בנימין נתניהו כתב אישום בעבירות שוחד, מרמה והפרת אמונים: &quot;לתת לו"/>
  </head>
  <body>
    <article>
      <h1>ליברמן בתגובה ראשונה להחלטה נגד נתניהו</h1>
      <h2>יו״ר מפלגת ישראל ביתנו, התייחס בחשבון הטוויטר שלו להחלטתו של היועמ"ש להגיש נגד ראש הממשלה בנימין נתניהו כתב אישום בעבירות שוחד, מרמה והפרת אמונים: "לתת לו הזדמנות להוכיח את חפותו"</h2>
      <address><time datetime="2019-11-21T18:17:53+00:00">21 Nov 2019, 18:17</time> by <a rel="author">, חדשות סרוגים</a></address>
      <p>יו״ר מפלגת ישראל ביתנו, ח״כ אביגדור ליברמן, התייחס בחשבון הטוויטר שלו להחלטתו של היועמ"ש להגיש נגד ראש הממשלה בנימין נתניהו כתב אישום בעבירות שוחד, מרמה והפרת אמונים.</p>
      <p>"יום קשה למדינת ישראל", כתב ליברמן והוסיף כי "אנחנו צריכים לתת לטחנות הצדק לבצע את עבודתן ולתת לראש הממשלה את ההזדמנות להוכיח את חפותו בבית המשפט".</p>
      <p>כאמור, כחודש וחצי לאחר סיום ארבעת ימי השימוע, מוקדם יותר הערב (חמישי) הודיע היועץ המשפטי לממשלה <u><a href="https://www.srugim.co.il/384584-%d7%9e%d7%a0%d7%93%d7%9c%d7%91%d7%9c%d7%99%d7%98-%d7%95%d7%a9%d7%99-%d7%a0%d7%99%d7%a6%d7%9f-%d7%9e%d7%92%d7%99%d7%91%d7%99%d7%9d-%d7%9c%d7%90%d7%95%d7%97%d7%a0%d7%94">אביחי </a></u> החליט להגיש כתב אישום נגד ראש הממשלה בנימין נתניהו. זו הפעם הראשונה בהיסטוריה שבה מוגש כתב אישום נגד ראש ממשלה מכהן.</p>
      <p>על פי כתב האישום הסופי, ב<b><u><a href="https://www.srugim.co.il/175859-%d7%aa%d7%99%d7%a7-1000-%d7%94%d7%97%d7%9c%d7%94-%d7%97%d7%a7%d7%99%d7%a8%d7%aa%d7%95-%d7%a9%d7%9c-%d7%a8%d7%90%d7%a9-%d7%94%d7%9e%d7%9e%d7%a9%d7%9c%d7%94-%d7%a0%d7%aa%d7%a0%d7%99%d7%94%d7%95">תיק 1000</a></u>–</b> המכונה "תיק המתנות" ועוסק במתנות לאיש העסקים ארנון מילצ'ן- הוחלט להעמיד את נתניהו לדין בעבירה של מרמה והפרת אמונים. ב<b>תיק 2000</b>, העוסק ביחסי מו"ל ידיעות אחרונות נוני מוזס עם ראש הממשלה, נרשמה מחלוקת בפרקליטות – אך בסופו של דבר היועמ"ש החליט שלא לסגור את התיק מול נתניהו, עם אישום של הפרת אמונים.</p>
      <p>התיק המרכזי והראשי מבין כולם הוא <b>תיק 4000</b>, פרשת בזק – וואלה, שעוסק לכאורה בקידום עסקת בזק בתמורה לסיקור אוהד למשפחת נתניהו באתר וואלה. לאורך כל השימוע, המטרה העיקרית של פרקליטי ראש הממשלה הייתה להוביל להורדת סעיף השוחד מהתיק, אך מנדלבליט החליט להשאיר את הסעיף החמור ביותר בכתב האישום הסופי.</p>
      <p>היועץ המשפטי לממשלה יעביר בימים הקרובים את כתב האישום נגד בנימין נתניהו ליו״ר הכנסת, ומאז יחלו להיספר 30 הימים שבהם נתניהו יוכל לבקש חסינות מהכנסת. עם זאת, נתניהו ככל הנראה לא יבקש חסינות, זאת מכיוון שבשלב הזה אין כנסת יציבה ורוב מספק בוועדה המסדרת שתבטיח את אישור בקשתו.</p>
      <p>בתור ראש הממשלה, נתניהו לא צריך להתפטר מתפקידו כל עוד אין פסק דין חלוט אחרי ערעור. עם זאת, נתניהו יהיה מחוייב להתפטר מכל תפקידי השרים שברשותו – כלומר, תיקי הבריאות, החקלאות, הרווחה, והתפוצות – מיד עם הגשת כתב האישום בעוד כחודש.</p>
    </article>
  </body>
</html>