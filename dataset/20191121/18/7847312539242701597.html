<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/historia/474098-zapalono-znicze-na-grobach-powstancow-styczniowych-na-rossie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T18:39:45+00:00"/>
    <meta property="og:title" content="Zapalono znicze na grobach powstańców styczniowych na Cmentarzu Rossa. &quot;Postanowiliśmy oddać hołd tym uczestnikom zrywu&quot;"/>
    <meta property="og:description" content="Przedstawiciele Społecznego Komitetu Opieki nad Starą Rossą i harcerze ze Związku Harcerstwa Polskiego na Litwie w czwartek po południu zapalili znicze na grobach powstańców styczniowych spoczywających na Cmentarzu R..."/>
  </head>
  <body>
    <article>
      <h1>Zapalono znicze na grobach powstańców styczniowych na Cmentarzu Rossa. "Postanowiliśmy oddać hołd tym uczestnikom zrywu"</h1>
      <address><time datetime="2019-11-21T18:39:45+00:00">21 Nov 2019, 18:39</time> by <a rel="author" href="https://wpolityce.pl/autorzy/280-pilnuj-polski" target="_blank">Pilnuj Polski</a></address>
      <p>
        <b>Przedstawiciele Społecznego Komitetu Opieki nad Starą Rossą i harcerze ze Związku Harcerstwa Polskiego na Litwie w czwartek po południu zapalili znicze na grobach powstańców styczniowych spoczywających na Cmentarzu Rossa.</b>
      </p>
      <blockquote>W przeddzień uroczystości pogrzebowych powstańców styczniowych, szczątki których zostały odnalezione na wileńskiej Górze Zamkowej, postanowiliśmy oddać hołd tym uczestnikom zrywu, którzy od lat spoczywają na tej nekropolii</blockquote>
      <p>— powiedział PAP prezes Społecznego Komitetu Opieki nad Starą Rossą Dariusz Żybort.</p>
      <p>Na Rossie pochowanych jest ponad 20 uczestników powstania styczniowego, którzy przeżyli zryw i zmarli śmiercią naturalną. Około 10 powstańców spoczywa na wileńskim Cmentarzu Bernardyńskim, także na innych cmentarzach Litwy.</p>
      <p>Żybort wskazuje, że „o ile na Rossie - staraniem Komitetu – groby są zadbane, to na Cmentarzu Bernardyńskim nie wszystkie miejsca pochówku powstańców są nawet zidentyfikowane”.</p>
      <blockquote>Przydałaby się wspólna polsko-litewska inicjatywa w sprawie odnowienia wszystkich grobów powstańców rozsianych po całej Litwie, a jest ich wiele, również na Żmudzi</blockquote>
      <p>— oświadczył Żybort, który liczy na to, że „taki pomysł zrodzi się przy okazji udziału prezydentów Litwy i Polski w (piątkowych) uroczystościach pogrzebowych”.</p>
      <p>W piątek w centralnej kaplicy na Starej Rossie spoczną powstańcy styczniowi, w tym dwaj przywódcy zrywu - Zygmunt Sierakowski i Konstanty Kalinowski, którzy zostali straceni na wileńskim Placu Łukiskim i pogrzebani przez władze carskie w tajemnicy przed bliskimi i mieszkańcami miasta. Szczątki powstańców zostały odnalezione w 2017 na wileńskiej Górze Zamkowej, zwanej też Górą Giedymina podczas prowadzonych tam prac archeologicznych.</p>
      <p>W uroczystościach pogrzebowych udział wezmą delegacje Litwy, Polski, Białorusi, Ukrainy i Łotwy. Polskę będą reprezentowali prezydent Andrzej Duda, premier Mateusz Morawiecki, minister obrony narodowej Mariusz Błaszczak oraz wicemarszałkowie Sejmu i Senatu.</p>
      <p>as/PAP</p>
    </article>
  </body>
</html>