<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/o-poutin-parasimoforise-dyo-pilotous-pou-esosan-233-epivates-kanontas-prosgeiosi-se-xorafi/2920771/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T18:46:43+00:00"/>
    <meta property="og:title" content="Ο Πούτιν παρασημοφόρησε δύο πιλότους που έσωσαν 233 επιβάτες κάνοντας προσγείωση σε χωράφι"/>
    <meta property="og:description" content="Με την ανώτατη διάκριση της χώρας ο πρόεδρος της Ρωσίας Βλαντίμιρ Πούτιν παρασημοφόρησε τους δύο πιλότους που κατάφεραν τον Αύγουστο να κάνουν αναγκαστική προσγείωση σε ένα χωράφι με καλαμπόκια, σώζοντας τη ζωή 233 επιβατών."/>
  </head>
  <body>
    <article>
      <h1>Ο Πούτιν παρασημοφόρησε δύο πιλότους που έσωσαν 233 επιβάτες κάνοντας προσγείωση σε χωράφι</h1>
      <h2>Με την ανώτατη διάκριση της χώρας ο πρόεδρος της Ρωσίας Βλαντίμιρ Πούτιν παρασημοφόρησε τους δύο πιλότους που κατάφεραν τον Αύγουστο να κάνουν αναγκαστική προσγείωση σε ένα χωράφι με καλαμπόκια, σώζοντας τη ζωή 233 επιβατών.</h2>
      <address><time datetime="2019-11-21T18:46:43+00:00">21 Nov 2019, 18:46</time> by <a rel="author">kostas.papadopoulos</a></address>
      <p>«Κάτω από δύσκολες συνθήκες, το πλήρωμα ενήργησε με ακρίβεια και συνέπεια», είπε ο Πούτιν απονέμοντας τον τίτλο του «Ήρωα της Ρωσίας» στον κυβερνήτη Νταμίρ Γιουσούποφ και τον συγκυβερνήτη Γκεόργκι Μούρζιν. «Με τη γενναιότητα που επέδειξαν έσωσαν δεκάδες ζωές», πρόσθεσε.</p>
      <p>«Αισθάνομαι πολύ υπερήφανος και θα συνεχίσω να υπηρετώ την πατρίδα μου», είπε ο Γιουσούποφ κατά τη διάρκεια της τελετής, ενώ ο Μούρζιν δεσμεύτηκε ότι «θα τελειοποιήσει τις επαγγελματικές ικανότητές του και θα φροντίζει για την ασφάλεια των πτήσεων».</p>
      <p>Στις 15 Αυγούστου, οι δύο πιλότοι πετούσαν ένα Airbus A321 της ρωσικής εταιρείας Ural Airlines. Είχαν απογειωθεί από τη Μόσχα με προορισμό την Κριμαία. Λίγα λεπτά μετά την απογείωση όμως έπεσαν σε ένα σμήνος γλάρων, με αποτέλεσμα να προκληθεί βλάβη και στους δύο κινητήρες. Χρειάστηκε έτσι να κάνουν αναγκαστική προσγείωση, χωρίς τροχούς, σε ένα χωράφι σε απόσταση ενός χιλιομέτρου από το αεροδρόμιο. Μόνο ένας άνθρωπος τραυματίστηκε και χρειάστηκε να νοσηλευτεί.</p>
      <related>
        <h4>Click4more:</h4>
        <a href="https://www.newsit.gr/kosmos/thriler-ston-aera-anagkastiki-prosgeiosi-me-tin-koilia-logo-poulion-video/2852627/"/>
      </related>
      <p>Το «θαύμα του καλαμποκοχώραφου», όπως το αποκαλούν στη Ρωσία, μετέτρεψε τους δύο πιλότους σε πραγματικούς σταρ: έχουν προσκληθεί πολλές φορές σε τηλεοπτικά σόου ή για να δώσουν το εναρκτήριο λάκτισμα σε ποδοσφαιρικούς αγώνες.</p>
      <p>Ο Γιουσούποφ είπε πρόσφατα ότι πλέον δεν θα λέει στους επιβάτες το όνομά του στην αρχή της πτήσης γιατί θέλει να αποφύγει τις «συναισθηματικές αντιδράσεις».</p>
    </article>
  </body>
</html>