<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/17-listopad-1989-milos-zeman-ticha-vzpominka-andrej-babis-projev-cesky-rozhlas_1911211806_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T18:06:00+00:00"/>
    <meta property="og:title" content="Exkluzivní průzkum: Zemanova tichá vzpomínka rozděluje společnost, nesouhlasí s ní 46 procent lidí"/>
    <meta property="og:description" content="Způsob oslav třicátého výročí sametové revoluce, kterou zvolil prezident Miloš Zeman, považuje za nevhodný 46 procent lidí. Naopak 43 procent dotázaných s tichou vzpomínkou hlavy státu souhlasí."/>
  </head>
  <body>
    <article>
      <h1>Exkluzivní průzkum: Zemanova tichá vzpomínka rozděluje společnost, nesouhlasí s ní 46 procent lidí</h1>
      <address><time datetime="2019-11-21T18:06:00+00:00">21 Nov 2019, 18:06</time> by <a rel="author">Kateřina Součková</a></address>
      <p>
        <b>Způsob oslav třicátého výročí sametové revoluce, kterou zvolil prezident Miloš Zeman, považuje za nevhodný 46 procent lidí. Naopak 43 procent dotázaných s tichou vzpomínkou hlavy státu souhlasí. Ukázal to exkluzivní průzkum agentury Median pro Český rozhlas. Zeman na revoluci zavzpomínal o den dřív v Bratislavě, 17. listopad trávil na zámku v Lánech, kde výročí věnoval tichou vzpomínku.</b>
      </p>
      <p>Způsob oslavy 17. listopadu, kterou zvolil prezident Miloš Zeman, neschvalují zejména voliči Pirátů, ODS a dalších pravicových opozičních stran. Naopak za vhodnou ji nejvíce považují voliči KSČM, SPD, hnutí ANO a ČSSD.</p>
      <p>Hradní mluvčí Jiří Ovčáček prezidentův přístup zdůvodnil už před oslavami třicátého výročí sametové revoluce. „Je to mnohem vzácnější než vzletná slova, velké projevy a halasné burácení, kterého budeme svědky,“ prohlásil Ovčáček.</p>
      <p>V průzkumu lidé hodnotili také projev premiéra a šéfa ANO Andreje Babiše k příležitosti výročí. Víc než polovině dotázaných se jeho řeč líbila.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/babis-narodni-muzeum-sametova-revoluce-babis_1911170959_vtk"/>
      </related>
      <p>Proslov předsedy vlády ale zároveň 57 procent lidí nevnímalo jako upřímné vyjádření názorů premiéra.</p>
      <p>„Projev nepřesvědčil 72 procent vysokoškoláků. Míra přesvědčenosti rostla úměrně s věkem respondentů,“ uvedla agentura Median.</p>
      <p>Průzkum agentury Median pro Český rozhlas probíhal 21. a 22. listopadu. Reprezentativní vzorek činil 1018 respondentů starších osmnácti let.</p>
      <p>Statistická odchylka činí +/- 1,5 procentního bodu u postojů, které zastává pět procent respondentů, a až +/- 3,5 procentních bodů u postojů, které zastává padesát procent respondentů.</p>
      <related>
        <h4>Související články</h4>
        <a href="https://www.irozhlas.cz/zpravy-domov/sidlo-babis-17-listopad-podcast-vinohradska-12_1911180600_bar"/>
        <a href="https://www.irozhlas.cz/fotogalerie/8111260"/>
        <a href="https://www.irozhlas.cz/zpravy-domov/30-let-od-listopadu-1989-vyroci-online-sametova-revoluce-1939_1911170638_jgr"/>
        <a href="https://www.irozhlas.cz/veda-technologie/historie/17-listopad-1989-minuta-po-minute-online-ceskoslovensky-rozhlas_1911170600_ako"/>
      </related>
    </article>
  </body>
</html>