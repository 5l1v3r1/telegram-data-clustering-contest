<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/primera-cimera-catalana-emergencia-climatica-Generalitat-agents-socials_0_2348165254.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T18:10:18+00:00"/>
    <meta property="og:title" content="El Govern convoca la primera cimera catalana davant l'emergència climàtica"/>
    <meta property="og:description" content="La trobada serà el 17 de gener i en sortiran compromisos i accions per accelerar la resposta"/>
  </head>
  <body>
    <article>
      <h1>El Govern convoca la primera cimera catalana davant l'emergència climàtica</h1>
      <h2>La trobada serà el 17 de gener i en sortiran compromisos i accions per accelerar la resposta </h2>
      <address>
        <time datetime="2019-11-21T18:10:18+00:00">21 Nov 2019, 18:10</time>
      </address>
      <p>Una reunió de gran abast sobre l'emergència climàtica a Catalunya per intentar accelerar accions concretes per combatre i adaptar-se als efectes que ja són una realitat. Aquest és l'objectiu del Govern amb les trobades prèvies que han començat aquest dijous amb agents d'àmbits molt diversos per dissenyar un full de compromisos que s'acabi aprovant en una cimera convocada per la Generalitat el 17 de gener.</p>
      <p>El conseller de Territori i Sostenibilitat, Damià Calvet, i la secretària de Medi Ambient, Marta Subirà, han iniciat la ronda de reunions preparatòries aquest matí amb el món local i amb patronals i sindicats. Les pròximes setmanes les trobades sectorials continuaran amb el sector financer i d'assegurances, la indústria química i agents de l'aigua, l'agricultura i el sector alimentari, el sector turístic, l'automoció i la mobilitat, la construcció i els gestors de grans infraestructures com el port i l'aeroport, entre d'altres.</p>
      <p>"Les propostes que ens facin arribar des dels diferents sectors serviran per elaborar un full de ruta que concretarà programes i accions concretes", ha explicat Calvet. La primera trobada ha servit, segons ha dit, per "constatar la predisposició i amplíssim consens" sobre la necessitat d'actuar.</p>
      <p>El Govern defensa que els diferents departaments ja han començat a treballar des que al maig Catalunya va declarar l'emergència climàtica. Calvet ha subratllat, per exemple, que s'està a punt d'aprovar el decret-llei per fer front a l'emergència climàtica i que aquesta setmana s'ha donat llum verda a la memòria preliminar de l'avantprojecte de llei de transició energètica. En el camp de la fiscalitat verda ha recordat que després de "dificultats i entrebancs" ja està a punt<a href="https://www.ara.cat/economia/emissions-CO2-afectara-milions-vehicles_0_2323567706.html"> l'impost del CO2 als vehicles</a>, que es començarà a cobrar a partir de la tardor del 2020. "Catalunya ja fa temps que sap què és tenir impostos mediambientals finalistes, com el cànon de l'aigua, que ha permès tenir un sistema de sanejament important", ha insistit el conseller.</p>
      <figure>
        <img src="https://www.ara.cat/2019/11/04/economia/principals-mediambientals-Catalunya-temporals-salarial_2337976209_67110195_117x66.jpg"/>
      </figure>
      <p>
        <a href="https://www.ara.cat/economia/Catalunya-paga-terc-taxes-mediambientals_0_2337966183.html">Catalunya paga un terç de les taxes mediambientals</a>
      </p>
      <p>Els moviments socials i organitzacions mediambientals, com el col·lectiu  Rebel·lió o Extinció o els joves de Fridays for Future, han demanat a les administracions catalanes els últims mesos <a href="https://www.ara.cat/societat/emergencia-climatica-gest-cara-galeria_0_2236576379.html">una resposta més contundent en forma de mesures contra l'emergència climàtica</a>. Consideren massa llargs els terminis perquè lleis que s'estan començant a plantejar ara tinguin un efecte palpable. Calvet ha assegurat avui que a la cimera no només s'abordaran aspectes legislatius, sinó que espera sortir-ne amb mesures concretes i immediates que comprometran els diferents sectors que hi participaran.</p>
      <p>
        <b>Les activitats paral·leles a la COP25</b>
      </p>
      <p>La Generalitat no participarà directament a la cimera climàtica COP25, que se celebrarà finalment a Madrid a principis de desembre i a la qual estan cridats els estats. El conseller Calvet ha explicat, però, que Catalunya serà present en trobades que se celebraran en paral·lel a la mateixa ciutat. Membres del departament de Territori i Sostenibilitat assistiran a la reunió del grup Under2 Coalition, una aliança de governs regionals de tot el món contra l'escalfament global de la qual Catalunya n'ha estat fundadora. També es reunirà a Madrid aquests dies de cimera el Climate Group, una plataforma formada per institucions i empreses del sector privat, així com administracions que es van reunir fa uns mesos a Nova York i que ja van comptar amb la participació del Govern.</p>
    </article>
  </body>
</html>