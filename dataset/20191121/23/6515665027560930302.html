<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/ostali-sportovi/3362105/pocinje-sajam-sporta-u-beogradu-spektakl-svi-sportisti-na-jednom-mestu"/>
    <meta property="og:site_name" content="kurir.rs"/>
    <meta property="article:published_time" content="2019-11-21T23:00:00+00:00"/>
    <meta property="og:title" content="POČINJE SAJAM SPORTA U BEOGRADU: Svi sportisti na jednom mestu! SPEKTAKL"/>
    <meta property="og:description" content="Šampioni - Cilj je da građane motivišemo da se bave sportom, poručuju ministar Vanja Udovičić i predsednik SSS Davor Štefanek"/>
  </head>
  <body>
    <article>
      <h6 class="kicker">SJAJNO!</h6>
      <h1>POČINJE SAJAM SPORTA U BEOGRADU: Svi sportisti na jednom mestu! SPEKTAKL</h1>
      <address>
        <time datetime="2019-11-21T23:00:00+00:00">21 Nov 2019, 23:00</time>
      </address>
      <p>
        <b><b>Šampioni</b> - Cilj je da građane motivišemo da se bave sportom, poručuju ministar Vanja Udovičić i predsednik SSS Davor Štefanek</b>
      </p>
      <p>Međunarodni sajam sporta, osmi po redu, biće otvoren danas i trajaće do nedelje uveče. Ulaz je besplatan, a pred posetiocima naći će se brojni srpski sportisti - istinski šampioni i osvajači medalja s raznih takmičenja.</p>
      <p>Ministar omladine i sporta Vanja Udovičić svečano će otvoriti velelepnu manifestaciju pod kupolama Beogradskog sajma, a zajedno s njim tokom sva tri dana biće i Davor Štefanek, olimpijski šampion u rvanju i predsednik Sportskog saveza Srbije, najmasovnije sportske organizacije na Balkanu, koja uz podršku ministarstva organizuje sve ovo.</p>
      <p>Udovičić je naglasio da je ponosan što će biti promovisani novi sportovi na Sajmu, od ukupno 60, koliko će ih biti predstavljeno na Sajmu. - Tradicionalno možemo da kažemo da se divimo rezultatima sportista, da želimo da se isprobamo u novim sportovima i najavimo šta nas čeka u novoj godini, ali ono što je najznačajnije jeste da građane motivišemo da se bave sportom - rekao je ministar Vanja Udovičić.</p>
      <figure>
        <img src="https://www.kurir.rs/data/images/2019/11/21/17/2059605_3607-sss-kzn-250752_ff.jpg?ver=1574353507"/>
        <figcaption>
          <cite>foto: SSS</cite>
        </figcaption>
      </figure>
      <p>Sport je mnoge naučio pravim vrednostima, a poruka svih je da će tako ostati i ubuduće. - Iskreno se nadam da će neko krenuti stopama Davora Štefaneka ili drugih naših istaknutih sportista - naveo je ministar, podsećajući da su se do sada obarali rekordi po posećenosti na Sajmu sporta.</p>
      <p>Predsednik Sportskog saveza Srbije Davor Štefanek, još uvek aktivni rvač, kaže da sport spaja ljude. - Kao i svake godine, Sportski savez Srbije i Ministarstvo omladine i sporta organizuju Sajam sporta. Biće oko 60 sportova, mnoštvo organizacija i saveza. Svake godine se trudimo da organizujemo nešto novo, a ove će biti simulacije za skijanje i karting-staza ispred hale - zaključio je Štefanek.</p>
      <p>Sajam sporta ove godine će trajati pod sloganom „Sajam sporta spaja sve(t)“.</p>
      <p>Kurir / G. A.</p>
      <p>Foto: SSS</p>
    </article>
  </body>
</html>