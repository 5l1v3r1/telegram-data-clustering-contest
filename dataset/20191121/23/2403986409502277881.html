<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zavod_kolomoyskogo_orenduvav_parkovku_pered_ofisom_privatbanku_skandal_tyagnetsya_davno_n1237695"/>
    <meta property="og:site_name" content="24 Канал"/>
    <meta property="article:published_time" content="2019-11-21T23:53:00+00:00"/>
    <meta property="og:title" content="Завод Коломойського орендував парковку перед офісом &quot;Приватбанку&quot;: скандал тягнеться давно"/>
    <meta property="og:description" content="Нікопольський завод феросплавів (НЗФ, Дніпропетровська область) на рік купив право користування парковкою біля головного офісу державного &quot;Приватбанку&quot;. Доливає олії у вогонь те, що одним із співвласників НЗФ є український олігарх Ігор Коломойський (інший – його бізнес-пантрнер Геннадій Боголюбов). Також Коломойський до передачі фінустанови у державну власність володів &quot;Приватбанком&quot;."/>
  </head>
  <body>
    <article>
      <h1>Завод Коломойського орендував парковку перед офісом "Приватбанку": скандал тягнеться давно</h1>
      <address><time datetime="2019-11-21T23:53:00+00:00">21 Nov 2019, 23:53</time> by <a rel="author" href="https://24tv.ua/andriy_shlyahtin_tag5269/" target="_blank">Андрій Шляхтін</a></address>
      <p>
        <b>Нікопольський завод феросплавів (НЗФ, Дніпропетровська область) на рік купив право користування парковкою біля головного офісу державного "Приватбанку". Доливає олії у вогонь те, що одним із співвласників НЗФ є український олігарх Ігор Коломойський (інший – його бізнес-пантрнер Геннадій Боголюбов). Також Коломойський до передачі фінустанови у державну власність володів "Приватбанком".</b>
      </p>
      <p>Як зазначено у системі ProZorro, 19 листопада НЗФ придбав на аукціоні право на <b>річну експлуатацію парковки на 144 машини біля головного офісу "Приватбанку" </b>в Дніпрі. За стартової ціни у <b>86,4 тисячі гривень </b>завод Коломойського запропонував <b>понад 1 мільйон</b>, передає інформаційна агенція <a href="https://interfax.com.ua/news/economic/625962.html">"Інтерфакс-Україна".</a></p>
      <blockquote>Важливо! <a href="https://24tv.ua/kolomoyskiy_ahmetov_i_reshta_oligarhiv_mozhut_buti_pokarani__ryaboshapka_n1235319">Коломойський, Ахметов і решта олігархів можуть бути покарані, – Рябошапка</a></blockquote>
      <p>Зауважимо, що <b>на парковку, окрім НЗФ, також претендували:</b></p>
      <ul>
        <li>"Приватбанк" (його максимальна пропозиція – 1 мільйон гривень),</li>
        <li>профспілка співробітників головного офісу "Приватбанку" (251 тисяч гривень),</li>
        <li>приватний підприємець Роман Овчаров (240 тисяч гривень),</li>
        <li>пов'язаний з Коломойський "Дніпроазот" (понад 1 мільйон гривень).</li>
      </ul>
      <p>У самому "Приватбанку" такі дії з боку заводу Коломойського назвали<b> "черговою спробою дестабілізації роботи найбільшого банку країни".</b> Також у фінустанові наголосили, що феросплавний завод, який орендував парковку, ніколи не надавав послуги з паркування в Дніпрі.</p>
      <h3>Що передувало цим подіям</h3>
      <p>У травні 2018 року Нацбанк подав до Господарського суду Дніпропетровської області позовну заяву про звернення <b>стягнення на рухоме майно, що належить НЗФ. </b>Це майно було передано в заставу як забезпечення зобов’язань "Приватбанку" за кредитом рефінансування.</p>
      <p>28 серпня 2019 року Госпсуд Дніпропетровської області затвердив<b> мирову угоду між НБУ і НЗФ</b>, ініціатором якої виступив НЗФ. Завод зобов’язався погасити за 12 місяців весь борг у 21 мільйон гривень рівними частинами без комісії, однак вже 6 вересня достроково виконав зобов’язання перед НБУ.</p>
      <p>Однак 20 вересня близько 500 робітників НЗФ приїхали на 10 автобусах до головного офісу "Приватбанку" з протестом проти мирової угоди НЗФ з Нацбанком, пов’язаної з кредитом рефінансування ПриватБанку. Нацбанк, зі свого боку, заявив, що<b> протест під головним офісом "Приватбанку", який не є стороною мирової угоди, є провокаціє та спробою тиску на банк.</b> Водночас держрегулятор наголосив, що заяви керівництва заводу про неможливість виплати зарплати працівникам через угоди є безпідставними.</p>
      <blockquote>Зверніть увагу! <a href="https://24tv.ua/yak_kolomoyskiy_i_bogolyubov_namagayutsya_zatyagnuti_sudoviy_protses_u_londoni_n1235101">Як Коломойський і Боголюбов намагаються затягнути судовий процес у Лондоні</a></blockquote>
      <p>11 жовтня <b>"Приватбанк" у судовому порядку зажадав від НЗФ </b>як від організатора багатоденного пікету головного офісу банку в Дніпрі повного відшкодування витрат не евакуацію понад 300 співробітників центру підтримки клієнтів банку.</p>
      <p>19 листопада працівники феросплавних заводів, пов’язаних з Коломойським, пікетували київський офіс ПриватБанку.</p>
    </article>
  </body>
</html>