<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/to-2o-gumnasio-rethumnou-stin-ispania.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T23:39:00+00:00"/>
    <meta property="og:title" content="Το 2ο Γυμνάσιο Ρεθύμνου στην Ισπανία"/>
  </head>
  <body>
    <article>
      <h1>Το 2ο Γυμνάσιο Ρεθύμνου στην Ισπανία</h1>
      <address>
        <time datetime="2019-11-21T23:39:00+00:00">21 Nov 2019, 23:39</time>
      </address>
      <p>Την εβδομάδα 4/11 με 8/11/2019 πραγματοποιήθηκε η πρώτη μετακίνηση καθηγητών του 2<sup>ου</sup> Γυμνασίου στα πλαίσια του ευρωπαϊκού προγράμματος συμπράξεων σχολείων Erasmus+ΚΑ2. Το πρόγραμμα φέρει τον τίτλο «Building active and critical thinking students» και πραγματοποιείται με τη συνεργασία πέντε χωρών: Ελλάδας, Ιταλίας, Ισπανίας, Πολωνίας και Σλοβενίας. Το ταξίδι είχε προορισμό το Cumbres Mayores της επαρχίας Huelva της Ισπανίας και  εκπρόσωποι του 2<sup>ου</sup> Γυμνασίου ήταν οι φιλόλογοι Ελένη Μαργαρίτη και Ειρήνη Σαλβαράκη.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/2o%20gumnasio2.jpg"/>
      </figure>
      <p> Η συνάντηση και γνωριμία των συμμετεχόντων καθηγητών έγινε σε πολύ ευχάριστο κλίμα και με μεγάλη διάθεση συνεργασίας. Την πρώτη ημέρα των δραστηριοτήτων έγινε τελετή υποδοχής από καθηγητές και μαθητές του σχολείου, οι οποίοι ξενάγησαν τους ξένους καθηγητές στο σχολείο τους. Στη συνέχεια, οι συμμετέχοντες καθηγητές παρουσίασαν τα λογότυπα του προγράμματος που είχαν δημιουργηθεί από μαθητές των σχολείων τους και επιλέχθηκε ένα λογότυπο για να αποτελέσει το σήμα του προγράμματος. Επίσης δημιουργήθηκε το εναρκτήριο  ερωτηματολόγιο για τους μαθητές, το οποίο θα βοηθήσει στην αξιολόγηση και στην ανίχνευση των αποτελεσμάτων του προγράμματος. Ακολούθησε επίσκεψη στο Δημαρχείο της πόλης, καλωσόρισμα από τη Δήμαρχο και ξενάγηση στο κάστρο της πόλης, καθώς επίσης και επίσκεψη στην κοντινή πόλη Aracena και περιήγηση στις φημισμένες σπηλιές της.</p>
      <p>  Την επόμενη ημέρα έγινε συνάντηση εργασίας με αντικείμενο την ανταλλαγή απόψεων, καλών πρακτικών και μεθόδων για την άσκηση και εφαρμογή της ρητορικής στην εκπαιδευτική διαδικασία. Η ρητορική, είτε ως αντικείμενο διδασκαλίας είτε ως μέθοδος διδασκαλίας, συμβάλλει στην καλλιέργεια της κριτικής και δημιουργικής σκέψης με τη συστηματική εξάσκηση του λόγου, και ενθαρρύνει την πνευματική εγρήγορση και την ενεργητική συμμετοχή των μαθητών. Συμφωνήθηκε ότι θα ενταχθούν προφορικές ρητορικές δραστηριότητες στα μαθήματα και αποφασίστηκαν τα θέματα που θα προετοιμάσουν οι μαθητές στις χώρες τους για το debate που θα λάβει χώρα στην επόμενη διακρατική συνάντηση. Στη συνέχεια, οι συμμετέχοντες καθηγητές παρακολούθησαν debate από Ισπανούς μαθητές και αντάλλαξαν γνώσεις σχετικά με τους κανόνες και τον τρόπο διεξαγωγής των ρητορικών αγωνισμάτων. Αμέσως μετά, οι μικρότεροι μαθητές του σχολείου πήραν συνέντευξη από τους ξένους καθηγητές και τους πληροφόρησαν για τον τρόπο λειτουργίας του σχολείου τους. Το απόγευμα υπήρξε ξενάγηση στη γειτονική πόλη Jerez de los Caballeros με τις εντυπωσιακές εκκλησίες και το κάστρο.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/2o%20gumnasio3.jpg"/>
      </figure>
      <p> Την τρίτη ημέρα του προγράμματος πραγματοποιήθηκε σχολική εκδρομή στην πόλη Fuentes de Leon, όπου μας δόθηκε  η δυνατότητα να γνωριστούμε καλύτερα με μαθητές και καθηγητές του σχολείου, να γνωρίσουμε μια  περιοχή με ξεχωριστή φυσική ομορφιά, αλλά και να συναντήσουμε τον δήμαρχο της πόλης ο οποίος μας δώρισε τοπικά προϊόντα. Το αποχαιρετιστήριο δείπνο έγινε σε κλίμα ζεστό και πολύ φιλικό. Η υποδοχή  από το  ισπανικό σχολείο  ήταν θερμότατη και η φιλοξενία πολύ ευχάριστη. Η συνεργασία με τους συναδέλφους όλων των  χωρών ήταν εξαιρετική και υπήρχε θετικό κλίμα και διάθεση ουσιαστικής γνωριμίας και ανταλλαγής γνώσεων και απόψεων για τη βελτίωση της εκπαιδευτικής διαδικασίας με γνώμονα πάντα το καλό των μαθητών  μας.</p>
    </article>
  </body>
</html>