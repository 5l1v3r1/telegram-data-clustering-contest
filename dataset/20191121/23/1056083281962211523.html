<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919029/%D9%82%D9%87%D8%B1%D9%85%D8%A7%D9%86-%D9%BE%D9%88%D8%B1-%D8%A7%DB%8C%D8%B1%D8%A7%D9%86-%D9%86%DA%AF%D8%B1%D8%A7%D9%86-%D9%84%D8%BA%D9%88-%D9%85%D8%B9%D8%A7%D9%81%DB%8C%D8%AA-%D8%AA%D8%AD%D8%B1%DB%8C%D9%85%DB%8C-%D9%81%D8%B1%D8%AF%D9%88-%D9%88-%D8%B3%D8%A7%DB%8C%D8%B1-%D8%AA%D8%A7%D8%B3%DB%8C%D8%B3%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T23:45:00+00:00"/>
    <meta property="og:title" content="قهرمان‌پور: ایران نگران لغو معافیت‌ تحریمی فردو و سایر تاسیسات هسته‌ای خود نیست"/>
    <meta property="og:description" content="یک کارشناس مسایل بین‌الملل گفت: با توجه به تحریم‌های گسترده آمریکا، ایران عملا دیگر نگران لغو معافیت‌ها در فردو و سایر تاسیسات و فعالیت‌های هسته‌ای خود نیست."/>
  </head>
  <body>
    <article>
      <h1>قهرمان‌پور: ایران نگران لغو معافیت‌ تحریمی فردو و سایر تاسیسات هسته‌ای خود نیست</h1>
      <address><time datetime="2019-11-21T23:45:00+00:00">21 Nov 2019, 23:45</time> by <a rel="author">زهرا اصغری</a></address>
      <p>یک کارشناس مسایل بین‌الملل گفت: با توجه به تحریم‌های گسترده آمریکا، ایران عملا دیگر نگران لغو معافیت‌ها در فردو و سایر تاسیسات و فعالیت‌های هسته‌ای خود نیست.</p>
      <p>رحمان قهرمان‌پور در گفت‌وگو با ایسنا درباره لغو معافیت تحریمی تاسیسات غنی‌سازی فردو در چارچوب برجام که اخیرا از سوی آمریکا اعلام شد، اظهار کرد: اعلام این موضع از سوی مایک پمپئو وزیر خارجه آمریکا جالب بود چون هم‌زمان این موضوع را با بحث شهرک‌های یهودی نشین مبنی بر این‌که اقدام رژیم اسراییل در شهرک‌سازی ناقض حقوق بین‌الملل نیست مطرح کرد و در عمل موضوع لغو معافیت تحریم از سایت فردو تحت‌الشعاع موضوع شهرک سازی اسراییل قرار گرفت. این هم زمانی، دیدگاه برخی که معتقدند آمریکا به دنبال پیوند زدن معامله قرن به موضوع ایران است را تقویت می‌کند.</p>
      <p>وی درباره واکنش روسیه به لغو معافیت سایت فردو و موضوع تولید رادیوایزوتوپ‌های پایدار در این سایت اظهار کرد: به نظر مساله هسته‌ای ایران با تحولات خاورمیانه و سوریه از منظر روسیه گره خورده است. روسیه در حال همکاری با ایران در "روند آستانه" درباره سوریه است و این همکاری درحالی که آمریکا در منطقه نیست برایش مهم است. روسیه با همکاری با ایران نقش خود را در منطقه افزایش داده است و معتقدم مقاومت روسیه در مقابل آمریکا در رابطه با ایران چه در بحث هسته‌ای و چه در مسایل منطقه بیش‌تر از حمایت این کشور از ایران در دولت احمدی‌نژاد خواهد بود. اما این حمایت قطعا به این شکل نخواهد بود که روسیه به خاطر ایران با آمریکا رو در رو شود.</p>
      <p>قهرمان‌پور با اشاره به این دیدگاه در آمریکا در میان برخی تحلیل گران که معتقدند آمریکا از خاورمیانه عقب نشینی می‌کند اما دو مساله امنیت اسراییل و تداوم فشار بر ایران را هم‌چنان دنبال خواهد کرد ادامه داد: اظهارات مایک پمپئو نشان می‌دهد که سیاست خارجی آمریکا در آینده بر روی همین دو موضوع متمرکز است.</p>
      <p>این کارشناس مسایل بین الملل خاطرنشان کرد: آمریکا به خاطر ابتکار عمل امانوئل مکرون در رابطه با لغو معافیت‌های تحریم‌ از چند فعالیت هسته‌ای ایران احتیاط می‌کرد و تلاش داشت این معافیت‌ها را حفظ‌ کند و حداقل کشورهای طرف دیگر در این بحث (سه کشور اروپایی و چین و روسیه) را راضی‌ نگه دارد.</p>
      <p>قهرمان‌پور درباره جدی بودن بحث ابتکار عمل مکرون برای تفاهم میان ایران و آمریکا گفت: به نظر می‌آید مذاکرات هم‌چنان در جریان است. آقای صالحی رییس سازمان انرژی اتمی اخیرا اعلام کرده که مذاکرات در جریان است و برخی مقامات نیز این مساله را تایید کرده‌اند.</p>
      <p>وی درباره دلایل ترامپ برای لغو نکردن تمامی معافیت‌ها و تعلل در این رابطه خاطرنشان کرد: شاید تعلل آمریکا در لغو معافیت‌ها به شکل پله‌ای برای آن است که ابتکار مکرون در آستانه 2020 به نتیجه برسد؛ در شرایطی که ترامپ در فضای داخلی آمریکا تحت فشار است و بحث استیضاح او جدی است به نظر به یک‌باره دست به لغو معافیت‌ها نخواهد زد.</p>
      <p>این کارشناس مسایل بین‌الملل افزود: از طرفی آمریکا نمی‌توانست در برابر گام چهارم ایران در کاهش تعهدات برجامی‌اش ساکت بنشیند. آمریکا یکی از معافیت‌ها را لغو کرد تا به نوعی ایران را تهدید کند که به سمت برداشتن گام بعدی به ویژه غنی سازی 20 درصدی نرود. در عین حال بعید است که ایران از این تهدید بترسد. با توجه به تحریم‌های گسترده علیه ایران، دیگر تهران نگران لغو معافیت‌ها در فردو و سایر تاسیسات و فعالیت‌های هسته‌ای نیست.</p>
      <p>انتهای پیام</p>
    </article>
  </body>
</html>