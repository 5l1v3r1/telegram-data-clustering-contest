<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/noc-u-hotelu-za-evro-pod-uslovom-da-vas-boravak-bude-onlajn/"/>
    <meta property="og:site_name" content="Krstarica"/>
    <meta property="article:published_time" content="2019-11-21T23:36:00+00:00"/>
    <meta property="og:title" content="Noć u hotelu za evro pod uslovom da vaš boravak bude onlajn"/>
    <meta property="og:description" content="TOKIO - Japanski hotel „Biznis rjokan asahi&quot; u gradu Fukuoka ima tarifu za noćenje od 130 jena (jedan evro), ali pod jednim uslovom - da boravak u sobi"/>
  </head>
  <body>
    <article>
      <h1>Noć u hotelu za evro pod uslovom da vaš boravak bude onlajn</h1>
      <address><time datetime="2019-11-21T23:36:00+00:00">21 Nov 2019, 23:36</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520884-750x430.jpg"/>
        <figcaption>Foto: Tanjug/hotels.com</figcaption>
      </figure>
      <p>TOKIO – Japanski hotel „Biznis rjokan asahi“ u gradu Fukuoka ima tarifu za noćenje od 130 jena (jedan evro), ali pod jednim uslovom – da boravak u sobi bude emitovan onlajn.</p>
      <p>U zamenu za uživanje po povlašćenoj ceni, gost mora da pristane da njegov boravak bude emitovan na društvenim mrežama, pre svega kanalu hotela na Jutjubu.</p>
      <p>Da biste se prijavili, ne morate biti poznati jutjuber, influenser, javna ličnost, niti morate da pravite performanse ili radite bilo šta što čini privlačnim gledanje dok boravite u sobi. Vi zapravo razmenjujete svoju privatnost za jeftinu hotelsku sobu. Ona nije luksuzna, uređena je u tradicionalnom japanskom stilu sa vrlo malo nameštaja, preneo je sinoć Sputnjik.</p>
      <p>Kamera u sobi snima neprestano, nema mrtvih uglova, toalet i tuš-kabina su na spratu ispod, a gosti ne smeju biti obnaženi i ne smeju ispoljavati egzibicionističke naklonosti.</p>
      <p>U protivnom, hotel zadržava pravo da raskine ugovor.</p>
      <p>Dozvoljeno je ugasiti svetlo za vreme spavanja. Emitovanje se vrši bez zvuka, jer uprava želi da sačuva poštovanje autorskih prava.</p>
      <p>Ključno pitanje je zašto „Asahi“ nudi tako čudan paket. Rukovodstvo kaže da je soba 8 najmanje rezervisana soba u hotelu i mislili su da bi ovo bio dobar način da ubede ljude da ostanu u njoj.</p>
      <p>(Tanjug)</p>
    </article>
  </body>
</html>