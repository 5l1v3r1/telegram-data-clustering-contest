<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474126-gasiuk-pihowicz-pedofil-z-tylawy-poparlby-piotrowicza"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T23:54:36+00:00"/>
    <meta property="og:title" content="Gasiuk-Pihowicz atakuje Piotrowicza: &quot;Pedofil z Tylawy poparłby jego kandydaturę&quot;. Schreiber odpowiada: &quot;Pani ma czelność...&quot;"/>
    <meta property="og:description" content="&quot;Będziemy głosować przeciwko pedofilii, przeciwko relatywizowaniu stanu wojennego, przeciwko Stanisławowi Piotrowiczowi!&quot;."/>
  </head>
  <body>
    <article>
      <h1>Gasiuk-Pihowicz atakuje Piotrowicza: "Pedofil z Tylawy poparłby jego kandydaturę". Schreiber odpowiada: "Pani ma czelność..."</h1>
      <address><time datetime="2019-11-21T23:54:36+00:00">21 Nov 2019, 23:54</time> by <a rel="author" href="https://wpolityce.pl/autorzy/813-czyzby-obled" target="_blank">Czyżby obłęd?</a></address>
      <p>Sejm w czwartek późnym wieczorem wybrał Krystynę Pawłowicz, Stanisława Piotrowicza i Jakuba Stelinę na sędziów Trybunału Konstytucyjnego.</p>
      <p>Gdy Anna Milczanowska (PiS) prezentowała sylwetkę Pawłowicz posłowie opozycji głośnymi okrzykami „hańba” uniemożliwili posłance dokończenie przedstawiania życiorysu kandydatki na sędziego TK. Pięcioro posłów, m.in. Klaudia Jachira (KO), wzniosło też karty układające się w napis „Hańba”. Witek zarządziła pięć minut przerwy. Po wznowieniu obrad powiedziała, że posłowie ci swoim zachowaniem naruszyli powagę Sejmu. Podczas prezentowania życiorysu Stanisława Piotrowicza posłowie opozycji skandowali: „precz z komuną”.</p>
      <p>CZYTAJ RÓWNIEŻ: <a href="https://wpolityce.pl/polityka/474124-awantura-w-sejmie-okrzyki-hanba-i-precz-z-komuna">Awantura w Sejmie! Pawłowicz, Piotrowicz i Stelina wybrani na sędziów TK. Opozycja: „Hańba” i „Precz z komuną”. WIDEO i ZDJĘCIA</a></p>
      <p>
        <b>Kamila Gasiuk-Pihowicz w ostrych słowach atakowała Stanisława Piotrowicza.</b>
      </p>
      <blockquote>Gdybyście zapytali proboszcza z Tylawy, a właściwie pedofila z Tylawy, czy by poparł kandydaturę pana Stanisława Piotrowicza na sędziego Trybunału Konstytucyjnego, to pewnie poparłby ją z całych sił. Bo to pan Stanisław Piotrowicz umniejszał w swoich wypowiedziach pedofilskie czyny zwyrodnialca. Żadnemu uczciwemu człowiekowi takie słowa po prostu by nie przeszły przez gardło. I nie da się usprawiedliwić tych słów jego pozycją!</blockquote>
      <p>— mówiła.</p>
      <blockquote>Czy ktokolwiek z was obecnych na tej sali, dotykanie miejsc intymnych kilkuletnich dziewczynek nazwałby bioenergoterapią? Ktokolwiek z was? Czy ktokolwiek z was wysłałby swoją córkę, swoją wnuczkę na kolana pedofila, proboszcza z Tylawy? Chcecie dać zielone światło człowiekowi, który dawał przyzwolenie w sowich wypowiedziach dla czynów pedofilskich?!</blockquote>
      <p>— powiedziała, niemal krzycząc.</p>
      <blockquote>Czy gdyby jakiś ksiądz molestował jego córkę, albo wnuczkę, to nazwałby takie czyny bioenergoterapią? Czy pan panie prezesie, gdyby którekolwiek z dzieci Marty Kaczyńskiej było molestowane przez księdza, nazwałby to bioenergoterapią? Mnie jako matce dwójki dzieci to się nie mieści w głowie! To jest hańba!</blockquote>
      <p>— oskarżała poseł KO.</p>
      <blockquote>Będziemy głosować przeciwko pedofilii, przeciwko relatywizowaniu stanu wojennego, przeciwko Stanisławowi Piotrowiczowi! Będziemy głosować za uczciwością, sprawiedliwością i przyzwoitością!</blockquote>
      <p>— wykrzykiwała.</p>
      <figure>
        <iframe data-src="https://twitter.com/Gasiuk_Pihowicz/status/1197645334245232640" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Szef KPRM Łukasz Schreiber (PiS) zwrócił się Gasiuk-Pihowicz mówiąc:</p>
      <blockquote>Pani w swoim wystąpieniu świadomie mówiła nieprawdę. Pani cytuje słowa, oskarża niemalże o czyny pedofilskie osobę, która jako rzecznik prokuratury uzasadnia wyrok i pani ma czelność to mówić z mównicy sejmowej?.</blockquote>
      <p>Schreiber odnosił się także do zarzutów opozycji dotyczących komunistycznej przeszłości Piotrowicza.</p>
      <blockquote>Zrobiliście grupę rekonstrukcyjną PZPR-‘89, nie 20 lat temu, ale w tym roku, w wyborach do Parlamentu Europejskiego. Swoich towarzyszy, na 30-lecie upadku komuny zaserwowaliście jako 30 proc. liderów list z rodowodem z PZPR. Mieliście na listach sekretarza ds. propagandy w stanie wojennym</blockquote>
      <p>— podkreślił poseł PiS.</p>
      <p>CZYTAJ WIĘCEJ: <a href="https://wpolityce.pl/polityka/473298-nasz-wywiad-piotrowicz-nigdy-nie-bylem-komunista">NASZ WYWIAD. Piotrowicz w szczerym wywiadzie: Nigdy nie byłem komunistą. Gdybym nim był, to byłbym dzisiaj w PO</a></p>
      <p>kpc/wPolityce.pl/PAP</p>
    </article>
  </body>
</html>