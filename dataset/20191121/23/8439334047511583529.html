<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/germanoi-bretanoi-kai-galloi-xodepsan-ta-perissotera-stin-ellada.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T23:32:00+00:00"/>
    <meta property="og:title" content="Γερμανοί, Βρετανοί και Γάλλοι ξόδεψαν τα περισσότερα στην Ελλάδα"/>
    <meta property="og:description" content="Τα αναλυτικά στοιχεία της Τράπεζας της Ελλάδος για το ποιοι τουρίστες άφησαν το περισσότερο χρήμα στη χώρα είναι άκρως ενδιαφέροντα."/>
  </head>
  <body>
    <article>
      <h1>Γερμανοί, Βρετανοί και Γάλλοι ξόδεψαν τα περισσότερα στην Ελλάδα</h1>
      <address>
        <time datetime="2019-11-21T23:32:00+00:00">21 Nov 2019, 23:32</time>
      </address>
      <p>
        <b>Τα αναλυτικά στοιχεία της Τράπεζας της Ελλάδος για το ποιοι τουρίστες άφησαν το περισσότερο χρήμα στη χώρα είναι άκρως ενδιαφέροντα.</b>
      </p>
      <p>Αύξηση σε διψήφιο ποσοστό παρουσίασαν το εννιάμηνο οι ταξιδιωτικές εισπράξεις, σπάζοντας έτσι το φράγμα των 16 δισ. ευρώ. Αν και οι εισπράξεις από τη Γερμανία μειώθηκαν, άλμα έκαναν εκείνες από Βρετανία και Γαλλία, όπως και από χώρες εκτός Ε.Ε. Τα αναλυτικά στοιχεία της Τράπεζας της Ελλάδος για το ποιοι τουρίστες άφησαν το περισσότερο χρήμα στη χώρα είναι άκρως ενδιαφέροντα.</p>
      <p>Την περίοδο Ιανουαρίου- Σεπτεμβρίου οι ταξιδιωτικές εισπράξεις εμφάνισαν αύξηση κατά 14,0% σε σύγκριση με την αντίστοιχη περίοδο του 2018 και διαμορφώθηκαν στα 16,088 δισ. ευρώ. Αύξηση 13,6% παρουσίασαν οι εισπράξεις από κατοίκους των χωρών της ΕΕ-28, φτάνοντας στα 11,178 εκατ. ευρώ. Ενισχυμένες κατά 15,8% ήταν εκείνες από κατοίκους τρίτων χωρών, φτάνοντας στα 4,54 δισ. ευρώ.</p>
      <p>Αναλυτικότερα, οι εισπράξεις από κατοίκους των χωρών της ζώνης του ευρώ διαμορφώθηκαν στα 6,820 δισ. ευρώ, αυξημένες κατά 8,2%, ενώ οι εισπράξεις από κατοίκους των χωρών της ΕΕ-28 εκτός νομισματικής ένωσης αυξήθηκαν κατά 23,0% στα 4,358 δισ. ευρώ.</p>
      <p>Οι Βρετανοί ήταν εκείνοι που άφησαν το περισσότερο χρήμα στη χώρα. Οι εισπράξεις από το Ηνωμένο Βασίλειο αυξήθηκαν κατά 39,2% και διαμορφώθηκαν στα 2,427 δισ. ευρώ. Στη δεύτερη θέση οι εισπράξεις από τη Γερμανία, στα 2,441 δισ. ευρώ, μειωμένες κατά 5,6% σε σχέση με το αντίστοιχο περσινό διάστημα. Οι εισπράξεις από τη Γαλλία αυξήθηκαν κατά 19% και διαμορφώθηκαν στα 1,002 δισ. ευρώ. Από τις χώρες εκτός της ΕΕ-28, άνοδο κατά 16,6% παρουσίασαν οι εισπράξεις από τις ΗΠΑ, οι οποίες διαμορφώθηκαν στα 960 εκατ. ευρώ, ενώ και οι εισπράξεις από τη Ρωσία σημείωσαν αύξηση κατά 19,9% και διαμορφώθηκαν στα 368 εκατ. ευρώ.</p>
      <p>Η εισερχόμενη ταξιδιωτική κίνηση τον Σεπτέμβριο διαμορφώθηκε στις 5,11 εκατ. ταξιδιώτες, έναντι 4,869 εκατ. ταξιδιωτών τον αντίστοιχο μήνα του 2018. Ειδικότερα, η ταξιδιωτική κίνηση μέσω αεροδρομίων μειώθηκε κατά 1,5%, ενώ αυτή μέσω οδικών σταθμών αυξήθηκε κατά 19,6%. Συνολικά την περίοδο Ιανουαρίου- Σεπτεμβρίου εισήλθαν στη χώρα 26,953 εκατ. ταξιδιώτες, 3,8% περισσότεροι από πέρυσι.</p>
      <p>Ειδικότερα, η ταξιδιωτική κίνηση μέσω αεροδρομίων αυξήθηκε κατά 1,6%, ενώ αυτή μέσω οδικών σταθμών αυξήθηκε κατά 8,0%. Κατά την επισκοπούμενη περίοδο, η ταξιδιωτική κίνηση από τις χώρες της ΕΕ-28 διαμορφώθηκε στις 19,233 εκατ. ταξιδιώτες, παρουσιάζοντας αύξηση κατά 3,2% σε σύγκριση με την αντίστοιχη περίοδο του 2018, ενώ η ταξιδιωτική κίνηση από τις χώρες εκτός της ΕΕ-28 εμφάνισε αύξηση κατά 5,4% και διαμορφώθηκε στις 7,720 εκατ. ταξιδιώτες.</p>
      <p>Η ταξιδιωτική κίνηση από τις χώρες της ζώνης του ευρώ μειώθηκε κατά 3,7%, ενώ αυτή από τις χώρες της ΕΕ-28 εκτός της ζώνης του ευρώ αυξήθηκε κατά 11,0%.</p>
    </article>
  </body>
</html>