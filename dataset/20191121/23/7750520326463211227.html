<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/v-peru-znajshly-ponad-140-novyh-gigantskyh-kam-yanyh-malyunkiv.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T23:19:34+00:00"/>
    <meta property="og:title" content="В Перу знайшли понад 140 нових гігантських кам’яних малюнків"/>
    <meta property="og:description" content="В Перу знайшли понад 140 нових гігантських кам'яних малюнків"/>
  </head>
  <body>
    <article>
      <h1>В Перу знайшли понад 140 нових гігантських кам’яних малюнків</h1>
      <h2>Розміри більшості знайдених зображень становлять від п'яти до 50 метрів, найбільший геогліф в довжину перевищує 100 метрів</h2>
      <address>
        <time datetime="2019-11-21T23:19:34+00:00">21 Nov 2019, 23:19</time>
      </address>
      <figure>
        <img src="https://1news.com.ua/wp-content/uploads/2019/11/21-21.jpg"/>
      </figure>
      <p>На плато Наска в південній частині Перу, де знаходяться найвідоміші у світі гігантські кам’яні малюнки, виявлено 143 нових геогліфи, які зображують людей, тварин та інших живих істот. Розгледіти їх можна тільки з повітря.</p>
      <p>Про це повідомляє 1NEWS.</p>
      <p>Серед виявлених малюнків є зображення птахів, мавп, риб, змій, лисиць, котів та лам. Їх зробили шляхом виїмки верхнього шару ґрунту – чорних каменів, під якими знаходиться шар світлого піску. Яскравий пісок прокреслював на темній землі добре помітні лінії, проте з часом більшість з них також потемніли.</p>
      <p>Той факт, що фігури Наска помітні лише з повітря, спричинив появу безлічі теорій про їхнє походження і призначення, зокрема, найекзотичніші.</p>
      <p>Розміри більшості знайдених зображень становлять від п’яти до 50 метрів, найбільший геогліф в довжину перевищує 100 метрів.</p>
      <p>Відкриття зробила команда вчених з Ямагатського університету в Японії, вивчивши супутникові знімки. Вони провели детальне лазерне аерофотографування цієї місцевості, а за його результатами – серію польових робіт.</p>
      <p>Один з малюнків помітили лише у 2019 році, за допомогою штучного інтелекту, який склав у єдине зображення розрізнені фрагменти ліній.</p>
      <p>Вік геогліфів оцінюють щонайменше у 1700-2100 років. Це підтверджує гіпотезу про те, що їх створили представники стародавньої цивілізації Наска або навіть їхні попередники з культури Паракас.</p>
      <p>Найстаріші з них (приблизно 100 років до н.е. – 100 років н.е.) відзначали місця зборів для релігійних церемоній. Ці зображення є найбільшими за розмірами, перевищують 50 м кожне, і вздовж ліній можна знайти залишки розбитої кераміки.</p>
      <p>Більш дрібні малюнки зробили пізніше (I-IV сторіччя н.е.) вздовж стежок, які вели до місця зборів, і слугували вказівниками шляху.</p>
      <p>Геогліфи Наски виявили лише в XX столітті під час перших польотів над плато.</p>
      <p>У 1994 році вкриту гігантськими малюнками територію розміром 15 на 20 км внесли до списку Всесвітньої спадщини ЮНЕСКО. На той момент там знайшли лише приблизно 30 стародавніх зображень – флори, фауни та геометричних фігур.</p>
      <p>До 2015 року дослідники змогли ідентифікувати ще приблизно 40 малюнків.</p>
      <p>Японські вчені відзначають, що польові дослідження тривають, і закликають вжити заходів щодо захисту малюнків, яким загрожує урбанізація у цій частині Перу.</p>
      <p>Джерело: <a href="https://www.bbc.com/ukrainian/features-50497005">ВВС Україна</a></p>
    </article>
  </body>
</html>