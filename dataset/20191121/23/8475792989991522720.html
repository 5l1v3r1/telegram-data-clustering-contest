<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/bakterier-i-vattnet-tvingar-motionsbassang-att-stanga"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T23:53:10+00:00"/>
    <meta property="og:title" content="Bakterier i vattnet tvingar motionsbassäng att stänga"/>
    <meta property="og:description" content="En av bassängerna i simhallen i Kalmar stängdes under torsdagen av på grund av bakterier i vattnet. Flera besökare blev sjuka efter att ha simmat där."/>
  </head>
  <body>
    <article>
      <h1>Bakterier i vattnet tvingar motionsbassäng att stänga</h1>
      <address><time datetime="2019-11-21T23:53:10+00:00">21 Nov 2019, 23:53</time> by <a rel="author">Hanna Nilsson</a></address>
      <p>
        <b>En av bassängerna i simhallen i Kalmar stängdes under torsdagen av på grund av bakterier i vattnet. Flera besökare blev sjuka efter att ha simmat där.</b>
      </p>
      <p>– Fyra personer har hört av sig med samma symtom efter att de simmat i den bassängen och fått i sig vatten. Det handlar om illamånde och ont i magen, säger Susanne Gryfelt, chef på Äventyrsbadet.</p>
      <p>Nyligen visade tester av vattnet i bassängen att det innehöll en form av bakterier som finns i jorden. Men efter att man klorerat vattnet var proverna normala igen. Orsaken till att personer nu blivit sjuka av samma bakterie menar Susanne Gryfelt är att jord kommit in i badhuset</p>
      <p>– Det kan handla om ytterkläder, skor eller vagnar som man haft nära bassängen trots att det inte är tillåtet.</p>
      <h3>Nya prover ska tas</h3>
      <p>Nu har bassängen tömts på vatten och en omfattande rening ska genomföras. Bassängen öppnas först när den är genomförd och ny prover tagits.</p>
      <p>– Det är beklagligt och ledsamt att det blir såhär. Vi har skyltar som talar om att det är förbjudet att ta in ytterkläder och liknande, men det är svårt att helt skydda sig mot sådant här.</p>
      <h3>Flera incidenter</h3>
      <p>Den stängda bassängen är en i raden av incidenter i simhallen den senaste tiden. Simhallen är sliten och nyligen fick bubbelpoolen stängas när klorgeneratorn gick sönder. En metallist har också fallit ner från taket.</p>
      <p>– Vi jobbar ju för att ha en anläggning där så många som möjligt ska trivas. När sådana här saker händer blir arbetet trögare och tyngre.</p>
      <p>Den aktuella bassängen har ett eget reningssystem och därför berörs inte övriga bassänger i simhallen.</p>
    </article>
  </body>
</html>