<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/teatar/2019/11/21/v-duha-na-koleda-s-leshnikotroshachkata-v-zala-bylgariia.430392"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T23:30:00+00:00"/>
    <meta property="og:title" content="В духа на Коледа с &quot;Лешникотрошачката&quot; в зала &quot;България"/>
    <meta property="og:description" content="Поканата е от Фортисимо Фамилия и Софийска филхармония | Dnes.bg"/>
  </head>
  <body>
    <article>
      <h1>В духа на Коледа с "Лешникотрошачката" в зала "България</h1>
      <h2>Поканата е от Фортисимо Фамилия и Софийска филхармония</h2>
      <address><time datetime="2019-11-21T23:30:00+00:00">21 Nov 2019, 23:30</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Коледното настроение вече се настанява около нас. А от Фортисимо Фамилия и Софийската филхармония предлагат страхотен празничен предиобед на своите почитатели в навечерието на празника.</p>
      <p>На 22 декември от 9 часа, чак докато започне концертът “Лешникотрошачката”, във фоайетата на зала “България” ви очакват много игри и изненади с коледен дух.</p>
      <p>Ателиетата за танци, изобразително изкуство и музика ще се провеждат на всеки кръгъл час от 9, 10 и 11 часа, при това всички забавления за деня са включени в билета за концерта.</p>
      <p>В 9 часа започва танцовото ателие. Класическата балерина Кристина Чочанова ще покаже на най- ранобудните част от оригиналната хореография на балета “Лешникотрошачката”. Заедно с нея, децата, включили се в ателието, ще опитат да изпълнят част от подбраните балетни движения.</p>
      <p>От 10 часа децата ще могат да направят свои коледни играчки с помощта на майсторите в приложните игри и занимания- Изиарт/ Easyart.</p>
      <p>А в 11 часа ще започне музикалното ателие, в което ще се свири, пее и ще се разкажат любопитни истории от света на филхармоничния оркестър.</p>
      <p>И не забравяйте - коледната приказка за малката Клара и нейната Коледа започва точно в 11.30 часа.<br/>Главните действащи лица в концерта "Лешникотрошачката" ще бъдат балерината Ангелина Гаврилова, в ролята на Кралицата на мишките и артистът Теодор Елмазов в ролята на чичо Дроселмайер.</p>
      <p>Облечете най- красивите си коледни тоалети или любимите си карнавални костюми и елате на коледния бал на Клара в зала “България”.</p>
    </article>
  </body>
</html>