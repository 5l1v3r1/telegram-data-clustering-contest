<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742920"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T23:00:00+00:00"/>
    <meta property="og:title" content="เดือดม.1ประเคนเข่าจิกตบม.2 แค้นถูกหาทำเป้เสียหาย"/>
    <meta property="og:description" content="คลิปเดือดว่อนโซเชียลฯ ชาวเน็ตจี้ตรวจสอบนักเรียนหญิงตบกัน อ้างม.1 สั่งสอนม.2 ประเคนแข้งเข้าที่ใบหน้า เหตุไม่พอใจถูกกล่าวหาเป็นคนผิด ใช้ลิควิดป้ายกระเป๋าเป้ม.2 เสียหาย"/>
  </head>
  <body>
    <article>
      <h1>เดือดม.1ประเคนเข่าจิกตบม.2 แค้นถูกหาทำเป้เสียหาย</h1>
      <address>
        <time datetime="2019-11-21T23:00:00+00:00">21 Nov 2019, 23:00</time>
      </address>
      <figure>
        <img src="https://www.dailynews.co.th/admin/upload/20191122/news_uKSMcQkInU003033_533.jpg?v=20191122091"/>
      </figure>
      <p>
        <b>คลิปเดือดว่อนโซเชียลฯ ชาวเน็ตจี้ตรวจสอบนักเรียนหญิงตบกัน อ้างม.1 สั่งสอนม.2 ประเคนแข้งเข้าที่ใบหน้า เหตุไม่พอใจถูกกล่าวหาเป็นคนผิด ใช้ลิควิดป้ายกระเป๋าเป้ม.2 เสียหาย</b>
      </p>
      <p>กรณีผู้ใช้เฟซบุ๊ก "โต้ง ธนวินท์ สุขจิตร์" โพสต์คลิปนักเรียนหญิงกำลังทำร้ายร่างกายกัน โดยมีเพื่อนยืนดูและใช้โทรศัพท์ถ่ายคลิป พร้อมข้อควมระบุว่า "เหตุการณ์แบบนี้ทำไมต้องเกิดขึ้นตลอด มันยังไงครับ แฟชั่นเหรอ นี่มันพฤติกรรมเลียนแบบใช่มั้ย นี่เกิดแถวบ้านผมเลย ทนดูไม่ได้จริง ๆ เพราะผมก็มีลูกสาว ให้แม่เด็กดูคลิปถึงกับช็อกแทบร้องไห้ เด็กไม่กล้าไปบอกแม่ หน้าเขียวกลับบ้าน แม่ถามบอกว่าชนประตู พฤติกรรมน้องโหดมากดูตามคลิปเลยครับ ทางโรงเรียนและผู้ปกครองของเด็กที่ทำร้ายต้องรับผิดชอบหน่อยครับ ต้องแก้ไข เด็กจะได้เลิกพฤติกรรม และไม่ทำร้ายใครอีก ไม่ใช่ปิดข่าวแบบนี้ แชร์ไปเยอะ ๆ จนกว่าเรื่องแบบนี้จะหมดไป ถ้าเกิดกับลูกหลานคุณ คุณจะรู้สึกอย่างไร? เหตุเกิดที่โรงเรียน...คลอง 2 ปทุมธานี หลังทราบเรื่องจึงลงหาข้อมูลเพื่อหาสาเหตุ"<br/> <br/>เมื่อวันที่ 22 พ.ย. จากการตรวจสอบพบว่านักเรียนหญิงที่ถูกทำร้ายเรียนอยู่ชั้นม.2 ผู้สื่อข่าวจึงเดินทางไปที่บ้านพักใน จ.ปทุมธานี เพื่อหาสาเหตุของเหตุการณ์ที่เกิดขึ้น โดยพบว่าบ้านหลังดังกล่าวอยู่กันทั้งหมด 9 คน มีตา แม่ น้า และพี่น้องของนักเรียนหญิงคนดังกล่าว</p>
      <figure>
        <img src="https://www.dailynews.co.th/admin/upload/20191122/news_LSzKlExdLw003033_533.jpg?v=20191122091?v=6030"/>
      </figure>
      <p> <br/>น้องส้ม (นามสมมุติ) นักเรียนชั้น ม.2 เปิดเผยว่า เหตุการณ์ดังกล่าวเกิดขึ้นตั้งแต่วันที่ 7 พ.ย.ที่ผ่านมา เวลาประมาณ 12.30 น. แต่จุดเริ่มต้นของเรื่องมาจากหลังที่ตนและเพื่อนอีก 3 คน ได้วางกระเป๋าสะพายไว้ในห้อง แต่ไม่ทราบว่าใครนำลิควิดเปเปอร์มาขีดเขียนจนลบไม่ออก จึงสอบถามรุ่นน้องม.1 ที่เป็นคนทำร้ายตนด้วยการตบว่า "เห็นใครอยู่ห้องเป็นคนสุดท้ายหรือไม่" จึงทราบว่าเป็นเพื่อนร่วมชั้นคนหนึ่ง (คนถ่ายคลิป) ตนจึงแชทเฟซบุ๊กไปถามตรง ๆ ว่า ได้นำลิควิดมาป้ายที่กระเป๋าหรือไม่ แต่เพื่อนยืนยันว่าไม่ได้เป็นคนทำ จากนั้นเพื่อนคนนี้ได้แชทไปหาเพื่อนอีกคนหนึ่ง และอ้างว่าตนกล่าวหาว่าน้องม.1 เป็นคนทำ ซึ่งตนไม่ได้พูดเช่นนั้นเลย<br/> <br/>น้องส้ม ระบุว่า ตนมาเจอน้องม.1 เดินสวนกันบริเวณบันไดขึ้นชั้นเรียน และได้ชักชวนตนไปคุยบริเวณสวนหลังโรงเรียน จนมีปากเสียงกัน ตนก็บอกว่าตนเองไม่สู้ โดยมีเพื่อนร่วมชั้นเรียนเป็นผู้ยืนถ่ายคลิปวิดีโอ ก่อนที่จะลงมือทำร้ายร่างกายด้วยการตบตีด้วยหมัดและใช้เท้าเตะเข้าที่ใบหน้าไม่ยั้งหลายสิบครั้ง ก่อนที่เพื่อนอีกคนจะเข้ามาห้ามและถูกทำร้าย ในที่สุดแยกย้ายกันไป.</p>
    </article>
  </body>
</html>