<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/korufaio-politiko-zitima-charaktirise-tin-suntagmatiki-anatheorisi-i-olga-kefalogianni.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-21T23:29:00+00:00"/>
    <meta property="og:title" content="Κορυφαίο πολιτικό ζήτημα χαρακτήρισε την Συνταγματική Αναθεώρηση η Όλγα Κεφαλογιάννη"/>
  </head>
  <body>
    <article>
      <h1>Κορυφαίο πολιτικό ζήτημα χαρακτήρισε την Συνταγματική Αναθεώρηση η Όλγα Κεφαλογιάννη</h1>
      <address>
        <time datetime="2019-11-21T23:29:00+00:00">21 Nov 2019, 23:29</time>
      </address>
      <p>Κορυφαίο πολιτικό ζήτημα χαρακτήρισε την Συνταγματική Αναθεώρηση η Όλγα Κεφαλογιάννη επισημαίνοντας πως οφείλει να αποτυπώνει το συλλογικό συμφέρον σύμφωνα με τις διαρκώς μεταβαλλόμενες κοινωνικές ανάγκες, τις νέες τάσεις και προκλήσεις της σύγχρονης εποχής.</p>
      <p>Στην ομιλία της στη Βουλή για τη Συνταγματική Αναθεώρηση η Βουλευτής Α' Αθήνας της Νέας Δημοκρατίας αναφέρθηκε στην ανάγκη να υπάρξουν ευρείες πλειοψηφίες, ευρύς πολιτικός διάλογος, συνθέσεις και συναινέσεις ιδιαίτερα, όπως είπε, σε μία κρίσιμη εθνικά περίοδο κατά την οποία η χώρα ήλθε αντιμέτωπη με τη μεγαλύτερη οικονομική κρίση, κρίση την οποία και χαρακτήρισε ως «εθνικού προσανατολισμού, με φαινόμενα και τακτικές λαϊκισμού, να φέρνουν τη Χώρα σε επικίνδυνα σταυροδρόμια». <br/>Επισημαίνοντας πως δυστυχώς χάθηκε η ευκαιρία για τις επόμενες γενιές, «να αποτυπωθεί συνταγματικά η ανάγκη για βιώσιμη και αειφόρο ανάπτυξη, ποιοτικότερη νομοθέτηση και κυρίως...για περισσότερη ακαδημαϊκή ελευθερία, περισσότερες ευκαιρίες στην Ανώτατη Εκπαίδευση» η κα Κεφαλογιάννη αναφερόμενη στην απλή αναλογική κατηγόρησε την αντιπολίτευση για μικροκομματικά συμφέροντα. «Γνωρίζουμε πολύ καλά ότι στην Ελλάδα, η εφαρμογή του αναλογικού συστήματος, κατά τη δεκαετία του 1980, κόστισε πολιτική αστάθεια, ακυβερνησία, πόλωση... Ένα σύστημα που μπορεί να αναχαιτίσει την εφαρμογή ενός ολοκληρωμένου κυβερνητικού προγράμματος, αφού επιτρέπει συνεργασίες που εν δυνάμει μπορούν να ναρκοθετήσουν τη λαϊκή ετυμηγορία. Το εκλογικό σύστημα που εφαρμόζεται σήμερα προστατεύει σε επαρκή βαθμό τόσο την κοινοβουλευτική πολυφωνία όσο και την απόλυτα αναγκαία για τον Τόπο κυβερνητική σταθερότητα» είπε η πρώην Υπουργός τονίζοντας πως σε κάθε περίπτωση, «ο εκλογικός νόμος πρέπει να παραμείνει μία υπόθεση ξεχωριστή από την Αναθεώρηση του Καταστατικού Χάρτη και να μην εργαλειοποιείται για το κομματικό όφελος».</p>
      <p>Για την ψήφο του Απόδημου Ελληνισμού η Όλγα Κεφαλογιάννη μίλησε για ένα ζήτημα κορυφαίας σημασίας για την Ελλάδα και το ελληνικό Έθνος. «Η ψήφος του Απόδημου Ελληνισμού αποτελεί ένα βασικό μέσο επανασύνδεσης των μεταναστών με την Πατρίδα. Με ό,τι αυτό συνεπάγεται για την ενίσχυση και επαναφορά των οικογενειακών, αλλά και οικονομικών δεσμών, ιδιαίτερα των μεταναστών δεύτερης και τρίτης γενιάς, με την Πατρίδα τους» είπε επισημαίνοντας πως το όλο εγχείρημα απαιτεί σίγουρα ιδιαίτερη προσοχή όσον αφορά τη συνταγματικότητα των επιμέρους καίριων ζητημάτων, όπως είναι το ποιοι, το πώς και το ποιους θα ψηφίζουν.<br/>«Το σίγουρο είναι όμως, ότι η καταρχήν Συμφωνία για την ψήφο των Ελλήνων του εξωτερικού, ενώνει του Έλληνες και μεγαλώνει την Ελλάδα. Και το γεγονός αυτό σίγουρα υπερκερνά τις όποιες, και ενδεχομένως βάσιμες αντιρρήσεις, για την εν λόγω διαδικασία. Υπερκερνά σίγουρα, επίσης, το γεγονός ότι η Αξιωματική Αντιπολίτευση υποχρεώθηκε σε συναίνεση προκειμένου να αποφύγει τον κίνδυνο της πολιτικής απομόνωσης» δήλωσε.</p>
      <p>Χαρακτηρίζοντας την αποκατάσταση της εμπιστοσύνης των πολιτών στο πολιτικό σύστημα και τους δημοκρατικούς θεσμούς ως το κύριο στοίχημα για την πολιτική ζωή του τόπου, η Όλγα Κεφαλογιάννη τόνισε πως ένα από τα βασικότερα ζητήματα που ανέκυψαν κατά την αναθεωρητική διαδικασία, στην κατεύθυνση αυτή, είναι το ζήτημα της βουλευτικής ασυλίας όπως και το ζήτημα περί ευθύνης υπουργών.<br/>Όπως είπε η κοινοβουλευτική πλειοψηφία είχε προκρίνει τη διατήρηση της ασυλίας του βουλευτή ως θεσμικής εγγύησης για την ελεύθερη και απρόσκοπτη άσκηση των καθηκόντων του βουλευτή η οποία, όμως, θα περιορίζεται αποκλειστικά στην πολιτική του δράση ως βουλευτή. «Αυτή η προσθήκη ισχυροποιεί ακόμη περισσότερο την υποχρέωση της Βουλής - σύμφωνα και με το ισχύον ακόμη Σύνταγμα - για άρση της βουλευτικής ασυλίας όσον αφορά αδικήματα που δεν σχετίζονται με το βουλευτικό αξίωμα» δήλωσε προσθέτοντας πως στην ίδια κατεύθυνση του περαιτέρω εκσυγχρονισμού του θεσμικού πλαισίου στη βάση του περιορισμού των προνομίων των βουλευτών, κινείται και η πρόταση της κοινοβουλευτικής πλειοψηφίας για το άρθρο 86 με την πλήρη κατάργηση της αποσβεστικής προθεσμίας της δεύτερης συνόδου.<br/>«Γνωρίζουμε όλοι, και χρειάζεται να λάβουμε σοβαρά υπόψη μας, ότι κατά την άσκηση των υπουργικών καθηκόντων ελλοχεύουν επαυξημένοι κίνδυνοι αβάσιμων κατηγοριών και διώξεων. Η ηθική εξόντωση του πολιτικού αντιπάλου από την έναρξη ως τη λήξη μιας δικαστικής διαδικασίας, σπανίως είναι απαλλαγμένη πρόσκαιρων πολιτικών σκοπιμοτήτων. Ωστόσο, οι θεσμικές τομές που εισάγει, η παρούσα αναθεώρηση, ανταποκρίνονται στις σύγχρονες κοινωνικές ανάγκες. Για προστασία των θεμελιωδών αρχών της ισονομίας και της ισότητας στα δικαιώματα και τις υποχρεώσεις των πολιτών» είπε η κα Κεφαλογιάννη κατηγορώντας τον ΣΥΡΙΖΑ πως επεδίωξε να εργαλειοποιήσει την αναθεωρητική διαδικασία επαναφέροντας άκαιρα, μία άστοχη ερμηνευτική δήλωση που είχε προτείνει και στην Προτείνουσα Βουλή, για το εν λόγω άρθρο και με την οποία επιχειρείται ο αναδρομικός διαχωρισμός της αρμοδιότητας της Βουλής για τα αδικήματα που τελούνται κατά την άσκηση των υπουργικών καθηκόντων και όχι επ’ ευκαιρία αυτών.</p>
      <p>Αναφερόμενη στα άρθρα στα οποία επιτεύχθηκαν συναινέσεις σε καίρια πολιτικά ζητήματα η Όλγα Κεφαλογιάννη τόνισε πως αποδεικνύεται ότι η εδραίωση της συνεργασίας και της συνεννόησης, σημαίνουν πάνω από όλα πολιτική ευθύνη, και αποτελούν τις βάσεις της κοινωνικής προόδου.<br/>«Οι πολιτικές δυνάμεις οφείλουν να συνεχίσουν την προσπάθεια για ποιοτικότερο δημοκρατικό διάλογο και ενωτική στάση.<br/>Είναι ο μόνος δρόμος για να βγούμε οριστικά από την εποχή της φαυλότητας και του λαϊκισμού που πλήγωσαν την εμπιστοσύνη των Ελλήνων και μας κόστισαν πολύ ακριβά», κατέληξε στην ομιλία της η Βουλευτής της Νέας Δημοκρατίας.</p>
    </article>
  </body>
</html>