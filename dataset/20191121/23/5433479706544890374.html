<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552008/"/>
    <meta property="og:site_name" content="חרדים10"/>
    <meta property="article:published_time" content="2019-11-21T23:39:00+00:00"/>
    <meta property="og:title" content="אישום גם נגד נוני מוזס I מועצת העיתונות: השעה את עצמך מיד מהעיתון"/>
    <meta property="og:description" content="עורכות הדין של נוני מוזס על החלטת היועמ&quot;ש להגיש אישום נגדו: &quot;לא הציע לתת לנתניהו טובת הנאה&quot; • מועצת העיתונות קוראת למוזס: לאפשר לצוות המקצועי בעיתון להתנהל בחופש פעולה עיתונאי מוחלט"/>
  </head>
  <body>
    <article>
      <h1>אישום גם נגד נוני מוזס I מועצת העיתונות: השעה את עצמך מיד מהעיתון</h1>
      <address><time datetime="2019-11-21T23:39:00+00:00">21 Nov 2019, 23:39</time> by <a rel="author">אריה ריבקינד</a></address>
      <p>
        <b>עורכות הדין של נוני מוזס על החלטת היועמ"ש להגיש אישום נגדו: "לא הציע לתת לנתניהו טובת הנאה" • מועצת העיתונות קוראת למוזס: לאפשר לצוות המקצועי בעיתון להתנהל בחופש פעולה עיתונאי מוחלט</b>
      </p>
      <p>היועץ המשפטי לממשלה אביחי מנדלבליט החליט להגיש כתב אישום גם נגד בני הזוג שאול ואיריס אלוביץ’ בעבירות של מתן שוחד, שיבוש מהלכי משפט והדחה בחקירה, בתיק 4000.</p>
      <p>נגד מו”ל ידיעות אחרונות ארנון (נוני) מוזס הוגש כתב אישום בגין הצעת שוחד בתיק 2000.</p>
      <p>עורכות הדין של נוני מוזס הגיבו על החלטת היועמ”ש: “מוזס לא הציע לתת לנתניהו טובת הנאה. גם הסיקור בעיתון באותם ימים תומך בעובדה שלא היתה הצעת שוחד. לנוני מוזס עומדות טענות משפטיות ועובדתיות חזקות. אנו מאמינות שבית המשפט יקבע שלא עבר עבירה פלילית ויזכה אותו”.</p>
      <p>בעקבות החלטת היועץ, מועצת העיתונות והתקשורת בישראל קוראת לבעלי העיתון ידיעות אחרונות ארנון מוזס להודיע לאלתר כי הוא משעה את עצמו מכל היבט של עריכה וניהול בעיתון – עד לסיום ההליך המשפטי עליו החליט היועץ המשפטי לממשלה.</p>
      <p>“המועצה קוראת למוזס לאפשר לצוות המקצועי בעיתון להתנהל בחופש פעולה עיתונאי מוחלט גם בסיקור תיק זה ותיקים שיבואו לערכאות בפרשיות נתניהו והתקשורת”, נאמר בהודעות המועצה.</p>
      <p>“המועצה מביעה זעזוע מן הפגיעה בחופש העיתונות בישראל העולה מכתבי האישום נגד ראש ממשלת ישראל אשר שב ותקף את התקשורת בהכללה גם בנאום התגובה שלו. המועצה מגנה כל הטיה בסיקור עיתונאי ואת השחתת שיקול הדעת העיתונאי”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/550861/"/>
        <a href="http://www.ch10.co.il/news/549433/"/>
        <a href="http://www.ch10.co.il/news/549270/"/>
        <a href="http://www.ch10.co.il/news/549057/"/>
        <a href="http://www.ch10.co.il/news/548810/"/>
        <a href="http://www.ch10.co.il/news/548266/"/>
      </related>
    </article>
  </body>
</html>