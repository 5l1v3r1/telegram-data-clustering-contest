<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/22/news/ecco_i_nuovi_buoni_postali_fruttiferi_il_disegno_omaggia_napoli-241610434/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T23:43:00+00:00"/>
    <meta property="og:title" content="Ecco i nuovi Buoni Fruttiferi. Così il disegno omaggia Napoli"/>
    <meta property="og:description" content="Il prodotto di risparmio più amato della storia d'Italia, nato nel 1924, ancora una volta si rinnova nella grafica. Torna una divinità fluviale ispirata a quella di Piazzetta Nilo, nella città partenopea. Un decreto in Gazzetta Ufficiale ne autorizza l'offerta nella veste aggiornata"/>
  </head>
  <body>
    <article>
      <h1>Ecco i nuovi Buoni Fruttiferi. Così il disegno omaggia Napoli</h1>
      <h2>Il prodotto di risparmio più amato della storia d'Italia, nato nel 1924, ancora una volta si rinnova nella grafica. Torna una divinità fluviale ispirata a quella di Piazzetta Nilo, nella città partenopea. Un decreto in Gazzetta Ufficiale ne autorizza l'offerta nella veste aggiornata</h2>
      <address><time datetime="2019-11-21T23:43:00+00:00">21 Nov 2019, 23:43</time> by <a rel="author">ALDO FONTANAROSA</a></address>
      <p><b>ROMA</b> - A quasi cento anni dalla sua apparizione, nel 1924, il mezzo di risparmio forse più amato nella storia d'Italia cambia ancora una volta nella grafica. I Buoni Postali Fruttiferi ospiteranno ora il nuovo marchio della Cassa Depositi e Prestiti, società che li emette. Soprattutto, come già in passato, il Buono Postale presenterà delle immagini simbolo che incarnano la storia e gli obiettivi strategici del Paese.<br/><br/>Sul nuovo Buono ecco comparire una divinità fluviale. La curiosità è che questa divinità, simbolo della prosperità delle acque e dell'agricoltura, è chiaramente ispirata a una delle statue più affascinanti di Napoli (come già nella serie del 1983 che mostriamo in basso).</p>
      <figure>
        <img src="https://www.repstatic.it/content/nazionale/img/2019/11/22/021636897-68e250ce-aaee-4690-b20f-5d6e3c0f6fc3.jpg"/>
      </figure>
      <p>La divinità fluviale sul Buono del 1983 </p>
      <p>Si tratta della statua del Dio Nilo, che è possibile ammirare lungo il Decumano Inferiore, a Largo Corpo di Napoli. La statua -  che data tra il II e il III secolo Dopo Cristo - mostra la divinità con una folta barba mentre tiene nella mano destra una cornucopia, un corno simbolo dell'abbondanza. Immagine che torna, pari pari anche nella postura, sul nuovo Buono (mentre diversa è la postura di altre statue simili, come quella che è a Roma in Campidoglio).<br/><br/>Il nuovo Buono Postale Fruttifero potrà essere proposto adesso dalle Poste Italiane, che ne curano l'offerta ai risparmiatori, dopo il decreto di via libera del ministero dell'Economia che è sulla <i>Gazzetta Ufficiale</i> del 18 novembre 2019.<br/> <br/>Il decreto spiega anche la simbologia delle altre immagini che compaiono sul Buono, nei suoi diversi tagli:<br/>- una turbina rappresenta il tema del "sostegno alle imprese";<br/>- pale eoliche e un'autostrada percorsa da un camion e un treno, il tema dello "sviluppo delle infrastrutture";<br/>- una scuola, il "supporto agli enti locali";<br/>- il pianeta Terra incarna infine il "sostegno alla cooperazione internazionale".<br/><br/>Il Buono Postale nasce nel Natale del 1924, con una grafica che si limita a mostrare un fascio. Ben visibile c'è soltanto il suo valore economico (100 lire, ad esempio), impresso su un foglio di colore verde pallido.</p>
      <figure>
        <img src="https://www.repstatic.it/content/nazionale/img/2019/11/22/021826803-da2bcbf3-e04c-4596-8398-b8fd3c2ec77f.jpg"/>
      </figure>
      <p>Il Buono da 100 lire del 1925 </p>
      <p>Nel 1927, il fascismo suggerisce di inserire sul Buono delle immagini in linea con la retorica del regime, come il seminatore e la trebbiatrice (a seno nudo). <br/><br/>Ma gli italiani non danno grande peso a simboli e immagini. Sono attratti soprattutto dai rendimenti record di questo mezzo di risparmio. All'inizio degli anni '50, è possibile comprare Buoni il cui valore addirittura raddoppia in 14 o 17 anni, a seconda del taglio acquistato.<br/><br/>Gli italiani, da sempre in fissa con il risparmio, fiutano l'affare. Le nostre Poste, in un loro film promozionale di quegli anni, mostrano che le famiglie detengono Buoni per 1129 miliardi, siamo nel 1954.</p>
      <figure>
        <img src="https://www.repstatic.it/content/nazionale/img/2019/11/22/021959328-dfe3db78-890b-4141-9e7d-c65a471b55fc.jpg"/>
      </figure>
      <p>Certo, come tutti gli amori, anche quello tra gli italiani e i Buoni Fruttiferi conosce dei momenti difficili. Ad esempio quando una sentenza della Corte di Cassazione (nel 2019) autorizza lo Stato ad abbattere i tassi d'interesse dei vecchi Buoni <b><a href="https://www.repubblica.it/economia/diritti-e-consumi/banche-e-assicurazioni/2019/03/12/news/buoni_fruttiferi_postali_la_cassazione_lo_stato_puo_cambiare_il_tasso_di_interesse_quando_vuole-221043004/?ref=search">anche in modo retroattivo.</a> </b>Questione che resta al centro di <b><a href="https://www.repubblica.it/economia/diritti-e-consumi/banche-e-assicurazioni/2019/07/22/news/buoni_fruttiferi_postali_pioggia_di_rimborsi_per_molti_risparmiatori-231572214/?ref=search">polemiche e ricorsi</a></b>.<br/><br/>In generale, i Buoni attuali non possono certo confermare i rendimenti da sogno di quegli anni lontani ora che percorriamo la stagione degli interessi a zero o addirittura negativi.<br/><br/>Quest'ultimo ribattezzato "Fedeltà", ad esempio, proposto per il 170 anni della Cassa Depositi ha una durata massima di 4 anni. E garantisce un interesse solo a patto di non ritirarlo prima di questa scadenza quadriennale (altrimenti si recupera solo la somma investita).<br/><br/>In campo ci sono poi delle altre clausole: è "dedicato esclusivamente a chi ha almeno un Buono scaduto a partire dal primo novembre 2019 ed è rimborsato ad eccezione dei Buoni dedicati ai minori di età". L'interesse, in ogni caso, è dell'1 per cento lordo annuo. </p>
    </article>
  </body>
</html>