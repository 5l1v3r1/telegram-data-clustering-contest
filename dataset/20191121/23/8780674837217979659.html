<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kannur/local-news/2019/11/22/kannur-pariyaram-medical-college-surgery.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T23:21:00+00:00"/>
    <meta property="og:title" content="സർജറിയില്ലാതെ പേസ്മേക്കർ: ചരിത്രം സൃഷ്ടിച്ച് മെഡിക്കൽ കോളജ്"/>
    <meta property="og:description" content="പരിയാരം ∙ ഗവ.മെഡിക്കൽ കോളജ് ഹൃദയാലയയിൽ ശസ്ത്രക്രിയ കൂടാതെ പേസ്‌മേക്കർ ഘടിപ്പിച്ചു. അത്യാധുനിക ലീഡ്‌ലെസ് പേസ്‌മേക്കർ ചികിത്സാ സംവിധാനത്തിലൂടെയാണു.Kannur News. കണ്ണൂർ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>സർജറിയില്ലാതെ പേസ്മേക്കർ: ചരിത്രം സൃഷ്ടിച്ച് മെഡിക്കൽ കോളജ്</h1>
      <address><time datetime="2019-11-21T23:21:00+00:00">21 Nov 2019, 23:21</time> by <a rel="author">മനോരമ ലേഖകൻ</a></address>
      <p>പരിയാരം ∙  ഗവ.മെഡിക്കൽ കോളജ് ഹൃദയാലയയിൽ ശസ്ത്രക്രിയ കൂടാതെ പേസ്‌മേക്കർ ഘടിപ്പിച്ചു. അത്യാധുനിക ലീഡ്‌ലെസ് പേസ്‌മേക്കർ ചികിത്സാ സംവിധാനത്തിലൂടെയാണു  സർജറി നടത്താതെ  കാൽക്കുഴ വഴി  ഹൃദയത്തിന്റെ വലത്തേ അറയിൽ പേസ്‌മേക്കർ ഘടിപ്പിച്ചത്. കണ്ണൂർ സ്വദേശിയായ 75 കാരിയുടെ ഹൃദയതാളത്തിലെ വ്യതിയാനമാണു നൂതന ചികിത്സയിലൂടെ  ഭേദപ്പെടുത്തിയത്.</p>
      <p>ഹൃദയചികിത്സയ്ക്കായി ഗുരുതരാവസ്ഥയിൽ പരിയാരം മെഡിക്കൽ കോളജ് ആശുപത്രിയിലെ കാർഡിയോളജി വിഭാഗത്തിൽ പ്രവേശിപ്പിക്കപ്പെട്ട രോഗിയെ ബോധം കെടുത്തി സർജറിയിലൂടെ  പേസ്‌മേക്കർ ഘടിപ്പിക്കാൻ കഴിയാത്ത അവസ്ഥയായിരുന്നു. അതിനെ തുടർന്നാണു നൂതന ലീഡ് ലെസ് പേസ്‌മേക്കർ ചികിത്സ നടത്തിയത്. ഗവ. മെഡിക്കൽ കോളജുകളിൽ  ഇത്തരം ചികിത്സ  ആദ്യമാണെന്നു ഡോക്ടർമാർ ‌പറയുന്നു.</p>
      <p>ഇത്തരം ചികിത്സയിൽ സർജറിയുടെ പാടുണ്ടാകുന്നില്ലെന്ന് മാത്രമല്ല, സാധാരണ പേസ്‌മേക്കറുമായി താരതമ്യം ചെയ്യുമ്പോൾ അതിന്റെ പത്തിലൊന്നു വലിപ്പം മാത്രമേ നൂതന പേസ്‌മേക്കർ സംവിധാനത്തിനുള്ളൂ. രണ്ട് ഗ്രാം മാത്രമാണ് ഇപ്പോൾ ഘടിപ്പിച്ചിരിക്കുന്ന പേസ് മേക്കറിന്റെ ഭാരം. ഡോ.എസ്.എം. അഷ്റഫിന്റെ നേതൃത്വത്തിൽ ഡോ. സി.ഡി. രാമകൃഷ്ണ, ഡോ. ഗെയ്‌ലിൻ സെബാസ്റ്റ്യൻ, ഡോ. വിവേക് എന്നിവർ ചേർന്നാണു ചികിത്സ നടത്തിയത്.</p>
    </article>
  </body>
</html>