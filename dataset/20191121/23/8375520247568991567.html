<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-aneksovanomu-krimu-zavershilosya-slidstvo-u-chergoviy-spravi-hizb-ut-tahrir-641571.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T23:08:26+00:00"/>
    <meta property="og:title" content="В анексованому Криму завершилося слідство у черговій «справі Хізб ут-Тахрір»"/>
    <meta property="og:description" content="Наразі триває стадія ознайомлення з матеріалами кримінальної справи"/>
  </head>
  <body>
    <article>
      <h1>В анексованому Криму завершилося слідство у черговій «справі Хізб ут-Тахрір»</h1>
      <address>
        <time datetime="2019-11-21T23:08:26+00:00">21 Nov 2019, 23:08</time>
      </address>
      <h4>Наразі триває стадія ознайомлення з матеріалами кримінальної справи</h4>
      <p>В анексованому Криму завершилося слідство у справі червоногвардійської «групи Хізб ут-Тахрір», зараз триває стадія ознайомлення з матеріалами кримінальної справи.</p>
      <p>Про це повідомила проєктові Радіо Свобода Крим.Реалії адвокат Ліля Гемеджі.</p>
      <p>«Ми сьогодні зняли фотокопії з матеріалів справи. Якщо чесно, я прочитала ще не все, проте з того, що встигла, вже можу відзначити кілька цікавих моментів. Доказом вини наших довірителів, за версією слідства, стали кілька номерів газети «Голос Криму». Йдеться про матеріал «Крим і Халіфат» в чотирьох частинах, датований червнем 2010 року. Під час обшуку у Рустема Емірусеінова чотири номери газети нібито були знайдені на горищі його будинку», – сказала Гемеджі.</p>
      <p>Адвокат додала, що під час обшуку у її підзахисного Ескендера Абдулганіева були вилучені кілька номерів журналу «Аль-В’ай». Раніше Ескендер стверджував, що вони були підкинуті йому співробітниками ФСБ Росії.</p>
      <p>«У матеріалах справи фігурують журнали 2003 і 2004 років випуску. З огляду, що мій підзахисний народився в 1998 році, я слабо вірю в те, що він в шестирічному віці вже цікавився такими темами», – розповіла Гемеджі.</p>
      <p>Суддя підконтрольного Росії Київського районного суду Сімферополя Денис Діденко 6 листопада залишив під арештом трьох фігурантів червоногвардійського «справи Хізб-ут-Тахрір». Рустем Емірусеінов, Арсен Абхаіров і Ескендер Абдулганіев залишаться в слідчому ізоляторі до 13 січня 2020 року.</p>
      <p>У лютому 2019 року в будинках кримських татар в селищі Октябрське Красногвардійського району російські силовики провели обшуки. Пізніше в управління ФСБ в Сімферополі відвезли Ескендера Абдулганіева, Арсена Абхаірова і Рустема Емірусеінова.</p>
      <p>Федеральна служба безпеки Росії стверджує, що затримані жителі Красногвардійського району причетні до діяльності забороненої в Росії і на території анексованого нею Криму організації «Хізб ут-Тахрір».</p>
      <related>
        <a href="https://glavcom.ua/news/fsbshniki-zatrimali-na-vjizdi-do-okupovanogo-krimu-ukrajincya-z-likami-452853.html"/>
        <a href="https://glavcom.ua/news/spravi-maydanu-advokat-rodin-gerojiv-nebesnoji-sotni-ogolosila-goloduvannya-641568.html"/>
        <a href="https://glavcom.ua/news/prokuratura-povidomila-pro-pidozru-suddyam-z-aneksovanogo-krimu-u-spravi-26-lyutogo-641556.html"/>
      </related>
    </article>
  </body>
</html>