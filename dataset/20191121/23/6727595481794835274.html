<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/activist-medha-patkar-gets-passport-office-notice-on-pending-cases123.html"/>
    <meta property="og:site_name" content="DoolNews"/>
    <meta property="article:published_time" content="2019-11-21T23:57:00+00:00"/>
    <meta property="og:title" content="തീര്‍പ്പു കല്‍പ്പിക്കാത്ത കേസുകളില്‍ മേധാപട്കറിന് ആര്‍.പി.ഒ നോട്ടിസ്; ധാര്‍മ്മികതയെ വെല്ലുവിളിക്കാനുള്ള ബോധപൂര്‍വ്വമായ ശ്രമമെന്ന് മേധാപട്കര്‍"/>
    <meta property="og:description" content="Madhya Pradesh Medha Patkar National News India ന്യൂദല്‍ഹി: സാമൂഹിക പ്രവര്‍ത്തകയും നര്‍മ്മദ ബച്ചാവോ ആന്തോളന്‍ നേതാവുമായ മേധാപട്കര്‍ക്ക് മുംബൈ റീജിയണല്‍ പാസ്പോര്‍ട്ട് ഓഫീസ"/>
  </head>
  <body>
    <article>
      <h1>തീര്‍പ്പു കല്‍പ്പിക്കാത്ത കേസുകളില്‍ മേധാപട്കറിന് ആര്‍.പി.ഒ നോട്ടിസ്; ധാര്‍മ്മികതയെ വെല്ലുവിളിക്കാനുള്ള ബോധപൂര്‍വ്വമായ ശ്രമമെന്ന് മേധാപട്കര്‍</h1>
      <address><time datetime="2019-11-21T23:57:00+00:00">21 Nov 2019, 23:57</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: സാമൂഹിക പ്രവര്‍ത്തകയും നര്‍മ്മദ ബച്ചാവോ ആന്തോളന്‍ നേതാവുമായ മേധാപട്കര്‍ക്ക് മുംബൈ റീജിയണല്‍ പാസ്പോര്‍ട്ട് ഓഫീസി( ആര്‍.പി.ഒ)ല്‍ നിന്ന് നോട്ടീസ് അയച്ചു.</p>
      <p>യാത്രാ രേഖ ലഭിക്കുമ്പോള്‍ തനിക്കെതിരായ ക്രിമിനല്‍ കേസുകള്‍ വെളിപ്പെടുത്തിയിട്ടില്ലെന്നാരോപിച്ചാണ് മേധാ പട്കറിന് നോട്ടീസ് അയച്ചത്.</p>
      <p>ആക്ടിവിസ്റ്റുകളെ ലക്ഷ്യമിട്ട് അവരുടെ ധാര്‍മ്മികതയെ വെല്ലുവിളിക്കാനുള്ള ബോധപൂര്‍വ്വമായ ശ്രമമാണിതെന്ന് മേധാപട്കര്‍ പി.ടി.ഐ യോട് പറഞ്ഞു.</p>
      <related>
        <a href="https://www.doolnews.com/giridhar-malavya-support-bhu-feroz-khan.html?utm_source=doolnews&amp;utm_medium=related"/>
      </related>
      <p>‘ബഹുജന പ്രസ്ഥാനങ്ങള്‍ക്ക് നേതൃത്വം നല്‍കുന്നവര്‍ക്കെതിരെ രാജ്യത്ത് സംഘിടതമായ ശ്രമങ്ങളാണ് നടക്കുന്നതെന്നും<br/>എങ്ങനെയെങ്കിലും അവരെ ജയിലിലടയ്ക്കാനുള്ള ശ്രമങ്ങളാണ് നടക്കുന്നത്,അവര്‍ പറഞ്ഞു.</p>
      <p>ചില സര്‍ക്കാര്‍ ഉദ്യോഗസ്ഥരും കോര്‍പ്പറേറ്റുകളും തനിക്കെതിരെ ഗൂഢാലോചന നടത്തുന്നുണ്ടെന്നും അന്താരാഷ്ട്ര യാത്രകള്‍ നടത്തുന്നത് തടയാനുള്ള ഗൂഢാലോചനയയുടെ ഭാഗമാണിതെന്നും അവര്‍ ആരോപിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഒക്ടോബര്‍ 18 നാണ് മേധാപട്കര്‍ക്ക് ആര്‍.പി.ഒ നോട്ടീസ് അയച്ചത്.</p>
      <p>2017 മാര്‍ച്ച് 30 നാണ് അവര്‍ക്ക് പാസ്പോര്‍ട്ട് പുതുക്കി നല്‍കിയത്. 10 ദിവസത്തിനുള്ളില്‍ വിശദീകരണം നല്‍കാന്‍ പട്കറിനോട് ആവശ്യപ്പെട്ടെങ്കിലും നോട്ടീസിനോട് പ്രതികരിച്ചില്ലെന്ന് ഉദ്യോഗസ്ഥന്‍ പറഞ്ഞു.</p>
      <p>മേധാ പട്കര്‍ക്കെതിരെ മധ്യപ്രദേശില്‍ ഒമ്പത് കേസുകള്‍ നിലവിലുണ്ട് എന്നാണ് നോട്ടീസില്‍ പറഞ്ഞിരിക്കുന്നത്.  അഞ്ചെണ്ണം ഖണ്ട്വയിലും മൂന്നെണ്ണം ബര്‍വാനിയിലും ഒരെണ്ണം അലിരാജ്പൂര്‍ ജില്ലയിലുമാണ്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കലഹത്തിന് ആഹ്വാനം ചെയ്യുകയും സര്‍ക്കാര്‍ ജീവനക്കാരെ ഔദദ്യോഗിക ചുമതല നിര്‍വഹിക്കുന്നതില്‍ നിന്ന് തടയുകയും ചെയ്തതിനാണ് കേസുകള്‍.</p>
      <p>പാസ്പോര്‍ട്ട് ഓഫീസ് ഈ കേസുകളെക്കുറിച്ചുള്ള വിവരങ്ങള്‍ മധ്യപ്രദേശ് പോലീസ് ഡയറക്ടര്‍ ജനറലില്‍ നിന്ന് ആവശ്യപ്പെട്ടിരുന്നു.</p>
      <p>വികസന പദ്ധതികള്‍ (ഡാം) മൂലം ദുരിതത്തിലായ കുടുംബങ്ങളുടെ നീതിക്ക് വേണ്ടി സമാധനപരമായ പ്രക്ഷോഭം മാത്രമാണ് നടത്തിയിട്ടുള്ളതെന്നും അതിനെതിരെ ഫയല്‍ ചെയ്ത കേസുകളാണ് നോട്ടീസില്‍ പരാമര്‍ശിച്ചിരിക്കുന്നതെന്നാണ് തോന്നുന്നത് എന്നാണ് മേധാപട്കര്‍ പ്രതികരിച്ചിരിക്കുന്നത്.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>