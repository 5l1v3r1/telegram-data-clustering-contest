<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sakshi.com/news/telangana/new-way-control-diabetes-discovered-ccmb-scientists-1242054"/>
    <meta property="og:site_name" content="Sakshi"/>
    <meta property="article:published_time" content="2019-11-21T23:28:53+00:00"/>
    <meta property="og:title" content="మధుమేహ నియంత్రణకు కొత్త మార్గం"/>
    <meta property="og:description" content="సాక్షి, హైదరాబాద్‌: మధుమేహాన్ని నియంత్రించేందుకు హైదరాబాద్‌ కేంద్రంగా పనిచేస్తున్న సెంటర్‌ ఫర్‌ సెల్యులార్‌ అండ్‌ మాలిక్యులర్‌ బయాలజీ శాస్త్రవేత్తలు ఓ కొత్త మార్గా న్ని ఆవిష్కరించారు. ఊబకాయం వల్ల"/>
  </head>
  <body>
    <article>
      <h1>మధుమేహ నియంత్రణకు కొత్త మార్గం</h1>
      <address>
        <time datetime="2019-11-21T23:28:53+00:00">21 Nov 2019, 23:28</time>
      </address>
      <hr/>
      <ul>
        <li>ఆవిష్కరించిన సీసీఎంబీ శాస్త్రవేత్తలు</li>
      </ul>
      <hr/>
      <p><b>సాక్షి, హైదరాబాద్‌:</b> మధుమేహాన్ని నియంత్రించేందుకు హైదరాబాద్‌ కేంద్రంగా పనిచేస్తున్న సెంటర్‌ ఫర్‌ సెల్యులార్‌ అండ్‌ మాలిక్యులర్‌ బయాలజీ శాస్త్రవేత్తలు ఓ కొత్త మార్గా న్ని ఆవిష్కరించారు. ఊబకాయం వల్ల మధుమేహం వచ్చిన వారిలో ఇన్సులిన్‌ పనిని సెక్రెటాగోగిన్‌ అనే ప్రొటీన్‌ ఎక్కువ చేస్తున్నట్లు డాక్టర్‌ యోగేంద్ర శర్మ, ఆనంద్‌ శర్మ, రాధిక ఖండేల్వాల్, అమృతా చిదానందలు గుర్తించారు. ఈ ప్రొటీన్‌ అతుక్కుపోవడం వల్ల ఇన్సులిన్‌కు రక్షణ కలుగుతోందని, స్థిరంగా ఉండేలా చేయడం ద్వారా పనితీరును మెరుగుపరుస్తోందని వీరు ప్రయోగపూర్వకంగా తెలుసుకున్నారు. మధుమేహుల్లో ఈ ప్రొటీ న్‌ చాలా తక్కువగా ఉంటుంది. ఊబకాయంతో ఉన్న ఎలుకలకు ఈ ప్రొటీన్‌ను అందించినప్పుడు కొవ్వు తగ్గడంతోపాటు రక్తంలో తిరుగుతున్న అదనపు ఇన్సులిన్‌ను తొలగించింది. అంతేకాకుండా ఈ ప్రొటీన్‌ను అందుకున్న ఎలుకల్లో హానికారక ఎల్డీఎల్‌ కొవ్వు కూడా తగ్గిపోయిందని, కాలేయ కణాల్లో కొవ్వులు పేరుకుపోవడమూ తగ్గిందని డాక్టర్‌ యోగేంద్ర శర్మ తెలిపారు. సాధారణంగా మధుమేహం, మతిమరుపు మధ్య సంబంధం ఉంటుందని, అల్జీమర్స్‌ రోగుల మెదళ్లలో ఈ సెక్రెటాగోగిన్‌ప్రొటీన్‌ తక్కువ మోతాదుల్లో ఉండటాన్ని బట్టి తాము కొన్ని ఇతర ప్రయోగాలు చేశామని ఆయన వివరించారు. సెక్రెటాగోగిన్‌ప్రొటీన్‌ అల్జీమర్స్‌ వంటి అనేక నాడీసంబంధిత సమస్యలకు కారణమయ్యే ఆల్ఫా సైనూక్లియన్‌ ప్రొటీన్‌ ఫిబ్రిల్స్‌ ఏర్పడటాన్ని నిరోధిస్తున్నట్లు ఈ ప్రయోగాల ద్వారా తెలిసిందని వివరించారు. మధుమేహ నియంత్రణకు ఈ ప్రొటీన్‌ సరికొత్త మార్గం కాగలదని సీసీఎంబీ డైరెక్టర్‌ డాక్టర్‌ రాకేశ్‌ మిశ్రా వ్యాఖ్యానించారు. </p>
      <related>
        <h4>సంబంధిత వార్తలు</h4>
        <a href="https://www.sakshi.com/news/telangana/mold-tek-cmd-laxman-praises-telangana-police-1242052"/>
        <a href="https://www.sakshi.com/news/telangana/jaggareddy-requests-government-include-dengue-aarogyasri-1242050"/>
        <a href="https://www.sakshi.com/news/telangana/nhai-new-fastag-policy-december-1242047"/>
        <a href="https://www.sakshi.com/news/telangana/court-ordered-police-file-case-against-akbaruddin-owaisi-1242046"/>
        <a href="https://www.sakshi.com/news/telangana/rtc-workers-ready-end-strike-telangana-1242029"/>
      </related>
    </article>
  </body>
</html>