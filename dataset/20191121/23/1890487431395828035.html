<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520900-tesili-se-na-karibik-zajezd-jim-zrusili-osud-neckermanna-je-stale-nejisty/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T23:27:10+00:00"/>
    <meta property="og:title" content="Těšili se na Karibik, zájezd jim zrušili. Osud Neckermanna je stále nejistý"/>
    <meta property="og:description" content="Ve čtvrtek svůj konec oznámila německá pobočka britské cestovní kanceláře Thomas Cook. &quot;V příštím týdnu bude ukončena činnost německé pobočky a je tedy možné, že i v Čechách bude mít Neckermann nový osud,&quot; tvrdí ekonom Štěpán Křeček."/>
  </head>
  <body>
    <article>
      <h1>Těšili se na Karibik, zájezd jim zrušili. Osud Neckermanna je stále nejistý</h1>
      <address><time datetime="2019-11-21T23:27:10+00:00">21 Nov 2019, 23:27</time> by <a rel="author">TNBiz</a></address>
      <p>
        <b>Téměř dva tisíce klientů <a href="http://www.cestovni-kancelare.cz/">cestovní kanceláře</a> Neckermann žije v nejistotě. Nevědí, jestli se svých zakoupených zájezdů dočkají. Tuzemská pobočka zkrachovalé britské skupiny <a href="https://www.kurzy.cz/tema/kauza/thomas-cook/">Thomas Cook</a> stále jedná o své budoucnosti s případnými investory. Několik stovek zájezdů už zrušila. Ve čtvrtek navíc oznámila krach pobočka v Německu.</b>
      </p>
      <p>Několik týdnů nebo dokonce měsíců zaplacená <a href="https://www.zajezdy.cz/dovolena/">dovolená</a> a nakonec náročné shánění jiného zájezdu - to potkalo některé klienty <a href="http://www.cestovni-kancelare.cz/">cestovní kanceláře</a> Neckermann. "Měli jsme koupenej <a href="https://www.zajezdy.cz/">zájezd</a> na Kubu tři čtvrtě roku, bylo to zaplacený a týden před odletem mi to <a href="http://www.cestovni-kancelare.cz/">cestovní kancelář</a> Neckermann zrušila," postěžovala si paní Ivana.</p>
      <p>Obdobný případ řeší i pan Libor. "Plánoval jsem, že v pondělí poletím na Maledivy, a v <a href="https://www.kurzy.cz/obec/patek/">pátek</a> dopoledne jsem se dozvěděl, že mám smůlu, že prostě nikam neletím," řekl.</p>
      <p><a href="http://www.cestovni-kancelare.cz/">Cestovní kancelář</a> Neckermann v uplynulých týdnech zrušila přibližně polovinu prodaných zájezdů. Do konce letošního roku by s ní mělo odjet <a href="https://www.zajezdy.cz/dovolena/">na dovolenou</a> ještě asi 450 lidí. "Je zde asi 500 rezervací, které jsou prodány a prozatím není známo, zda poletí či nikoliv, jedná se zejména o rezervace od 1. ledna a dále," řekl mluvčí společnosti Jan Šrámek.</p>
      <p>Ve čtvrtek svůj konec oznámila německá pobočka britské <a href="https://www.kurzy.cz/tema/kauza/thomas-cook/">cestovní kanceláře Thomas Cook</a>. "V příštím týdnu bude ukončena činnost německé pobočky a je tedy možné, že i v Čechách bude mít Neckermann nový osud," tvrdí ekonom Štěpán Křeček.</p>
      <p><a href="https://www.kurzy.cz/obec/ceska/">Česká</a> pobočka <a href="http://www.cestovni-kancelare.cz/">cestovní kanceláře</a> Neckermann o své budoucnosti v těchto dnech jedná s možnými investory. Právě výsledky jednání rozhodnou o zájezdech v příštím roce. "Stále existuje celá řada variant, jak jednání mohou dopadnout - vstupem nějakého investora nebo například odkupem nějakého podniku či například převzetím rezervací. Nedá se aktuálně vyloučit žádná varianta," řekl Šrámek.</p>
      <p>Kancelář zrušené <a href="https://www.zajezdy.cz/">zájezdy</a> svým klientům průběžně proplácí, do čtvrtka tak vrátila přes 17 milionů <a href="https://www.kurzy.cz/koruna/">korun</a>.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/442731-silne-otresy-zasahly-karibik-urady-varovaly-pred-tsunami/"/>
        <a href="https://www.kurzy.cz/zpravy/353333-snad-jen-cetv-ted-muze-investory-tesit-big-expert-akcie-tyden-od-17-6-2013/"/>
        <a href="https://rejstrik-firem.kurzy.cz/22730702/obcanske-sdruzeni-nejdek-tesi-me/vztahy/"/>
        <a href="https://www.kurzy.cz/tema/5486145.html"/>
        <a href="https://www.kurzy.cz/zpravy/509400-anketa-na-co-se-letos-na-podzim-netesit-na-trzich/"/>
        <a href="https://video.kurzy.cz/y/0FJ8dnozFFg/"/>
        <a href="https://www.kurzy.cz/zpravy/384221-nwr-na-jaka-cisla-se-mohu-netesit-investori/"/>
        <a href="https://www.kurzy.cz/zpravy/411668-teste-se-na-vikend-cekaji-nas-jarni-teploty-a-slunicko/"/>
        <a href="https://www.kurzy.cz/zpravy/498734-ross-trump-se-vyslovene-tesi-na-dalsi-tarify-na-cinske-zbozi-za-dalsich-300-mld-usd-na-rade/"/>
        <a href="https://www.kurzy.cz/tema/5246265.html"/>
        <a href="https://www.kurzy.cz/zpravy/486383-ceska-se-tesila-na-miliony-od-talibanu-sama-prisla-o-statisice/"/>
        <a href="https://www.kurzy.cz/tema/5352387.html"/>
      </related>
    </article>
  </body>
</html>