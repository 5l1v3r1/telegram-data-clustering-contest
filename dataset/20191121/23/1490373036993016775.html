<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/dita-protopopova-andrej-babis-capi-hnizdo_1911212301_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T23:01:00+00:00"/>
    <meta property="og:title" content="Protopopová je novou tajemnicí vládní rady pro duševní zdraví, jmenoval ji premiér Babiš"/>
    <meta property="og:description" content="Lékařka Dita Protopopová je spojována s kauzou Čapí hnízdo. Protopopová vypracovala posudek, který měl podle médií synovi premiéra pomoci vyhnout se trestnímu stíhání."/>
  </head>
  <body>
    <article>
      <h1>Protopopová je novou tajemnicí vládní rady pro duševní zdraví, jmenoval ji premiér Babiš</h1>
      <address><time datetime="2019-11-21T23:01:00+00:00">21 Nov 2019, 23:01</time> by <a rel="author">ČTK</a></address>
      <p>
        <b>Premiér Andrej Babiš (ANO) jmenoval tajemnicí vládní rady pro duševní zdraví Ditu Protopopovou. Psychiatrička, která na ministerstvu zdravotnictví řídí projekty související s reformou psychiatrické péče a je spojována s kauzou kolem Andreje Babiše mladšího, do funkce nastoupila před třemi týdny. Ve čtvrtek to napsal server iDnes.cz.</b>
      </p>
      <p>Vznik Rady vlády pro duševní zdraví byl schválen na konci srpna, zřízena byla počátkem října. Jejím smyslem je mimo jiné sladit ministerstva, obce, kraje či poskytovatele sociálních služeb tak, aby cíle reformy mohly být realizovány v praxi.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/dita-protopopova-kauza-krym-andrej-babis-mladsi-lekarka-hnuti-ano-capi-hnizdo_1903270600_kno"/>
      </related>
      <p>Tajemníka pode statutu rady do funkce jmenuje a z funkce odvolává předseda rady, tedy premiér, po dohodě s ministrem zdravotnictví.</p>
      <p>„Paní doktorka Protopopová byla tajemnicí Rady vlády pro duševní zdraví jmenována na základě široké podpory ze strany odborníků a zástupců reformy péče o duševní zdraví a i proto, že doposud zastávala pozici gestorky projektu Deinstitucionalizace, který je zastřešujícím projektem celé reformy,“ <a href="https://www.idnes.cz/zpravy/domaci/dita-protopopova.A191121_133531_domaci_bur">cituje server</a> mluvčí ministerstva zdravotnictví Gabrielu Štěpanyovou.</p>
      <p>Funkci bude Protopopová vykonávat jako součást svého pracovního poměru na ministerstvu zdravotnictví, neměla by tak pobírat další peníze, píše iDnes.cz.</p>
      <h3>Posudek Babiše mladšího</h3>
      <p>Protopopová vypracovala posudek, který měl podle médií synovi premiéra Andreje Babiše (ANO) pomoci vyhnout se trestnímu stíhání v kauze Čapí hnízdo.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/capi-hnizdo-andrej-babis-mladsi-babis-junior-petr-protopopov-dita-protopopova_1811151624_ace"/>
      </related>
      <p>V kauze byl z dotačního podvodu obviněn i premiér, pražské městské státní zastupitelství v polovině září stíhání Babiše i dalších obviněných zastavilo. Rozhodnutí je pravomocné, usnesení ještě může zrušit nejvyšší státní zástupce Pavel Zeman.</p>
      <p>Protopopová, která v minulosti byla Babišovou poradkyní na ministerstvu financí, loni v listopadu po propuknutí kauzy kolem Babišova syna odešla na vlastní žádost z Národního ústavu duševního zdraví.</p>
      <p>Zdůvodnila to mediálním tlakem na sebe i ústav, média podle ní zpochybňovala její odborné kvality. V té době už Protopopová pracovala na ministerstvu zdravotnictví. Předloni neúspěšně kandidovala za hnutí ANO do sněmovny.</p>
      <related>
        <h4>Související články</h4>
        <a href="https://www.irozhlas.cz/zpravy-domov/dita-protopopova-rozhovor-andrej-babis-mladsi-schizofrenie-vypoved-policie_1811232055_jgr"/>
        <a href="https://www.irozhlas.cz/zpravy-domov/protopopova-horacek-babis-mladsi-narodni-ustav-dusevniho-zdravi_1811142145_lac"/>
        <a href="https://www.irozhlas.cz/zpravy-domov/andrej-babis-andrej-babis-mladsi-dita-protopopova-narodni-ustav-dusevniho-zdravi_1811141413_gak"/>
      </related>
    </article>
  </body>
</html>