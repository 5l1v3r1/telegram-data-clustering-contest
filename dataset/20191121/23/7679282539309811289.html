<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-wife-asked-for-permission-to-kill-her-husband-know-why-2862315.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T23:39:12+00:00"/>
    <meta property="og:title" content="पत्नी ने मांगी पति को जान से मार देने की अनुमति, जानें क्यों"/>
    <meta property="og:description" content="नामकुम थाना क्षेत्र के लोवाडीह की रहने वाली जीवन देवी पति अरविंद टोप्पो के शराब पीने की लत से परेशान है। शराब पीने के बाद पति की प्रताड़ना से तंग आकर जीवन उसकी हत्या करने पर आमादा है। उसने रांची के..."/>
  </head>
  <body>
    <article>
      <h1>पत्नी ने मांगी पति को जान से मार देने की अनुमति, जानें क्यों</h1>
      <address><time datetime="2019-11-21T23:39:12+00:00">21 Nov 2019, 23:39</time> by <a rel="author">वरीय संवाददाता, रांची।</a></address>
      <p>नामकुम थाना क्षेत्र के लोवाडीह की रहने वाली जीवन देवी पति अरविंद टोप्पो के शराब पीने की लत से परेशान है। शराब पीने के बाद पति की प्रताड़ना से तंग आकर जीवन उसकी हत्या करने पर आमादा है। उसने रांची के उपायुक्त और एसएसपी से अपनी पति की हत्या करने की अनुमति मांगी है। इस संबंध में उन्होंने दोनों को आवेदन दिया है।</p>
      <p>जीवन देवी की ओर से दिए गए आवेदन में कहा गया है कि लोवाडीह के मनारकोचा में वह अपने पति और बच्चों के साथ रहती है। घर के अगल-बगल और मुहल्ले में शराब के कई अड्डे और फैक्ट्री भी हैं। इसी वजह से उनके पति अरविंद को शराब पीने की आदत हो गई है। शराब पीने के बाद उनके पति न सिर्फ घर में तोड़-फोड़ करते हैं, बल्कि उनसे और बच्चों के साथ भी मारपीट व गाली-गलौज किया करते हैं। पति जो भी पैसा कमाते हैं, उसे शराब में खर्च कर देते हैं, जिससे परिवार के सदस्यों को खाने-पीने में भी समस्या उत्पन्न हो चुकी है। आवेदन में जीवन ने आग्रह किया  है कि पति की हत्या करने के बाद उन पर कोई कानूनी कार्रवाई नहीं की जाए। उनकी दो बच्चियां हैं, जिसकी परवरिश की जिम्मेवारी उन्हीं पर है।</p>
      <p><b>शराब के नशे में हो जाता है नंगा</b><br/>जीवन देवी ने आवेदन में यह भी कहा है कि अरविंद शराब पीने के बाद होश में नहीं रहता है। उनकी दो बेटियां हैं। शराब पीने के बाद अरविंद अक्सर नंगा हो जाता है। जिससे यह खतरा बना रहता है कि वह कहीं बेटियों के साथ कुछ गलत नहीं कर दें। </p>
      <p><b>कई बार दिया आवेदन, पर नहीं हुई कार्रवाई</b><br/>जीवन देवी ने बताया कि मोहल्ले में शराब बंद करने के लिए कई बार एसडीओ के पास और नामकुम थाना में आवेदन दिया गया है। लेकिन अब तक न तो पुलिस ने कोई कार्रवाई की और न ही उत्पाद विभाग। पुलिस कई बार मुहल्ले में आयी, कार्रवाई करने की बजाए फोटो खींचकर चली गई। </p>
    </article>
  </body>
</html>