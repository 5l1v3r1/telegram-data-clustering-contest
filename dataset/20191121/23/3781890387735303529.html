<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742932"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T23:49:00+00:00"/>
    <meta property="og:title" content="สอบคลิปฉาวด่านกักสัตว์สงขลา ฝังไก่เฉียด4พันทั้งเป็น"/>
    <meta property="og:description" content="กองสารวัตรและกักกันกรมปศุสัตว์ สั่งหัวหน้าด่านกักกันสัตว์สงขลาชี้แจงข้อเท็จจริง หลังคลิปว่อนเน็ตเผยภาพ เจ้าหน้าที่นำไก่เกือบ 4 พันตัวโยนบ่อดิน ก่อนฝังกลบทั้งเป็น หวั่นเป็นการกระทำทารุณกรรมสัตว์ ผิดหลักเกณฑ์ของกรมปศุสัตว์"/>
  </head>
  <body>
    <article>
      <h1>สอบคลิปฉาวด่านกักสัตว์สงขลา ฝังไก่เฉียด4พันทั้งเป็น</h1>
      <address>
        <time datetime="2019-11-21T23:49:00+00:00">21 Nov 2019, 23:49</time>
      </address>
      <p>
        <b>กองสารวัตรและกักกันกรมปศุสัตว์ สั่งหัวหน้าด่านกักกันสัตว์สงขลาชี้แจงข้อเท็จจริง หลังคลิปว่อนเน็ตเผยภาพ เจ้าหน้าที่นำไก่เกือบ 4 พันตัวโยนบ่อดิน ก่อนฝังกลบทั้งเป็น หวั่นเป็นการกระทำทารุณกรรมสัตว์ ผิดหลักเกณฑ์ของกรมปศุสัตว์</b>
      </p>
      <p>จากกรณีโซเชียลแชร์คลิปภาพเจ้าหน้าที่ด่านกักกันสัตว์สงขลา นำเอาไก่ของกลางที่ลักลอบนำเข้าผิดกฎหมาย ไปทำลายซากทิ้งด้วยการโยนลงบ่อดินก่อนฝังกลบทั้งเป็น ทำให้ถูกวิพากษ์วิจารณ์อย่างหนัก พร้อมกับตั้งคำถามว่าเป็นการกระทำทารุณกรรมสัตว์ และผิดต่อหลักเกณฑ์การทำลายซากสัตว์หรือไม่ <br/><br/>เกี่ยวกับเรื่องนี้เมื่อวันที่ 22 พ.ย. แหล่งข่าวกรมปศุสัตว์ เปิดเผยว่า คลิปภาพที่เห็นเกิดขึ้นที่ด่านกักกันสัตว์สงขลาจริง ซึ่งเป็นการทำลายไก่ของกลางที่ลักลอบนำเข้ามาจากประเทศมาเลเซียจำนวน 3,984 ตัวซึ่งถูกจับกุมมาตั้งแต่วันที่ 19 พ.ย.ที่ผ่านมา ตามกฎหมายโรคระบาดสัตว์ ไก่ทั้งหมดต้องถูกทำลายซากทิ้งเพื่อป้องกันโรคติดต่อ จึงนำไปฝังกลบดังกล่าว เหตุเกิดขึ้นในวันที่ 21 พ.ย.ที่ผ่านมา <br/>แต่จากการตรวจสอบข้อมูลวิธีการทำลายพบว่าเป็นการทำลายที่ผิดวิธีและผิดหลักเกณฑ์ของกรมปศุสัตว์ <br/><br/>แหล่งข่าวรายเดิมยังระบุด้วยว่า เป็นไปได้ว่าเหตุที่เจ้าหน้าที่ด่านกักกันสัตว์สงขลาใช้วิธีฝังทั้งเป็น อาจเห็นว่าจำนวนไก่ที่มีมากขนาดนี้ หากทำตามระเบียบค่อนข้างลำบากและยุ่งยากจึงใช้วิธีขุดหลุมฝังกลบแทน เพราะซึ่งสะดวกและง่ายกว่า อีกทั้งเป็นครั้งแรกที่มีการยึดไก่ได้มากขนาดนี้ สำหรับหลักเกณฑ์และวิธีการทำลายสัตว์ที่เป็นโรคระบาดหรือมีเหตุอันควรว่าเป็นโรคระบาดหรือสัตว์หรือซากสัตว์ที่เป็นพาหะของโรคระบาดพ.ศ.2562 ตามประกาศของกรมปศุสัตว์ ให้ดำเนินการตามหลักการ "การุณยฆาต" โดยเฉพาะกรณีนกไก่เป็ดห่าน คือ ให้ใช้สารเคมีให้สัตว์กิน ฉีด หรือ สูดดมเข้าร่างกายสัตว์ เพื่อให้สัตว์นั้นตายโดยไม่ทรมาน หรือใช้วิธีการดึงคอให้สัตว์ตาย <br/><br/>อย่างไรก็ตาม เรื่องนี้ทางกองสารวัตรและกักกัน กรมปศุสัตว์ได้รับทราบแล้ว พร้อมสั่งการให้ทางหัวหน้าด่านกักกันสัตว์สงขลาชี้แจงข้อเท็จจริงโดยด่วน เนื่องจากภาพที่ปรากฏออกมาสะเทือนใจและถูกสังคมวิพากวิจารณ์อย่างหนัก เพราะเป็นการทรมานสัตว์แม้จะเป็นไก่เลี้ยงจากฟาร์มก็ตาม.</p>
    </article>
  </body>
</html>