<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/od-zagadjenja-vazduha-u-bih-godisnje-umre-5-000-ljudi/"/>
    <meta property="og:site_name" content="Krstarica"/>
    <meta property="article:published_time" content="2019-11-21T23:39:00+00:00"/>
    <meta property="og:title" content="Od zagađenja vazduha u BiH godišnje umre 5.000 ljudi"/>
    <meta property="og:description" content="SARAJEVO - U Bosni i Hercegovini, posebno u Sarajevu, Tuzli, Zenici i Banjaluci, godišnje umre 5.000 ljudi zbog zagađenja vazduha, pokazuju podaci"/>
  </head>
  <body>
    <article>
      <h1>Od zagađenja vazduha u BiH godišnje umre 5.000 ljudi</h1>
      <address><time datetime="2019-11-21T23:39:00+00:00">21 Nov 2019, 23:39</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SARAJEVO – U Bosni i Hercegovini, posebno u Sarajevu, Tuzli, Zenici i Banjaluci, godišnje umre 5.000 ljudi zbog zagađenja vazduha, pokazuju podaci objavljeni u poslednjem izveštaju „Zagađenje vazduha i zdravlje ljudi: Slučaj zapadnog Balkana“.</p>
      <p>Odeljenje za životnu sredinu UN zaključilo je da stanovnici zapadnog Balkana u proseku gube 1,3 godine života zbog zagađenja jer se čestice koje se stvaraju od prašine, čađi i dima dovode u vezu s pojavom kardiovaskularnih bolesti koje su pet puta češće od proseka.</p>
      <p>Ovi alarmantni i upozoravajući podaci u BiH su vest tek dan-dva, piše Avaz.ba. Nadležne institucije ne rade svoj posao i sve ostaje tek na statistici.</p>
      <p>Tako u Zenici, Lukavcu i Tuzli nije važno koje je godišnje doba, tamo je zagađenost vazduha stalna.</p>
      <p>To je posledica industrije u tim gradovima pa je tako u Zenici prošle godine, umesto dozvoljena tri dana, u čak 124 zabeleženo prekoračenje dozvoljenih vrednosti koncentracija sumpordioksida, a u čak 252 dana pre pet godina.</p>
      <p>(Tanjug)</p>
    </article>
  </body>
</html>