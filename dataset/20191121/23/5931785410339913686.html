<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/21/efes-nastavio-pobednicku-seriju-uzaludni-jovicev-rafal-pirejci-ubedljivi-u-berlinu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-21T23:07:55+00:00"/>
    <meta property="og:title" content="Efes nastavio pobedničku seriju, uzaludni Jovićev rafal, Pirejci ubedljivi u Berlinu"/>
    <meta property="og:description" content="Posle Zvezdinog trijumfa u Litvaniji odigrane su još tri utakmice 10. kola Evrolige.      Alba je lako izašla na kraj sa Zvezdom pre dva dana, ali je večeras Olimpijakos pokorio Berlin. Trijumf Pirejaca bio je ubedljiv, slavili su sa 19 poena razlike, a ishod se nazirao već posle prvih 10 minuta u kojim su […]"/>
  </head>
  <body>
    <article>
      <h1>Efes nastavio pobedničku seriju, uzaludni Jovićev rafal, Pirejci ubedljivi u Berlinu</h1>
      <address><time datetime="2019-11-21T23:07:55+00:00">21 Nov 2019, 23:07</time> by <a rel="author">Milos</a></address>
      <p>Posle Zvezdinog trijumfa u Litvaniji odigrane su još tri utakmice 10. kola Evrolige.     </p>
      <p>Alba je lako izašla na kraj sa Zvezdom pre dva dana, ali je večeras Olimpijakos pokorio Berlin. Trijumf Pirejaca bio je ubedljiv, slavili su sa 19 poena razlike, a ishod se nazirao već posle prvih 10 minuta u kojim su gosti ubacili 30 poena i stekli 13 koševa razlike. Pošto je na poluvremenu bilo +17 za grčki tim, domaćinu je ostalo samo da pokuša da izbegne pravu katastrofu. Nismo sigurni da su u tome i uspeli. Ogastin Rubit sa 16, te Jorgos Printezis sa 15 poena, bili su najefikasniji u pobedničkom timu. Brendon Pol i Kostas Papanikolau su dodali po 12, a Vasilis Spanulis 11. Naš Nikola Milutinov bio je solidan sa 8 koševa i 6 skokova. Berlince su predvodili Markus Eriksen sa 16 koševa i Makai Mejson sa poenom manje.   </p>
      <p>Gosti su bili uspešniji i u Milanu. Efes je stigao do četvrte uzastopne pobede u Evroligi, a sve je rešeno u poslednjih pet minuta meča. Ekipa Ergina Ataman bolje se snašla u neizvesnom finišu, a trojku za izjednačnje, na 40 sekundi pre kraja, promašio je Serhio Rodrigez. U preostalom vremenu Šejn Larkin je sigurno izvodio slobodna bacanja i nije dao šansu domaćima da sustignu razliku. Kod pobednika se istakao Larkin sa 17 poena i 5 asistencija, dok je Tibor Plajs uz 12 koševa uhavatio i 12 lopti. Dvocifreni su bili i Singlton sa 11, odnosno Buboa sa 10 koešva. Vasilije Micić nije bio košgeterski raspoložen kao u prethodnim mečevima. Postigao je samo 6 poena, ali je uz 6 asistenicija imao i 4 skoka. Za Armani su jedino Serhio Rodrigez i Vladimir Micov ubacili dvocifren broj poena, Španac 11, a naš as 10, dok bi to verovatno uradio i Nemnja Nedović, da nije ranije zbog pet ličnih grešaka napustio igru.    </p>
      <p>Uzbudljivo je bilo i u Valensiji gde je dramatičan finiš pripao domaćoj ekipi. Himki je duže bio u vođstvu, ali je dosta smušeno odigrao poslednjih nekoliko minuta. Stefan Jović je pogodio trojku za minus jedan na minut i po pre kraja, da bi sledeće poene Valensija postigla nakon nesportske greške Bukera. Lojd je pogodio oba bacanja, a pošto je lopta pripala španskom timu, poentirao je i Dubljević. Razlika je iznosila pet poena, a Jović je tada promašio prvi put za tri poena, posle četiri pogođene trojke, pa je na semaforu ostalo 89:84 za Valensiju. Bojan Dubljević je bio najefikasniji košarkaš Valensije. On je ubacio 18 poena. Njemu uz rame bili su Tobi sa 15, ali i odlični Vanja Marinković sa 13 poena. Kolom je dodao 12. Stefan Jović je bio najefikasniji na meču. Srpski reprezentativac postigao je 19 koševa, šutirajući trojke 4 od 5. Efikasni su bili Buker i Jerebko sa po 14, dok je podbacio Šved sa samo 11 poena, pogodivši jednu trojku iz osam pokušaja.</p>
      <p><b>Alba – Olimpijakos 80:99 </b>(17:30, 21:25, 19:21, 23:23)</p>
      <p><b>Armani – Anadolu Efes 76:81</b> (17:16, 22:25, 21:21, 16:19)</p>
      <p><b>Valensija – Himki 89:84</b> (26:33, 25:15, 21:22, 17:14)</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/preko-zvezde-do-idealnog-tima-kola-sikma-deli-zvanje-mvp-a-tu-je-jos-jedan-igrac-albe/"/>
        <a href="https://www.sportskacentrala.com/2019/11/20/debakl-fenera-u-barseloni/"/>
        <a href="https://www.sportskacentrala.com/2019/11/20/bertomeu-prokomentarisao-obradovicev-famozni-tajm-aut/"/>
        <a href="https://www.sportskacentrala.com/2019/11/19/el-micic-mvp-real-deklasirao-himki-valensija-i-bajern-preokretom-do-pobede/"/>
        <a href="https://www.sportskacentrala.com/2019/11/19/teski-dani-za-zvezdu-alba-vodila-od-prvog-do-poslednjeg-minuta-i-ubedljivo-trijumfovala/"/>
        <a href="https://www.sportskacentrala.com/2019/11/19/bertomeu-najavio-novi-klub-sa-a-licencom-moraju-prvo-da-unaprede-dvoranu/"/>
        <a href="https://www.sportskacentrala.com/2019/11/19/meridianbet-tiket-za-evroligu-sjajne-kvote-na-zvezdu-protiv-albe/"/>
        <a href="https://www.sportskacentrala.com/2019/11/16/majk-dzejms-mvp-8-kola-evrolige/"/>
        <a href="https://www.sportskacentrala.com/2019/11/16/najbolji-potezi-evrolige-blokade-hajnsa-i-dobrica-asistencija-micica-video/"/>
      </related>
    </article>
  </body>
</html>