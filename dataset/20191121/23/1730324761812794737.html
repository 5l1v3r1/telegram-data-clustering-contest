<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242731/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T23:22:36+00:00"/>
    <meta property="og:title" content="หมอบ ป้อง เกาะ ‘ปภ.’ แนะวิธีปฏิบัติตนเมื่อเกิดแผ่นดินไหว!"/>
    <meta property="og:description" content="“กรมป้องกันและบรรเทาสาธารณภัย” แนะวิธีปฏิบัติตนเมื่อเกิดแผ่นดินไหว “หมอบ ป้อง เกาะ” ลดเสี่ยงอันตรายร้ายแรง"/>
  </head>
  <body>
    <article>
      <h1>หมอบ ป้อง เกาะ ‘ปภ.’ แนะวิธีปฏิบัติตนเมื่อเกิดแผ่นดินไหว!</h1>
      <address><time datetime="2019-11-21T23:22:36+00:00">21 Nov 2019, 23:22</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“กรมป้องกันและบรรเทาสาธารณภัย” แนะวิธีปฏิบัติตนเมื่อเกิดแผ่นดินไหว “หมอบ ป้อง เกาะ” ลดเสี่ยงอันตรายร้ายแรง</b>
      </p>
      <p>นายมณฑล สุดประเสริฐ อธิบดีกรมป้องกันและบรรเทาสาธารณภัย (ปภ.) กล่าวว่า จากเหตุการณ์แผ่นดินไหวบริเวณประเทศลาววานนี้ (21 พ.ย.) และยังคงมีแผ่นดินไหวตามมาอย่างต่อเนื่องอีกหลายครั้ง ทำให้ประชาชนที่อยู่ในภาคเหนือ ภาคตะวันออกเฉียงเหนือ กรุงเทพมหานครและปริมณฑล สามารถรับรู้ได้ถึงแรงสั่นสะเทือนดังกล่าว <b>“ปภ.” จึงขอแนะวิธีปฏิบัติตนเมื่อเกิดแผ่นดินไหว กรณีอยู่ในอาคาร ให้ปฏิบัติตามหลัก “หมอบ ป้อง เกาะ”</b> โดย</p>
      <figure>
        <img src="https://www.thebangkokinsight.com/wp-content/uploads/2019/11/74568675_3817309784961180_3956198671036448768_o.jpg"/>
      </figure>
      <ul>
        <li>หมอบใต้โต๊ะหรือหลบในจุดที่มีโครงสร้างแข็งแรง พ้นจากแนวที่สิ่งของหล่นทับ</li>
        <li>ยึดเกาะโต๊ะหรือที่กำบังให้แน่นและเคลื่อนตัวไปตามทิศทางของแรงสั่นสะเทือน</li>
        <li>หลบในบริเวณที่ปลอดภัย ไม่อยู่บริเวณใต้คานหรือใต้เสา อยู่ให้ห่างจากประตูและหน้าต่างที่เป็นกระจก ไม่อยู่ใกล้บริเวณที่มีสิ่งของแขวนกับผนังหรือเพดานรวมถึงเฟอร์นิเจอร์ที่ล้มได้</li>
        <li>หากไม่มีที่หลบกำบังให้หมอบราบกับพื้นหรือก้มต่ำ โดยใช้แขนหรือมือปิดกำบังศีรษะหรือลำคอ เพื่อป้องกันสิ่งของตกกระแทก</li>
        <li>รอให้แผ่นดินไหวสงบก่อนค่อยออกจากอาคาร เพราะแรงสั่นสะเทือนอาจทำให้สิ่งของหล่นทับ</li>
        <li>ห้ามใช้ลิฟต์ในการอพยพออกจากอาคารโดยเด็ดขาด เพราะหากกระแสไฟฟ้าดับ จะติดค้างภายในลิฟต์ ทำให้ขาดอากาศหายใจเสียชีวิต</li>
      </ul>
      <h3>กรณีที่อยู่ภายนอกอาคาร</h3>
      <ul>
        <li>ให้อพยพไปยังที่โล่งแจ้ง ซึ่งอยู่ห่างจากต้นไม้ เสาไฟฟ้า ป้ายโฆษณา กำแพง อาคารบ้านเรือน ตึกสูงที่อาจพังถล่มหรือล้มทับ</li>
        <li>จอดรถในบริเวณที่ปลอดภัย ไม่อยู่ใต้สะพาน ทางด่วน ใกล้ป้าย จราจรหรือเสาไฟฟ้า รอจนกว่าแผ่นดินไหวสงบค่อยขับรถไปต่อ</li>
      </ul>
      <figure>
        <img src="https://www.thebangkokinsight.com/wp-content/uploads/2019/11/75557477_2544070182324703_4413785461709864960_o.jpg"/>
      </figure>
      <h3>การปฏิบัติตนหลังเกิดแผ่นดินไหว</h3>
      <ul>
        <li>ไม่กลับเข้าไปในอาคารสูงหรือบ้านเรือนที่มีโครงสร้างไม่แข็งแรง</li>
        <li>อยู่ให้ห่างจากผนัง หรืออาคารที่ชำรุด</li>
        <li>ระมัดระวังสิ่งของที่อาจตกใส่ เนื่องจากหลังเกิดแผ่นดินไหวมักเกิดอาฟเตอร์ช็อก ทำให้อาคารทรุดตัวหรือพังถล่มได้</li>
        <li>ติดตามรับฟังข่าวสารสถานการณ์แผ่นดินไหว โดยปฏิบัติตามคำแนะนำและประกาศเตือนภัยของหน่วยงานภาครัฐอย่างเคร่งครัด</li>
      </ul>
      <p>ทั้งนี้ ประชาชนสามารถติดต่อขอความช่วยเหลือได้ทางสายด่วนนิรภัย 1784 ตลอด 24 ชม.</p>
      <p>
        <b>ขอบคุณกรมป้องกันและบรรเทาสาธารณภัย</b>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242731%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242870/"/>
        <a href="https://www.thebangkokinsight.com/242839/"/>
        <a href="https://www.thebangkokinsight.com/242816/"/>
        <a href="https://www.thebangkokinsight.com/242780/"/>
      </related>
    </article>
  </body>
</html>