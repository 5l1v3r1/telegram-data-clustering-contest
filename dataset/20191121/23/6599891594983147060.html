<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/dunya/2019/11/22/papaya-yakin-piskopos-hakkinda-taciz-suclamasiyla-uluslararasi-yakalama-talebi"/>
    <meta property="og:site_name" content="A Haber"/>
    <meta property="article:published_time" content="2019-11-21T23:08:48+00:00"/>
    <meta property="og:title" content="Papa'ya yakın piskopos hakkında taciz suçlamasıyla uluslararası yakalama talebi"/>
    <meta property="og:description" content="Katoliklerin ruhani lideri ve Vatikan Devlet Başkanı Papa Franciscus'a yakın isimlerden, cinsel tacizle suçlanan Arjantinli piskopos Gustavo Zanchetta için uluslararası yakalama emri çıkarılması talep edildi."/>
  </head>
  <body>
    <article>
      <h1>Papa'ya yakın piskopos hakkında taciz suçlamasıyla uluslararası yakalama talebi</h1>
      <address>
        <time datetime="2019-11-21T23:08:48+00:00">21 Nov 2019, 23:08</time>
      </address>
      <p>
        <b>Katoliklerin ruhani lideri ve Vatikan Devlet Başkanı <a href="https://www.ahaber.com.tr/index/papa-franciscus">Papa Franciscus</a>'a yakın isimlerden, cinsel tacizle suçlanan Arjantinli piskopos Gustavo Zanchetta için uluslararası yakalama emri çıkarılması talep edildi.</b>
      </p>
      <p>Arjantin'in Salta eyaletine bağlı Oran şehrinde Savcı Maria Soledad Filtrin,<b> "iki kurbana sürekli cinsel tacizde bulunmakla" </b>suçlanan eski Oran Piskoposu Zanchetta için uluslararası yakalama kararı çıkarılmasını istedi.</p>
      <p>Savcı Filtrin Vatikan'da yaşayan Zanchetta'nın, arama ve e-postalara cevap vermemesi üzerine hakkında yasal işlem başlatılması durumunda, davanın gıyabında devam etmesi için de başvuruda bulundu.</p>
      <figure>
        <img src="https://iatkv.tmgrup.com.tr/3b369b/0/0/0/0/863/485?u=https%3a%2f%2fitkv.tmgrup.com.tr%2f2019%2f11%2f21%2fpapaya-yakin-piskopos-hakkinda-taciz-suclamasiyla-uluslararasi-yakalama-talebi-1574368796110.jpeg&amp;mw=616"/>
      </figure>
      <p>Filtrin, Zanchetta hakkında geçen temmuzda yürütülen soruşturma kapsamında hazırlanan psikiyatrik ve psikolojik uzman raporunu da talep etti.</p>
      <p>Raporda Zanchetta'nın<b> "psikopatik, manipülatif kişilik özelliklerine" </b>sahip ve <b>"empati duygusu gelişmemiş" </b>bir kişi olarak tanımlandığı öğrenildi.</p>
      <p>Zanchetta hakkındaki <a href="https://www.ahaber.com.tr/index/cinsel-taciz">cinsel taciz</a> suçlamaları, iki kişinin geçen şubatta, piskoposun Arjantin'de görev yaptığı 2016-2017 yıllarında kendilerine cinsel tacizde bulunduğu yönündeki şikayetleriyle ortaya çıkmıştı.</p>
      <p>Zancchetta, 2017'de Papa tarafından Vatikan bünyesindeki önemli mali kuruluşlardan ve dünya çapında 5 binden fazla mülkün idaresini elinde bulunduran <b>"Kutsal Makam Miras </b><b>İdaresi'</b>ne danışman olarak atanmıştı.</p>
    </article>
  </body>
</html>