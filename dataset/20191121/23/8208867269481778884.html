<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/21/news/daphne_in_liberta_su_cauzione_il_presunto_mandante_sorvegliato_fino_al_termine_delle_indagini_-241610435/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T23:44:00+00:00"/>
    <meta property="og:title" content="Daphne, in libertà su cauzione il presunto mandante: &quot;Sorvegliato fino al termine delle indagini&quot;"/>
    <meta property="og:description" content="Yorgen Fenech era stato arrestato per il delitto della giornalista maltese Caruana Galizia"/>
  </head>
  <body>
    <article>
      <h1>Daphne, in libertà su cauzione il presunto mandante: "Sorvegliato fino al termine delle indagini"</h1>
      <h2>Yorgen Fenech era stato arrestato per il delitto della giornalista maltese Caruana Galizia</h2>
      <address>
        <time datetime="2019-11-21T23:44:00+00:00">21 Nov 2019, 23:44</time>
      </address>
      <p>A poche ore dall'udienza che avrebbe dovuto convalidare il suo arresto Yorgen Fenech, l’uomo d’affari arrestato all’alba di mercoledì perché accusato di essere il mandante dell’omicidio della giornalista maltese Daphne Caruana Galizia, è stato rimesso in libertà su cauzione di polizia. Che, in attesa di un suo nuovo interrogatorio, impone che l’uomo sia sottoposto a misure di stretta sorveglianza da parte della polizia, fino a completamento delle indagini.<br/><br/>La libertà su cauzione di Fenech arriva poche ore dopo che il primo ministro maltese Joseph Muscat aveva dichiarato che la grazia concessa all’intermediario dell’omicidio, Melvin Theuma, lo stesso che accusa Fenech di essere il mandante, era ancora <i>sub iudice</i> perché l’uomo “non ha ancora detto tutto”.<br/><br/>La libertà su cauzione dell’uomo d’affari rende ancora più tesa la resa dei conti politica cominciata nelle ultime ore sull’isola, dove non più tardi di mercoledì sera la sede del governo è stata circondata da una catena umana di migliaia di maltesi che hanno chiesto le dimissioni del premier e quelle dei due uomini del suo staff accusati di aver ricevuto tangenti da Fenech: il capo di gabinetto Keith Schembri e il ministro Konrad Mizzi.</p>
    </article>
  </body>
</html>