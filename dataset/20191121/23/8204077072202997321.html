<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/zoom/355/a/pazaryt-na-nacistki-artefakti-se-razrastva-no-koi-sa-kupuvachite-293636/"/>
    <meta property="og:site_name" content="Investor.bg"/>
    <meta property="article:published_time" content="2019-11-21T23:23:00+00:00"/>
    <meta property="og:title" content="Пазарът на нацистки артефакти се разраства, но кои са купувачите?"/>
    <meta property="og:description" content="В сряда шапка на Хитлер беше продадена на търг за 50 хил. евро"/>
  </head>
  <body>
    <article>
      <h1>Пазарът на нацистки артефакти се разраства, но кои са купувачите?</h1>
      <h2>В сряда шапка на Хитлер беше продадена на търг за 50 хил. евро</h2>
      <address><time datetime="2019-11-21T23:23:00+00:00">21 Nov 2019, 23:23</time> by <a rel="author">Десислава Йорданова</a></address>
      <p>Шапка, която вероятно е принадлежала на Адолф Хитлер, е продадена за 50 000 евро (55 300 долара) на онлайн търг в Мюнхен в сряда. Заедно с редица други нацистки лотове шапката е закупена от инвеститора Абдала Чатила, който я дарява на израелската организация за набиране на средства Керен Хайесод.</p>
      <p>Пазарът на нацистки артефакти е голям и очевидно се разраства, подсилен от няколко аукционни къщи, сред които Alexander Historical Auction в Мериленд и Hermann Historica в Грасбрун близо до Мюнхен, които поеха търговията, отхвърлена от най-добрите аукционни къщи като Sotheby's и Christie's и дори от eBay, съобщава Bloomberg.</p>
      <p>Автентичността на много от предметите на този пазар е силно съмнителна. Миналия месец голяма находка от нацистки артефакти, открити в Аржентина, бяха на крачка от излагане в музея на Холокоста в Буенос Айрес. Но това не се случи, тъй като беше установено, че те са фалшиви - специално изработени за продажба на хора, които колекционират подобни вещи.</p>
      <p>Барт Ф.М. Дроог, холандски разследващ журналист, който следи търговията с такива стоки, се съмнява, че шапката, продадена в сряда, наистина е принадлежала на Хитлер. Но големият брой нацистки артефакти като акварели на Хитлер и дрехи на неговата партньорка Ева Браун, както и цените, които получават, говорят за оживено търсене. Индустрия с фалшификати не би се появила, ако не съществуваше такова търсене.</p>
      <p>Собствениците на аукционната къща настояват, че купувачите им не са симпатизанти на нацистите. „Най-големият дял на купувачите, които придобиват подобни предмети от нас, са музеи, държавни колекции и частни колекционери, които изучават темата старателно“, заяви Бернар Пачър, собственик на Hermann Historica, пред Gerrman TV Station NTV. "От нас зависи да попречим на грешните хора да се сдобият с предметите от Третия райх", добави още той.</p>
      <p>Освен аукционнните къщи обаче малко хора имат представа кои са купувачите всъщност. Но някои от частните колекционери на свързани с нацисткото движение артефакти са известни.</p>
      <p>Например мултимилионерът от Великобритания Кевин Уотрофт притежава 88 танка, спи в леглото на Хитлер и се възхищава на „окото за качество на фюрера“. Починалият през 1992 г. Хенри Фредерик Тийн, Маркиз на Бат, оставя след себе си огромна колекция от нацистки предмети. Покойният аристократ е бил ветеран от Втората световна война, но също така е определян като почитател на Хитлер. Отричащият Холокоста Дейвид Ървинг също е имал нещо като колекция, свързана с Хитлер. След като обявява несъстоятелност през 2002 г., той се опитва да продаде някои предмети онлайн, включително бастуна на нацисткия лидер.</p>
      <p>Част от интереса към нацистките артефакти идва от Китай и други азиатски страни, където нацистките зверства са по-далечна и абстрактна история, отколкото в Европа и САЩ, казва Дроог.</p>
      <p>Но като цяло информацията за купувачите на този пазар, където хиляди артикули сменят собствениците си всяка година чрез търговете и извън тях, е оскъдна.</p>
      <p>Въпреки желанието да се противодейства на попадането на артефактите в грешни ръце, Пачър казва, че „практически е невъзможно да се предотврати възможността хора с „грешна идеология“ да попаднат сред купувачите".</p>
      <p>Стандартният аргумент срещу търговията с нацистки артикули е, че дори и те да бъдат запазени, е неморално да се търгува с тях и да се генерира печалба. Равин Менахем Марголин, председател на Европейската еврейска асоциация, е написал писмо до Hermann Historica по-рано този месец с молба фирмата да отмени продажбата на нацистки предмети, защото „някои неща, особено когато са толкова метафорично напоени с кръв, не трябва да бъдат търгувани".</p>
      <p>Hermann Historica обаче игнорира призива на Марголин. В Германия е законно да се продават нацистки предмети с аргумента, че някои от тях, особено документи, трябва да бъдат запазени за исторически изследвания. Забранени са единствено нацистки символи като свастиката.</p>
      <p>„За мен е изключително важно предметите от тази болезнена историческа епоха да не попадат в грешните ръце“, каза в съобщение до медиите Чатила, който купи шапката на Хитлер. „Исках да закупя още лотове, но за съжаление не получих всички оферти.“</p>
      <p>Ако Германия е сериозна в разкаянието си за своето нацистко минало, би трябвало да принуди аукционните къщи да разкрият имената на купувачите на нацистки предмети. В слуачай, че това са музеи или студенти, изучаващи историята на Третия райх, не би било проблем те да бъдат публично назовавани. Уиткрофт, който не е историк, не крие страстта си към нацистките обекти например. Ако купувачите търсят анонимност, може би има нещо подозрително в техния интерес.</p>
      <p>Би било справедливо, ако новите собственици на артефактите, които Чатила не успя да придобие в сряда, отговорят на всички въпроси на германските власти и на медиите за своето хоби.</p>
      <p>Подобно изискване може да превърне търговията с нацитски предмети в черен пазар. Но тогава директните продажби на музеи и установени колекции няма да бъдат възпрепятствани. Що се отнася до останалата част от пазара – тя може би не заслужава легитимността, която аукционите й оказват.</p>
      <p>
        <i>По статията работиха: <a href="https://www.investor.bg/zoom/355/a/pazaryt-na-nacistki-artefakti-se-razrastva-no-koi-sa-kupuvachite-293636/znvygb:qrfvfynin.lbeqnabin@vairfgbe.ot">Десислава Йорданова</a>, редактор <a href="https://www.investor.bg/zoom/355/a/pazaryt-na-nacistki-artefakti-se-razrastva-no-koi-sa-kupuvachite-293636/znvygb:pubonyvtbin@vairfgbe.ot">Божидарка Чобалигова</a></i>
      </p>
      <related>
        <h4>Още по темата</h4>
        <a href="https://www.investor.bg/novini/346/a/obezpechenite-s-izkustvo-zaemi-stavat-vse-po-riskovani-za-kolekcionerite-293576/"/>
        <a href="https://www.investor.bg/stil/348/a/kostium-na-oliviia-niutyn-djon-ot-briliantin-be-prodaden-na-tyrg-za-405-700-dolara-292502/"/>
        <a href="https://www.investor.bg/novini/346/a/lichnata-korespondenciia-mejdu-djon-stainbek-i-djaki-kenedi-otiva-na-tyrg-290643/"/>
      </related>
      <related>
        <a href="https://www.investor.bg/novini/346/a/obezpechenite-s-izkustvo-zaemi-stavat-vse-po-riskovani-za-kolekcionerite-293576/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/stil/348/a/chasovnik-na-patek-philippe-be-prodaden-na-tyrg-za-rekordnite-31-mln-dolara-292960/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/s-86-hil-leva-shte-se-prouchva-arheologicheski-obekt-na-pytia-kalotina-sofiia-291201/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/bashtata-na-stivyn-manuchin-prodava-tvorba-na-vilem-de-kuning-za-35-mln-dolara-290929/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/lichnata-korespondenciia-mejdu-djon-stainbek-i-djaki-kenedi-otiva-na-tyrg-290643/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/bnb-pak-obiavi-aukcion-za-prodajba-na-20-godishni-dck-290361/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/80-godini-ot-pakta-molotov-ribentrop-i-tainiia-protokol-kym-nego-288115/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/kitari-na-deivid-gilmor-biaha-prodadeni-za-rekordnite-215-mln-dolara-284411/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/zlatniiat-globus-na-merilin-monro-beshe-prodaden-na-tyrg-za-250-hiliadi-dolara-272068/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>