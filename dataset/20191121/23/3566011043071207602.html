<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549066.html/%D9%85%D8%B1%D8%AF%D9%85-%D9%88-%D9%85%D8%B3%D8%A6%D9%88%D9%84%D8%A7%D9%86-%DA%AF%D9%88%D8%B4-%D8%A8%D9%87-%D9%81%D8%B1%D9%85%D8%A7%D9%86-%D8%B1%D9%87%D8%A8%D8%B1%DB%8C-%D8%A8%D8%A7%D8%B4%D9%86%D8%AF-%D9%86%D8%B8%D8%A7%D8%B1%D8%AA-%D8%AF%D9%82%DB%8C%D9%82-%D9%85%D8%AC%D9%84%D8%B3-%D8%A8%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T23:18:00+00:00"/>
    <meta property="og:title" content="مردم و مسئولان گوش به فرمان رهبری باشند/نظارت دقیق مجلس بر اجرای طرح بنزینی"/>
    <meta property="og:description" content="رئیس مجمع نمایندگان مازندران شیوه اجرایی شدن طرح سهمیه‌بندی بنزین از سوی دولت رابه شبیخون توصیف کرد و گفت: مردم حتما نظراتی دارند اما همه مردم و مسئولان گوش به فرمان رهبری باشند چراکه حتما مصالحی در اجرای طرح بنزینی وجود دارد که در آینده خود را نشان خواهد داد."/>
  </head>
  <body>
    <article>
      <h1>مردم و مسئولان گوش به فرمان رهبری باشند/نظارت دقیق مجلس بر اجرای طرح بنزینی</h1>
      <h2>رئیس مجمع نمایندگان مازندران:</h2>
      <address>
        <time datetime="2019-11-21T23:18:00+00:00">21 Nov 2019, 23:18</time>
      </address>
      <p>رئیس مجمع نمایندگان مازندران شیوه اجرایی شدن طرح سهمیه‌بندی بنزین از سوی دولت رابه شبیخون توصیف کرد و گفت: مردم حتما نظراتی دارند اما همه مردم و مسئولان گوش به فرمان رهبری باشند چراکه حتما مصالحی در اجرای طرح بنزینی وجود دارد که در آینده خود را نشان خواهد داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی‌محمد شاعری در گفت‌وگو با <a href="http://www.bloghnews.com/">بلاغ </a>با اشاره به چرایی اجرا شدن طرح سهمیه‌بندی بنزین با هدف کاهش مصرف سوخت در کشور از سوی دولت، اظهار کرد: البته بنده مانند اکثریت نمایندگان مجلس این طرح را قبول نداشتم و موافق اجرای آن نبودم.<br/><br/>وی افزود: چندماه قبل دولت سهمیه‌بندی بنزین و افزایش قیمت آن را به مجلس ارائه کرد و مجلس رأی مخالف داد و با اجرای طرح در شرایط فعلی اقتصاد کشور و باتوجه به معیشت مردم و شرایط تحریم مخالفت کرد.<br/><br/>نمایده شرق مازندران در مجلس شورای اسلامی اجرای این چنین طرح سهمیه‌بندی را شبیخون دولت برشمرد و خاطرنشان کرد: دولت زمانی که با مخالفت مجلس مواجه شد این طرح افزایش قیمت بنزین را به جلسه سران قوا برد و در آنجا طرح را به تصویب رساند و زمانی که طرح به تصویب رسید مجلس هیچگونه اطلاع و اگاهی از طرح نداشت درواقع مجلس را بی‌خبر گذاشتند.<br/><br/>این مسئول اضافه کرد: تنها رئیس مجلس شورای اسلامی که عضو جلسه سران قوا است مطلع بود و رئیس مجلس شورای اشلامی نیز این موضوع را به نمایندگان مجلس اطلاع‌رسانی نکرده بود که دولت به یکباره بدون اینکه گفت‌وگویی با مجلس و مردم کند در شب میلاد پیامبر مکرم اسلام که باید به مردم عیدی می‌داد به یکباره قیمت بنزین را گران کرد.<br/> <br/>* هیچ مشورتی با مردم نشد<br/>وی گفت: در این شرایط مردم و مجلس احساس کردند که به آن‌ها بی‌احترامی شده بنابراین مردم مکدر و آزرده خاطر شدند و نسبت به اجرای طرح معترض بودند البته بخشی از افرادی که دنبال سو استفاده هستند همیشه از نارضایتی و اعتراض مدنی مردم ممکن است که سوءاستفاده و موج‌سواری کنند.<br/><br/>شاعری تصریح کرد: آن‌هایی که موج‌سواری می‌کنند با مردم واقعی فرق دارند و اعتقاد بر این است که در این طرح به هیچ عنوان با مردم و نمایندگان مجلس گفت‌وگو نشده و کار کارشناسی و بررسی و مطالعات لازم روی طرح صورت نگرفته و این طرح با عجله و بدون رعایت ملاحظات اجتماعی و اقتصادی جامعه به تصویب سران قوا رسید و بدون اینکه مردم آمادگی لازم داشته باشند و زیرساخت‌های فرهنگی و اجتماعی و فنی لازم در جامعه فراهم شود این طرح به یک باره اجرایی شد.<br/> <br/>* عیدی تلخ دولت به مردم<br/>وی زمان اجرای طرح را بسیار نامناسب توصیف کرد و افزود: اجرای طرح در شب میلاد پیامبر اسلام زمان مناسبی نبود درحالی که ما سالگرد پیروزی انقلاب اسلامی و شب عید سال جدید را در پیش داریم و دولت معمولاً در آستانه سال جدید و سالگرد انقلاب باید پیامرسان خبرهای خوش برای مردم باشد.<br/><br/>رئیس مجمع نمایندگان مازندران اذعان کرد: ضمن اینکه مردم نیز در سختی و تنگنای اقتصادی به سر می‌برند به خاطر تحریم، تورم و گرانی موجود در کشور درحالی که امروز تورم حدود 40 درصدی را در جامعه داریم تجربه می‌کنیم که در این شرایط دولت به یکباره بنزین را هم سهمیه‌بندی و هم سه برابر می‌کند.  <br/><br/>این مسئول اضافه کرد: در شرایطی که زندگی و شغل بسیاری از مردم وابسته به مصرف سوخت است سهمیه‌بندی مردم را دچار مشکلات و چالش‌های غیرقابل پیش‌بینی می‌کند ضمن اینکه مردم به هیچ عنوان آمادگی اجرای این طرح را نداشتند چراکه چند روز قبل وزیر نفت و همینطور سخنگوی دولت پیام‌هایی می‌دادند مبنی بر اینکه در آینده نزدیک بنابر سهمیه‌بندی نیست.<br/> <br/>* دولت ملت را نامحرم نداند<br/>وی گفت: دولت می‌توانست با مردم صحبت کند و باید بداند که مردم محرم کشور، ولی نعمت ما و صاحب انقلاب هستند، دولت باید بداند این مردم هستند که در رأس امور قرار دارند و به نمایندگی از مردم نمایندگان مجلس بنابر فرموده امام راحل در رأس امور قرار دارند چراکه مجلس خانه ملت است بنابراین ملت در رأس امور هستند.<br/><br/>شاعری تأکید کرد: در این شرایط جامعه یک شوک اساسی اقتصادی به کشور وارد شد و یکی از جراحی‌های مهم در کشور صورت گرفت درحالی که برای جراحی یک بیمار ابتدا باید معاینه و بررسی شود تاجایی که در حد توان، بیمار درد را نیز احساس نکند اما بدون بیهوشی و آماده‌سازی تیغ جراحی را در بدن بیمار زدند و واکنش‌های زیادی نیز در جامعه پیدا شد.<br/><br/>وی افزود: مقصرین اصلی این واکنش‌های جامعه کسانی هستند که یک طرح نپخته‌ای را به مرحله اجرا گذاشتند و دولت باید از مردم عذرخواهی کند که چرا طرح مهم سهمیه‌بندی سوخت را به مشورت نگذاشته و زمینه را با گفت‌وگوی با مردم و مجلس در جامعه ایجاد نساختند.<br/> <br/>* ورود جدی مجلس<br/>عضو هیئت رئیسه کمیسیون کشاورزی، آب و منابع طبیعی مجلس شورای اسلامی بیان کرد: زمانی که نمایندگان مطلع شدند تعداد زیادی از نمایندگان مخالفت خود را اعلام کردند و در روز یکشنبه پس از بازگشایی مجلس طرح دو و سه فوریتی مبنی بر مخالفت با اجرا و اصلاح طرح با امضای تعداد زیادی از نمایندگان تهیه شد تا اینکه پیش از تقدیم طرح به هیئت رئیسه مجلس، سخنان رهبر معظم انقلاب از طریق رسانه ملی پخش شد.<br/><br/>این مسئول با اشاره به ابلاغ نامه رهبر معظم انقلاب به رئیس مجلس، اضافه کرد: براساس این نامه این طرح که اکنون به تصویب سران رسیده باید حمایت شود و به محض اینکه نمایندگان متوجه فرمایشات رهبر معظم انقلاب شدند طرح‌های خود را بنابر تبعیت از دستور ولی امر پس گرفته و تقدیم هیئت رئیسه نکردند و طبق فرمایشات رهبری معظم انقلاب قرار شد تا مجلس نظارت کافی را در اجرای صحیح این طرح داشته باشد.<br/><br/>وی گفت: مجلس مخالف این طرح بوده اما فصل‌الخطاب نظر رهبر معظم انقلاب است نه نظر دولت بنابراین مجلس بنا دارد تا با همکاری دولت و دستگاه‌های نظارتی، نظارت کافی را برای جلوگیری از افزایش تورم و گرانی در کشور به عمل آورد و در زمینه سهمیه‌بندی‌ها نیز نظراتی در مجلس وجود دارد که به کمیسیون برنامه و بودجه و اقتصادی داده شده که امیدواریم گوش دولت شنواتر شده و نظرات رهبر معظم انقلاب را به مرحله اجرا در بیاورند تا اجرای این طرح موجب فشار بر مردم و نارضایتی بیشتر جامعه نشود.<br/><br/>شاعری اظهار کرد: در همین راستا نیز وزرای اقتصادی دولت و مسئولان سازمان برنامه و بودجه همراه با کارشناسان مربوطه در کمیسیون‌های اقتصادی و برنامه و بودجه مجلس به صورت مرتب براساس دعوت کمیسیون‌ها حضو پیدا می‌کنند و مجلس خود را مکلف ساخته تا طبق نظرات رهبر معظم انقلاب نظارت دقیقی داشته باشد تا قیمت ها افزایش پیدا نکند.<br/><br/>وی افزود: پیشنهاداتی نیز در این زمینه‌ها داده می‌شود که به عنوان مثال سهمیه خودورها شخصی تا 100 لیتر افزایش داده و برای خودورهای بین شهری و درون شهری نیز تقویت سهمیه صورت بگیرد همچنین به دولت فشار آورده شده و نظارت می‌شود که مبالغ بدست آمده در اثر افزایش نرخ بنزین در اولین فرصت به حساب حدود 20 میلیون خانوار واریز و در این زمینه تخطی صورت نپذیرد.<br/> <br/>* اقدام غیرقابل قبول آقای رئیس برای مجلس<br/>نمایده شرق مازندران در مجلس شورای اسلامی خاطرنشان کرد:  رئیس مجلس چون می‌دانست که مجلس مخالف این طرح است خروجی جلسه سران قوا را به مجلس منتقل نکرد چراکه اگر قبل از اجرای این طرح نمایندگان از آن اطلاع پیدا می‌کردند با آن در مجلس مخالفت می‌شد که این اقدام از نظر مجلس قابل قبول نبود و ما نیز مراتب اعتراض خود را اعلام کردیم.<br/><br/>این مسئول اضافه کرد: اما اینکه اکنون به مخالفت خود ادامه ندادیم صرفاً به خاطر تبعیت از دستور رهبر معظم انقلاب است درحالی که قبل از دریافت دستور رهبر انقلاب مخالف بوده و اکنون نیز به خاطر دستور رهبر معظم انقلاب اسلامی دست نگه داشته‌ایم.<br/> <br/>* عجله هدفمند دولت<br/>وی در رابطه با نوع حمایت رهبر انقلاب از طرح، گفت: در زمان امام راحل نیز مرسوم بوده زمانی که سران قوا تصمیمی را می‌گرفتند حضرت امام در زمان حیات خود مخالفتی نمی‌کرد، مشی رهبر انقلاب نیز همانطور که خود ایشان فرمودند همان شیوه است که از تصمیم سران قوا حمایت می‌کنند و البته در این زمینه ملاحظات خود را نیز فرموده‌اند.<br/><br/>شاعری تصریح کرد: بنابر فرمایشات رهبر انقلاب تصمیم باید کارشناسی، بدون فشار بر مردم بوده و باید همه ملاحظات را در نظر بگیرند چراکه ایشان دست مسئولان و سران قوا را باز کردند که در زمان تصمیم‌گیری حتما‌ به موضوع کارشناسی توجه ویژه‌ای داشته باشند.<br/><br/>وی چرایی عجله و اجرای به این سبک طرح از سوی دولت را تصور دولت از مخالفت مجلس با آن و عدم موفقیت در اجرای طرح دانست و افزود: به همین دلیل دولت در این رابطه مشورت‌های لازم را به عمل نیاورد و برای اجرای طرح با مجلس مشورت نکرد درحالی که در مجلس 13 کمیسیون تخصصی وجود دارد و در هر کمیسیون حداقل 23 نفر عضو هستند که برای هر لایه و طرح بررسی‌های دقیق صورت می‌پذیرد به شکلی که هیچ ارگانی به اندازه مجلس برای بررسی طرح‌های اقتصادی، اجتماعی، فرهنگی و سیاسی صلاحیت ندارد.<br/> <br/>* دفاع از استقلال مجلس<br/>رئیس مجمع نمایندگان مازندران اذعان کرد: سیاست ما استقلال مجلس بوده و هر موضوعی که مخالف منافع مردم باشد مجلس کوتاه نخواهد آمد ولی تبعیت از دستورات مقام معظم رهبری نیز برای ما یک اصل اجتناب‌ناپذیر است.<br/><br/>این مسئول اضافه کرد: اکنون نیز مردم حتما نظراتی دارند اما همه مردم و مسئولان گوش به فرمان رهبری باشند چراکه حتما مصالحی در اجرای طرح وجود دارد که در آینده خود را نشان خواهد داد.<br/><br/>وی در رابطه با کوک شدن ساز استعفا از سوی برخی از نمایندگان در روزهای ابتدایی اجرایی شدن طرح نیز گفت: این رفتارها شانه خالی کردن از زیر بار مسئولیت است چراکه یک نیروی انقلابی مسئولیت‌پذیر و نماینده ملت باید در سختی‌ها خود را زیر بار فشارهای اجتماعی و سیاسی ببرد ولی شانه از زیر بار مسئولیت‌ها خالی نکند.<br/><br/>شاعری تأکید کرد: ممکن است این نمایندگان نیت خیر داشته باشند اما باید اعتماد خود را تقویت کرده و ما باید آن قدر مستحکم باشیم که اتفاقات کوچکی مانند افزایش بنزین و مسائل دیگر ما را از راه به در نکند چراکه درصورت اتفاقات بزرگ در کشور نیازمند مردان پولادین است چراکه کارهای بزرگ از دست مردان بزرگ ساخته است.<br/><br/>وی افزود: مجلس در تلاش است با همکاری دولت تا جایی که امکان‌پذیر است در اجرای این طرح اصلاحات لازم را با حفظ چارچوب به عمل بیاورد چراکه نوع اجرای طرح‌ها از سوی دولت‌ها بعضا به گونه‌ای است که طرح‌های خوب را با اجرای نادرست به حاشیه می‌برند درحالی که این طرح درحال تبدیل به یک تراژدی می‌شد هرچند این طرح نیز مصالحی را برای کشور دارد.<br/><br/>انتهای پیام/</p>
    </article>
  </body>
</html>