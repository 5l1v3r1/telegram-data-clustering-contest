<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-zaproponuvav-yegipetskiy-kompaniyi-investuvati-v-ukrayinu-330485_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T23:55:00+00:00"/>
    <meta property="og:title" content="Зеленський запропонував єгипетській компанії інвестувати в Україну"/>
    <meta property="og:description" content="Президент звернув увагу єгиптян на відкриття земельного ринку і банківський сектор."/>
  </head>
  <body>
    <article>
      <h1>Зеленський запропонував єгипетській компанії інвестувати в Україну</h1>
      <h2>Президент звернув увагу єгиптян на відкриття земельного ринку і банківський сектор.</h2>
      <address>
        <time datetime="2019-11-21T23:55:00+00:00">21 Nov 2019, 23:55</time>
      </address>
      <p>Президент Володимир Зеленський обговорив з виконавчим головою компанії Orascom Investment Holding Нагіном Онсі Савірісом залучення <b><a href="https://zn.ua/UKRAINE/zelenskiy-prizyvaet-investirovat-v-nebolshie-goroda-334194_.html">інвестицій в економіку</a></b> України. Про це інформує прес-служба президента.</p>
      <p>"Єгипетський бізнесмен зазначив, що радий можливості поспілкуватися з главою Української держави і розповісти йому про свою діяльність. Він повідомив, що цікавиться можливістю інвестувати в Україну", - йдеться в повідомленні.</p>
      <p>Зеленський подякував Савірісу за проявлену ініціативу та інтерес до інвестиційних можливостей України.</p>
      <p>"Я чув, що ви протягом декількох років цікавилися інвестиційними можливостями в Україні, але не наважувалися (почати роботу). Зараз найкращий для цього час", - сказав президент.</p>
      <p>Він розповів про оновлення українського парламенту і формування нового уряду, що, на переконання Зеленського, "дозволить реалізувати структурні реформи в короткі терміни для досягнення економічного буму в країні протягом найближчих 5 років".</p>
      <p>"Я не раз заявляв інвесторам і нашим міжнародним партнерам, що буду особисто захищати іноземні інвестиції в Україну, а уряд і парламент працюють над створенням сприятливого бізнес-клімату в нашій країні", - заявив президент України.</p>
      <p>Серед основних змін в Україні глава держави назвав земельну реформу. Зеленський також запропонував бізнесмену розглянути можливість інвестування у банківський сектор України.</p>
      <p>У минулому році в <b><a href="https://dt.ua/ECONOMICS/donori-ukrayini-realizuvali-proektiv-na-6-6-mlrd-dolariv-306792_.html">Україні було реалізовано 618 міжнародних проектів</a> </b>на загальну суму 6,6 мільярдів доларів. Найбільшими донорами при цьому були США (більше 2 мільярдів доларів, 124 проекту), ЄБРР (759,7 млн доларів, 44 проекту), ЄС (522,3 млн,235 проектів), Німеччина (386,9 млн, 39 проектів), Канада (152,3 млн, 18 проектів).</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>