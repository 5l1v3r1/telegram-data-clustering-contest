<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622683/%D8%A7%D8%B3%D8%AA%DB%8C%D9%84%DB%8C-%D9%85%D9%82%D8%A7%D8%A8%D9%84-%D9%82%D8%B7%D8%B1-%D8%BA%D8%A7%D9%81%D9%84%DA%AF%DB%8C%D8%B1-%D8%B4%D8%AF%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T23:37:00+00:00"/>
    <meta property="og:title" content="استیلی: مقابل قطر غافلگیر شدیم"/>
    <meta property="og:description" content="سرمربی تیم فوتبال امید با اظهار رضایت از عملکرد شاگردانش در بازی مقابل قطر گفت: بازی بسیار خوبی انجام دادیم و برابر میزبان، تیم برتر میدان بودیم."/>
  </head>
  <body>
    <article>
      <h1>استیلی: مقابل قطر غافلگیر شدیم</h1>
      <address>
        <time datetime="2019-11-21T23:37:00+00:00">21 Nov 2019, 23:37</time>
      </address>
      <p>
        <i>سرمربی تیم فوتبال امید با اظهار رضایت از عملکرد شاگردانش در بازی مقابل قطر گفت: بازی بسیار خوبی انجام دادیم و برابر میزبان، تیم برتر میدان بودیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش فدراسیون فوتبال، حمید استیلی با بیان این موضوع گفت: ما ٣ مسابقه تدارکاتی بسیار مفید برگزار کردیم که از هر نظر به ما کمک کرد. در دقایق ابتدایی بازی امروز غافلگیر شدیم و بچه‌ها با تمرکز کافی در جریان مسابقه قرار نگرفتند. به همین دلیل با دو گل از حریف عقب افتادیم اما در ادامه بازی خیلی زود یکی از گل‌های خورده را جبران کردیم و بارها صاحب موقعیت شدیم. تا دقایق پایانی نسبت به حریف برتری کامل داشتیم و بازی را دراختیار گرفتیم.</p>
      <p>سرمربی تیم امید ایران اضافه کرد: همان طور که سانچس، سرمربی تیم قطر هم در مصاحبه بعد از بازی اعلام کرد تیم ما سازماندهی مناسبی داشت، به خوبی توپ را از حریف گرفتیم و با دوندگی مناسب در زمین آنها، مالکیت را در اختیار داشتیم. البته در صحنه دقایق پایانی قائدی از دروازه‌بان هم عبور کرد و مقابل دروازه خالی قرار داشت اما داور علیرغم اخراج سنگربان حریف معتقد به پنالتی نبود و خطا را بیرون از محوطه جریمه اعلام کرد. به طور کلی داور قطری طبیعتا با تیم میزبان مهربان‌تر بود. به هر صورت با وجود اشتباهات چند دقیقه اول بازی، از عملکرد بچه ها در برابر تیم قدرتمند قطر راضی بودم.</p>
      <figure>
        <img src="https://aftabnews.ir/files/fa/news/1398/8/30/361949_422.jpg"/>
      </figure>
      <p>او خاطرنشان کرد: حریف ما تیم بسیار خوبی بود که حتما یکی از قدرت‌های مسابقات انتخابی المپیک محسوب می‌شود و چندین بازیکن خارجی در اختیار دارد که با ملیت قطری بازی می‌کنند و از این نظر یک تیم بین‌المللی است. به هر صورت بازی تدارکاتی برای مرور برنامه‌ها و آزمایش برنامه‌های تاکتیکی است. ما در ٣ بازی با سه آرایش و سیستم متفاوت بازی کردیم تا استراتژی درست و مناسب را انتخاب کنیم.</p>
      <p>استیلی در پایان گفت: ما در این اردو به خواسته‌های خودمان رسیدیم و نقاط ضعف و قوت را به خوبی شناسایی کردیم. بازیکنان را در پست‌های مختلف مورد آزمایش قرار دادیم. حتی امشب به دلیل غیبت و مصدومیت بعضی از نفرات، از امیر روستایی و حتی حسین‌زاده برای اولین بار در پست دفاع راست استفاده کردیم که عملکرد بسیار خوبی داشتند. مسئله بعدی برای ما بالا بردن توان جسمی بازیکنان است که باید در فرصت کوتاه باقی مانده روی این موضوع کار کنیم و باآمادگی کامل وارد مسابقات شویم.</p>
    </article>
  </body>
</html>