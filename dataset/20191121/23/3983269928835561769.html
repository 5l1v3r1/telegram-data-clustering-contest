<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-psoe-save-a-una-taula-de-dialeg-amb-erc-per-investir-sanchez/noticia/2965162/"/>
    <meta property="og:site_name" content="CCMA"/>
    <meta property="article:published_time" content="2019-11-21T23:04:00+00:00"/>
    <meta property="og:title" content="El PSOE s'avé a una taula de diàleg amb ERC per investir Sánchez"/>
    <meta property="og:description" content="El PSOE reconeix que és &quot;oportú i legítim&quot; un diàleg amb les forces d'esquerra de cara a la investidura, mentre que el president Torra exigeix una taula de diàleg entre governs amb un relator"/>
  </head>
  <body>
    <article>
      <h1>El PSOE s'avé a una taula de diàleg amb ERC per investir Sánchez</h1>
      <h2>El PSOE reconeix que és "oportú i legítim" un diàleg amb les forces d'esquerra de cara a la investidura, mentre que el president Torra exigeix una taula de diàleg entre governs amb un relator</h2>
      <address><time datetime="2019-11-21T23:04:00+00:00">21 Nov 2019, 23:04</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/4/3/1574375212334.jpg"/>
        <figcaption>La vicepresidenta Calvo, en un acte a Còrdova (Rafa Alcaide/EFE)</figcaption>
      </figure>
      <p>El PSOE intenta atraure Esquerra perquè doni<b> suport a la investidura de Pedro Sánchez</b>. La vicepresidenta, Carmen Calvo, s'ha mostrat favorable a una taula de diàleg amb els republicans per arribar a un <b>acord</b>.</p>
      <p>Seria després de la <a href="https://www.ccma.cat/324/erc-consultara-a-les-bases-el-vot-en-la-investidura-de-pedro-sanchez/noticia/2964818/">consulta que Esquerra farà dilluns a la seva militància </a>i que els socialistes donen per fet que serà negativa.</p>
      <p>En un acte a Còrdova, la vicepresidenta en funcions, Carmen Calvo, s'ha expressat en aquest sentit:</p>
      <blockquote>"Pel bé dels objectius polítics que aquest país necessita i que tenen a veure amb la idea de progrés i no d'involució, amb restituir drets que han desaparegut, amb administrar de manera solidària igualtat i redistribució de la riquesa... No hi ha res que ens sembli més oportú i legítim després de tornar a convocar de nou les urnes el 10N que trobar un acord entre les forces d'equerra d'aquest país, entre els progressistes d'aquest país."</blockquote>
      <p>
        <b>Les condicions de Torra</b>
      </p>
      <p>Mentrestant, el president Torra insisteix en el <b>no a la investidura</b> de Pedro Sánchez i augmenta les exigències de cara a una abstenció dels republicans.</p>
      <p>Diu que només veuria bé la via que proposa ERC, és a dir, obrir una taula de diàleg sobre el conflicte a Catalunya, si es compleixen dos requisits més: <b>un relator i una contraproposta del govern espanyol</b> amb Catalunya. Ho ha dit en una entrevista a RAC1.</p>
      <blockquote>"Quin és el contingut d'aquesta taula? Quines garanties tindrem que aquesta taula pugui realment avançar? Existirà la figura del relator, un tercer independent que ho pugui explicar? Perquè jo ja li accepto que quan posem un referèndum sobre la taula ens diran que no. Però quina és la proposta d'Espanya per començar a parlar?"</blockquote>
      <p>En la mateixa entrevista, Torra també <a href="https://www.ccma.cat/324/torra-no-vol-eleccions-el-2020-pero-admet-que-no-depen-nomes-dell/noticia/2964952/">ha descartat avançar eleccions.</a></p>
      <figure>
        <img src="https://www.ccma.cat/multimedia/jpg/4/8/1574375676484.jpg"/>
      </figure>
      <p> </p>
      <p>
        <b>Iglesias, convençut que hi haurà investidura</b>
      </p>
      <p><a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/">Després del pacte amb Pedro Sánchez,</a> Pablo Iglesias, que fins ara s'havia mantingut discret pel que fa a les negociacions, s'ha mostrat aquest dijous convençut que hi haurà govern amb el PSOE i que hi haurà una taula de diàleg per <b>resoldre el problema amb Catalunya</b>:</p>
      <blockquote>"Crec que el diàleg és imprescindible i crec que tindrem un govern que assumeixi el diàleg com eix fonamental de l'acció política que afronti la plutinacionalitat a Espanya i el diàleg a Catalunya."</blockquote>
      <p>
        <b>Pactes per la mesa del Congrés</b>
      </p>
      <p>De forma paral·lela a la investidura, els contactes per pactar la mesa del Congrés també han començat.</p>
      <p>Fonts socialistes volen oferir al PP i a Ciutadans quatre cadires a canvi d'establir un cordó sanitari a Vox, però els populars no ho veuen clar, i això podria obrir la porta a <b>negociacions paral·leles amb el PNB o ERC, que podrien acabar amb una cadira </b>a l'òrgan de govern més important de la cambra.    </p>
    </article>
  </body>
</html>