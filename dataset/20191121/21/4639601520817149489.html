<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/vimatv/psifos-apodimon-kai-syntagmatiki-anatheorisi-th-pleyris-kai-v-apostolou-sto-one-channel/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T21:28:11+00:00"/>
    <meta property="og:title" content="Ψήφος απόδημων και συνταγματική αναθεώρηση: Θ. Πλεύρης και Β. Αποστόλου στο One Channel"/>
    <meta property="og:description" content="Την σύγκλιση των πολιτικών δυνάμεων στο ζήτημα της ψήφου των απόδημων αλλά και το εύρος της τρέχουσας συνταγματικής αναθεώρησης σχολιάζουν οι βουλευτές Θάνος Πλεύρης (ΝΔ) και Βαγγέλης Αποστόλου (ΣΥΡΙΖΑ), μιλώντας στην εκπομπή One Direct."/>
  </head>
  <body>
    <article>
      <h1>Ψήφος απόδημων και συνταγματική αναθεώρηση: Θ. Πλεύρης και Β. Αποστόλου στο One Channel</h1>
      <h2>Την σύγκλιση των πολιτικών δυνάμεων στο ζήτημα της ψήφου των απόδημων αλλά και το εύρος της τρέχουσας συνταγματικής αναθεώρησης σχολιάζουν οι βουλευτές Θάνος Πλεύρης (ΝΔ) και Βαγγέλης Αποστόλου (ΣΥΡΙΖΑ), μιλώντας στην εκπομπή One Direct.</h2>
      <address><time datetime="2019-11-21T21:28:11+00:00">21 Nov 2019, 21:28</time> by <a rel="author">ΤοΒΗΜΑ Team</a></address>
      <p>Την σύγκλιση των πολιτικών δυνάμεων στο ζήτημα της ψήφου των απόδημων αλλά και το εύρος της τρέχουσας συνταγματικής αναθεώρησης σχολιάζουν οι βουλευτές Θάνος Πλεύρης (ΝΔ) και Βαγγέλης Αποστόλου (ΣΥΡΙΖΑ), μιλώντας στην εκπομπή One Direct.</p>
      <p>«Γίνεται μια καλή ζύμωση στη διακομματική συζήτηση για το θέμα. Προσωπικά θεωρώ παράλογο κάποιος που είναι εγγεγραμμένος στους εκλογικούς καταλόγους, να μη μπορεί να ψηφίζει από εκεί που είναι και κάποιος άλλος που θα πάρει το αεροπλάνο και θα έρθει στην Ελλάδα να μπορεί να ψηφίσει. Η πρόταση της ΝΔ ήταν όλοι όσοι είναι εγγεγραμμένοι στους εκλογικούς καταλόγους να μπορούν να ψηφίζουν με επιστολική ψήφο. Βέβαια έγιναν και υποχωρήσεις για να μπορέσει να επιτευχθεί σύγκλιση και να συγκεντρωθούν 200 ψήφοι. Εάν όλοι οι άνθρωποι έπαιρναν το αεροπλάνο, κανείς δεν θα έλεγε εάν μπορούν να επηρεάσουν το εκλογικό αποτέλεσμα και δεν θα έμπαιναν τα κριτήρια. Οι Έλληνες του εξωτερικού το έχουν το δικαίωμα αυτό. Το ζήτημα είναι πώς θα τους διευκολύνουμε. Κάναμε βασική παραχώρηση από την αρχική θέση μας. Το μόνο που δεν συζητάμε ούτε δεχόμαστε είναι η ανισότητα της ψήφου» σημειώνει ο κ. Πλεύρης για την ψήφο των απόδημων.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>Από την πλευρά του, ο κ. Αποστόλου λέει πως «περιμένουμε να δούμε την τελική πρόταση της κυβέρνησης. Το θέμα ξεκινά από τη θετική αφετηρία ότι όλοι θέλουμε να ψηφίζουν οι άνθρωποι αυτοί. Βρίσκεται σε πολύ καλό δρόμο η διακομματική κουβέντα. Έχουμε κάποια θέματα εμείς ως προς τη συμμετοχή των αποδήμων στην διαδικασία και συγκεκριμένα με το κατά πόσον μπορούν να επηρεάσουν το εκλογικό αποτέλεσμα. Δε θέλουμε να επηρεάσουν το πολιτικό σκηνικό σε τέτοιο σημείο που να μην εφαρμόζονται οι πολιτικές που ο ελληνικός λαός έχει εξουσιοδοτήσει».</p>
      <p>Σχετικά με το εύρος της συνταγματικής αναθεώρησης, ο κ. Πλεύρης υπογραμμίζει ότι «βασική τομή είναι η αποσύνδεση της αποτυχίας εκλογής ΠτΔ με τη διεξαγωγή εκλογών, η δυνατότητα στη μειοψηφία να διενεργεί εξεταστικές επιτροπές, αλλά και η εξωμείωση των υπουργών στο κομμάτι των παραγραφών με τον απλό πολίτη. Βέβαια, χάνεται μια καλή ευκαιρία για το άρθρο 16».</p>
      <p>«Η αναθεώρηση έπρεπε να περιέχει στοιχεία που σχετίζονται με την οικολογία και το περιβάλλον. Ενώ έπρεπε να ρυθμιστούν και οι σχέσεις εκκλησίας-πολιτείας, όπου εμείς τις επιθυμούμε πιο διακριτές» τονίζει ο κ. Αποστόλου.</p>
      <p>Για το άρθρο 16 υποστηρίζει πως «είμαστε υπέρ της λειτουργίας των δημόσιων πανεπιστημίων και της δημόσιας παιδείας. Άλλο να λειτουργούν κάποια μεμονωμένα ιδρύματα ιδιωτικού χαρακτήρα και άλλο να ανοίξουμε τον ασκό του αιόλου».</p>
      <figure>
        <iframe src="https://www.youtube.com/embed/a9kDutbE2FE" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/politiki/psifos-apodimon-kai-syntagmatiki-anatheorisi-th-pleyris-kai-v-apostolou-sto-one-channel/">onetv.gr</a></p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>