<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/minima-koumoutsakou-pros-tourkia-gia-to-metanasteftiko"/>
    <meta property="og:site_name" content="Voria.gr"/>
    <meta property="article:published_time" content="2019-11-21T21:17:00+00:00"/>
    <meta property="og:title" content="ΜΗΝΥΜΑ ΚΟΥΜΟΥΤΣΑΚΟΥ ΠΡΟΣ ΤΟΥΡΚΙΑ ΓΙΑ ΤΟ ΜΕΤΑΝΑΣΤΕΥΤΙΚΟ"/>
    <meta property="og:description" content="Η Ευρώπη αναγνωρίζει το βαρύ φορτίο που έχει επωμιστεί η Τουρκία αλλά δεν μπορεί να ενεργεί υπό συνεχείς τουρκικές απειλές, δήλωσε."/>
  </head>
  <body>
    <article>
      <h1>ΜΗΝΥΜΑ ΚΟΥΜΟΥΤΣΑΚΟΥ ΠΡΟΣ ΤΟΥΡΚΙΑ ΓΙΑ ΤΟ ΜΕΤΑΝΑΣΤΕΥΤΙΚΟ</h1>
      <h2>Η Ευρώπη αναγνωρίζει το βαρύ φορτίο που έχει επωμιστεί η Τουρκία αλλά δεν μπορεί να ενεργεί υπό συνεχείς τουρκικές απειλές, δήλωσε.</h2>
      <address><time datetime="2019-11-21T21:17:00+00:00">21 Nov 2019, 21:17</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>«Η Άγκυρα οφείλει να κατανοήσει ότι η εργαλειοποίηση του <b>μεταναστευτικού-προσφυγικού</b> ζητήματος δεν μπορεί να αποτελέσει τρόπο προσέγγισης της Ευρώπης» ανέφερε ο αναπληρωτής υπουργός Προστασίας του Πολίτη, αρμόδιος για θέματα μεταναστευτικής πολιτικής, <b>Γιώργος Κουμουτσάκος,</b> στον Τούρκο υφυπουργό Εσωτερικών Ισμαίλ Τσατακλί, κατά την αποψινή συνάντησή τους στη Βιέννη, στο περιθώριο του Συνεδρίου "Vienna Migration Conference 2019".<br/><br/>Ο κ. Κουμουτσάκος ανέφερε πως «η Ευρώπη αναγνωρίζει το βαρύ φορτίο που έχει επωμιστεί η Τουρκία με τα εκατομμύρια των μεταναστών, αλλά δεν μπορεί να ενεργεί υπό συνεχείς τουρκικές απειλές και εκβιασμούς, οι οποίες είναι έντονα αντιπαραγωγικές και δεν χρειάζονται».<br/><br/>Σχετικά με τις τουρκικές απειλές περί «ανοίγματος των πυλών»και αύξησης των μεταναστευτικών ροών, ο κ. Κουμουτσάκος παρατήρησε με έμφαση ότι συνιστούν παράγοντες προσέλκυσης μεταναστών προς τα παράλια και ανάλογης δραστηριοποίησης των παράνομων δικτύων των διακινητών.<br/><br/>Ο κ. Κουμουτσάκος επισήμανε στον Τούρκο συνομιλητή του ότι η Ελλάδα, με την εφαρμογή του νέου νόμου για την παροχή διεθνούς προστασίας, καθώς και με το νέο επιχειρησιακό σχέδιο της κυβέρνησης για το μεταναστευτικό, κάνει πράξη τη βούλησή της για τον περιορισμό των ροών και την αύξηση των επιστροφών, που προβλέπεται στο πλαίσιο της Κοινής Δήλωσης Ευρωπαϊκής Ένωσης-Τουρκίας.<br/><br/>Ο Έλληνας αναπληρωτής υπουργός Προστασίας του Πολίτη ζήτησε από την Τουρκία να κάνει αυτό που της αναλογεί, αφενός να εκριζώσει τα δίκτυα των διακινητών που δραστηριοποιούνται στο έδαφός της και αφετέρου να διασφαλίσει την ανταπόκριση των τουρκικών αρχών στην επικοινωνία με τις αντίστοιχες ελληνικές, προκειμένου να αντιμετωπιστούν τα δίκτυα διακίνησης προσώπων.<br/><br/>Στο περιθώριο του Συνεδρίου "Vienna Migration Conference 2019", ο κ. Κουμουτσάκος έχει σήμερα και αύριο στη Βιέννη σειρά συναντήσεων, που αποτελούν συνέχεια εκείνων που είχε τις προηγούμενες ημέρες στην Ουάσινγκτον στο πλαίσιο δράσεων διεθνοποίησης του μεταναστευτικού ζητήματος.<br/><br/>Το Συνέδριο στη Βιέννη με τη συμμετοχή υπουργών διαφόρων χωρών που συζητούν το μέλλον της μεταναστευτικής πολιτικής της ΕΕ, διοργανώνεται από τη δεξαμενή σκέψης "International Centre for Migration Policy Development", επικεφαλής της οποίας είναι ο πρώην αντικαγκελάριος και πρώην υπουργός Εξωτερικών της Αυστρίας Μίχαελ Σπίντελεγκερ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/se-ouasigkton-ke-vienni-metaveni-o-giorgos-koumoutsakos"/>
        <a href="https://www.voria.gr/article/koumoutsakos-apotelesmatikos-evropaikos-michanismos-epistrofon"/>
        <a href="https://www.voria.gr/article/koumoutsakos-40000-prosfiges-ke-metanastes-to-telefteo-tetramino"/>
        <a href="https://www.voria.gr/article/koumoutsakos-parochi-diethnous-amnistias-mono-se-osous-to-dikeounte"/>
        <a href="https://www.voria.gr/article/koumoutsakos-anagki-ga-panevropaiko-michanismo-epistrofon"/>
        <a href="https://www.voria.gr/article/koumoutsakos-i-epithesi-sti-siria-mpori-na-feri-nea-kimata-prosfigon"/>
      </related>
    </article>
  </body>
</html>