<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/deal-tussen-roda-en-de-la-vega-strijd-met-fifa-regels"/>
    <meta property="og:site_name" content="1limburg"/>
    <meta property="article:published_time" content="2019-11-21T21:44:34+00:00"/>
    <meta property="og:title" content="'Deal tussen Roda en De la Vega in strijd met FIFA-regels'"/>
    <meta property="og:description" content="De deal die Roda JC maakte met Mauricio Garcia de la Vega - om hem een percentage te geven van de opbrengst van de verkoop van enkele spelers - is in strijd met de FIFA-regelgeving."/>
  </head>
  <body>
    <article>
      <h1>'Deal tussen Roda en De la Vega in strijd met FIFA-regels'</h1>
      <h2>De deal die Roda JC maakte met Mauricio Garcia de la Vega - om hem een percentage te geven van de opbrengst van de verkoop van enkele spelers - is in strijd met de FIFA-regelgeving.</h2>
      <address><time datetime="2019-11-21T21:44:34+00:00">21 Nov 2019, 21:44</time> by <a rel="author">Wilma Loop</a></address>
      <p>Dat zegt statutair algemeen directeur Herman Huirne van Roda.</p>
      <p><b>Niet bindend<br/></b>"Die afspraak heeft om die reden voor mij dan ook geen bindend karakter. Ik zal als directeur in ieder geval geen dingen doen waardoor de club in de problemen komt", aldus Huirne op de <a href="https://www.rodajckerkrade.nl/nieuwsbericht/21-11-2019/in-de-diepte-herman-huirne">website</a> van de Kerkraadse club.</p>
      <p><b>Compromis<br/></b>Een andere 'nalatenschap' van de Mexicaan – de in Duitsland afgesloten lening van 150.000 euro – heeft Roda JC volgens Huirne inmiddels afbetaald. Die lening en eventuele opbrengsten van de verkoop van spelers waren compromissen die Roda sloot om van De la Vega af te komen.</p>
      <p>De Mexicaan, die de club wilde overnemen, zorgde er in korte tijd voor dat de tekorten nog verder opliepen. De gemoederen liepen zo hoog op dat de fans hem tijdens de wedstrijd tegen De Graafschap het stadion uit dirigeerden.</p>
      <p><b>Einde van het seizoen<br/></b>Huirne zou aanvankelijk tijdelijk de scepter zwaaien in Kerkrade als algemeen directeur, maar de eigenaar van diverse Jumbo-supermarkten houdt er inmiddels rekening mee dat hij tot het einde van dit seizoen op die stoel blijft zitten.</p>
      <p><b>Opbouwen<br/></b>Over de sportieve prestaties van Roda is hij duidelijk. De hoop is dat de club binnen twee seizoenen weer in de Eredivisie speelt. "Met gedegen beleid gaan we Roda de komende jaren opbouwen. De afgelopen periode voerden allerlei zaken de boventoon, maar inmiddels staat het voetbal weer centraal in Kerkrade. Dat is de eerste overwinning die we met zijn allen hebben geboekt. Nu gaan we keihard werken aan het vervolg."</p>
    </article>
  </body>
</html>