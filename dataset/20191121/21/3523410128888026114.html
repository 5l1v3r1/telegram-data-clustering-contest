<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641266/%D8%A7%D9%BE%D9%84-%D8%B4%DB%8C%D9%88%D9%87-%DA%A9%D9%86%D8%AA%D8%B1%D9%84-%D9%86%D8%B1%D9%85%E2%80%8C%D8%A7%D9%81%D8%B2%D8%A7%D8%B1-ios-%D8%B1%D8%A7-%D8%AA%D8%BA%DB%8C%DB%8C%D8%B1-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T21:40:00+00:00"/>
    <meta property="og:title" content="اپل شیوه کنترل نرم‌افزار iOS را تغییر می‌دهد"/>
    <meta property="og:description" content="پس از انتشار iOS 13 که اشکالات و باگ‌های فراوانی در آن مشاهده شد، اپل تصمیم دارد با انتشار iOS 14، فرایند کنترل نرم‌افزارهای خود را متحول کند."/>
  </head>
  <body>
    <article>
      <h1>
        <a href="https://www.bultannews.com/fa/news/641266/%D8%A7%D9%BE%D9%84-%D8%B4%DB%8C%D9%88%D9%87-%DA%A9%D9%86%D8%AA%D8%B1%D9%84-%D9%86%D8%B1%D9%85%E2%80%8C%D8%A7%D9%81%D8%B2%D8%A7%D8%B1-ios-%D8%B1%D8%A7-%D8%AA%D8%BA%DB%8C%DB%8C%D8%B1-%D9%85%DB%8C%E2%80%8C%D8%AF%D9%87%D8%AF">اپل شیوه کنترل نرم‌افزار iOS را تغییر می‌دهد</a>
      </h1>
      <h2>پس از انتشار iOS 13 که اشکالات و باگ‌های فراوانی در آن مشاهده شد، اپل تصمیم دارد با انتشار iOS 14، فرایند کنترل نرم‌افزارهای خود را متحول کند.</h2>
      <address><time datetime="2019-11-21T21:40:00+00:00">21 Nov 2019, 21:40</time> by <a rel="author">بولتن نیوز | bultannews.com</a></address>
      <p><b>گروه IT:</b> نسخه شماره ۱۳ سیستم‌عامل<b> iOS</b> با نام <b>iOS 13</b> و به‌خصوص دو ویرایش اول این نسخه، سریعا به داشتن مشکلات و باگ‌های فراوان بدنام شدند.    <br/>به گزارش بولتن نیوز به نقل از زومیت، به گزارش بلومبرگ،<b> اپل</b> تصمیم دارد با ایجاد تحول در شیوه تولید سیستم‌های عامل‌ خود، از تکرار این اتفاق جلوگیری کند و برای انتشار <b>iOS 14</b> سبک و سیاق جدیدی، در پیش گرفته است.<br/><br/>براساس این گزارش، تا به امروز شیوه کار مهندسان اپل به این صورت بوده است که امکانات و ویژگی‌های جدید را معمولا با دستپاچگی و بدون اینکه کاملا کنترل و آزمایش شوند، به سیستم‌های عامل‌ روز اپل اضافه می‌کردند. در حقیقت اجرای یک سیستم‌عامل جدید با وجود تعداد بسیاری از بخش‌ها و اجزای متفاوت در سطوح مختلف پایداری، استفاده از ابزارهای کنترل و آزمایش نسخه‌های جدید iOS را به <b>کابوسی دشوار</b> برای اپل تبدیل می‌کرد و همین امر باعث می‌شد تا کنترل کیفیت واقعی نرم‌افزار برای مهندسان اپل دشوار و تا حدودی ناممکن باشد.<br/><br/>اما شیوه کار در طراحی iOS 14 کاملا دگرگون شده است و تمامی امکانات درون‌فرایند سیستم‌عامل، به‌صورت پیش‌فرض، غیرفعال هستند و فعال کردن آن‌ها، تنها از طریق یک منوی پیکربندی خاص، امکان‌پذیر خواهد بود. این روش به <b>مدیریت اپل</b> اجازه می‌دهد که سیستم‌عامل جدید خود را با انعطاف‌پذیری و سازگاری بیشتری روانه بازار کنند؛ چراکه امکانات و ویژگی‌هایی که هنوز فرایند کنترل کیفیت خود را به‌طور کامل نگذرانده‌اند و آمادگی انتشار ندارند، به‌راحتی حذف می‌شوند و تنها بخش‌هایی که آماده بهره‌‌برداری هستند منتشر خواهند شد.<br/><br/>این روش جدید به‌زودی برای<b> آیپد</b>، <b>اپل واچ</b>،<b> سیستم‌عامل مک</b> و <b>تلویزیون‌های اپل</b> به‌کار خواهد رفت و اپل انتظار دارد تا ios 14 را به‌شکل یک بسته از امکانات متفاوت، منتشر کند؛ هرچند ممکن است در صورت نیاز، رونمایی از برخی ویژگی‌ها، تا انتشار <b>ios 15</b> به تأخیر بیافتد.<br/><br/>گزارش بلومبرگ اضافه می‌کند که مهندسان اپل کم‌کم به این نتیجه رسیده‌اند که ios 13 برای حضور در رویداد <b>WWDC</b> (کنفرانس جهانی توسعه‌دهندگان اپل) آمادگی کافی را ندارد و به‌نظر می‌رسد که اپل از رفع کامل ایرادات iOS 13 ناامید شده و در عوض روی تکمیل iOS 14 تمرکز کرده است.</p>
    </article>
  </body>
</html>