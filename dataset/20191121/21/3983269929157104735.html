<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-valencia-basket-remunta-contra-el-khimki-i-culmina-una-setmana-fantastica-89-84/noticia/2965164/"/>
    <meta property="og:site_name" content="CCMA"/>
    <meta property="article:published_time" content="2019-11-21T21:46:35+00:00"/>
    <meta property="og:title" content="El València Basket remunta contra el Khimki i culmina una setmana fantàstica (89-84)"/>
    <meta property="og:description" content="El conjunt de Jaume Ponsarnau ha sumat contra els russos la quarta victòria en deu jornades i s'ha refet d'un mal inici de la lliga regular"/>
  </head>
  <body>
    <article>
      <h1>El València Basket remunta contra el Khimki i culmina una setmana fantàstica (89-84)</h1>
      <h2>El conjunt de Jaume Ponsarnau ha sumat contra els russos la quarta victòria en deu jornades i s'ha refet d'un mal inici de la lliga regular</h2>
      <address><time datetime="2019-11-21T21:46:35+00:00">21 Nov 2019, 21:46</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/8/7/1574376099078.jpg"/>
        <figcaption>Mike Tobey es desfà de la defensa d'un jugador del Khimki (EFE)</figcaption>
      </figure>
      <p>El<b> València Basket</b> està de ratxa a l'Eurolliga. El conjunt de <b>Jaume Ponsarau</b> ha guanyat el <b>Khimki </b>rus (89-84) i remunta posicions a la lliga regular. Després d'un mal inici, els valencians s'estan refent i ara ja acumulen quatre victòries en 10 jornades.</p>
      <p>Els locals han començat desconnectats i han vist com els russos han agafat ràpidament un màxim avantatge de 16 punts (4-20). Però el València ha reaccionat i de la mà de<b> Dubljelvic</b>, que ha estat el més efectiu en atac, amb 18 punts i la bona direcció del base andorrà<b> Quino Colom</b> (12 punts i 11 assistències), ha estat capaç de capgirar el resultat advers i culminar una setmana fantàstica amb quatre triomfs en set dies.</p>
      <p>Per la seva banda,<b> l'Anadolu Efes</b> ha assaltat la pista de <b>l'Olimpia de Milà</b> i s'ha situat com a líder provisional i en solitari a l'espera del que faci el Barça aquest divendres contra el Maccabi al Palau. Els turcs s'han imposat per 76 a 81 amb<b> Larkin i Pleiss</b> com a jugadors més destacats i lideren la classificació amb 8 triomfs i només dues derrotes.</p>
    </article>
  </body>
</html>