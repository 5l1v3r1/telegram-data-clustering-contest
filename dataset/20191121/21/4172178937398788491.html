<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74136/panionios-olympiakos-apo-pote-egine-filoxeni-i-n-smyrni"/>
    <meta property="og:site_name" content="ΦΩΣ"/>
    <meta property="article:published_time" content="2019-11-21T21:36:49+00:00"/>
    <meta property="og:title" content="Από πότε έγινε φιλόξενη η Ν. Σμύρνη;"/>
    <meta property="og:description" content="Επικρατεί μία περιρρέουσα ατμόσφαιρα ότι ο Ολυμπιακός θα έχει εύκολο έργο απέναντι στον Πανιώνιο, αλλά το ίδιο ακουγόταν και πέρσι. Μόνο που το «εύκολο» γκολ..."/>
  </head>
  <body>
    <article>
      <h1>Από πότε έγινε φιλόξενη η Ν. Σμύρνη;</h1>
      <h2>Επικρατεί μία περιρρέουσα ατμόσφαιρα ότι ο Ολυμπιακός θα έχει εύκολο έργο απέναντι στον Πανιώνιο, αλλά το ίδιο ακουγόταν και πέρσι. Μόνο που το «εύκολο» γκολ μπήκε στο… 92’.</h2>
      <address><time datetime="2019-11-21T21:36:49+00:00">21 Nov 2019, 21:36</time> by <a rel="author" href="https://www.fosonline.gr/author/a-birmpilis" target="_blank">Α. ΒΙΡΒΙΛΗΣ</a></address>
      <p>Μεγάλο λάθος κάνει όποιος πιστεύει ότι ο Ολυμπιακός θα κάνει «περίπατο» στη Νέα Σμύρνη. Για να πάει για… βόλτα στην πλατεία, θα πρέπει να εμφανίσει ένα εντελώς διαφορετικό πρόσωπο από αυτό που μας έχει συνηθίσει φέτος μακριά από το Καραϊσκάκη. Τίποτα δεν θα του χαριστεί και όποιος ισχυρίζεται το αντίθετο, πολύ απλά δεν έχει ιδέα σχετικά με το τι ετοιμάζει ο Πανιώνιος για το ματς του Σαββάτου (23/11, 19.30).</p>
      <p>Οι «ερυθρόλευκοι» μπορεί να κάνουν εύκολη τη ζωή τους μόνο αν μπουν σοβαροί στο χορτάρι της Νέας Σμύρνης. Και πάλι, όμως, η σοβαρότητα δεν εγγυάται ότι δεν θα καρδιοχτυπήσουν. <b>Το μεγαλύτερο «φάουλ» των παικτών θα είναι αν πιστέψουν ότι η χαμηλή βαθμολογική θέση του Πανιωνίου αποτελεί μία τρανή απόδειξη ότι ο Ολυμπιακός δεν θα χρειαστεί να ιδρώσει και ιδιαίτερα για να κάμψει την αντίσταση των Πειραιωτών.</b></p>
      <p>Τεράστιο σφάλμα! Το ξαναλέμε: <b>Ο Ολυμπιακός την «πάτησε» ήδη μία φορά με τον Παναθηναϊκό, πέφτοντας στην παγίδα της τότε βαθμολογικής του θέσης.</b> Πρώτα απ’ όλα ο Πανιώνιος δεν έχει 2 βαθμούς που αποτυπώνονται στον πίνακα. <b>Συνολικά έχει 8.</b> Αυτούς έχει κερδίσει στο γήπεδο. Οι 2 είναι λόγω της τιμωρίας που κουβαλάει...</p>
      <p>Όποιος τέλος πάντων πιστεύει εντός Ρέντη (σ.σ. εννοούμε τους ποδοσφαιριστές) ότι ο Πανιώνιος δεν θα είναι υψηλό εμπόδιο, <b>ας θυμηθεί τι συνέβη πέρσι. Και τότε θεωρούσαν ότι η Νέα Σμύρνη θα είναι φιλόξενη και πώς εύκολα ή δύσκολα ο Ολυμπιακός θα περνούσε νικηφόρα. Μόνο που το «εύκολο» γκολ ήρθε στο 92’ με κεφαλιά του Χασάν για το τελικό 0-1.</b></p>
      <p><b>Θέλετε</b> να πάμε ακόμα πιο πίσω; Πρόπερσι με τον Τάκη Λεμονή οι Πειραιώτες είχαν προηγηθεί 3-1 μέσα στη Νέα Σμύρνη με «σόου» του Ανσαριφάρντ. Δεν πήραν χαμπάρι στο τελευταίο δεκάλεπτο τον τρόπο με τον οποίο ισοφαρίστηκαν σε 3-3. Ευτυχώς για τον Ολυμπιακό που σκόραρε από την «άσπρη βούλα» <b>ο Φορτούνης στο 88’ και πέρασε νικηφόρα «δια πυρός και σιδήρου»</b>.</p>
      <p>Οι Πειραιώτες σε γενικές γραμμές έχουν δείξει φέτος ότι εκτός έδρας δεν κάνουν πειστικές εμφανίσεις. Το είδαμε ειδικά στα ματς με Παναθηναϊκό και Ξάνθη. Με την ΑΕΛ που είχαν πάμπολλες ευκαιρίες να διπλασιάσουν τα τέρματά τους και τους ακυρώθηκαν κάποια γκολ λόγω VAR, κόντεψαν να ισοφαριστούν στο τέλος.</p>
      <p><b>Ο Πανιώνιος παίζει για την επιβίωσή του, παίζει για την ιστορία του, παίζει για τον κόσμο που τον ακολουθεί πιστά. Οι δε ποδοσφαιριστές του Νίκκι Παπαβασιλίου παίζουν και για την επόμενη ομάδα τους!</b> Ματς με αντίπαλο τον Ολυμπιακό τα βλέπουν ως μία πολύ μεγάλη ευκαιρία για να αναδειχθούν και να ανέβουν «σκαλοπάτι» στην καριέρα τους. Αυτή είναι η πραγματικότητα…</p>
      <p>Το ματς είναι πολύ ύπουλο και ο Μαρτίνς έχοντας αντιληφθεί ότι όσο οι τελευταίες συζητήσεις στριφογυρίζουν στα παιχνίδια με Τότεναμ και ΠΑΟΚ, άλλο <b>τόσο ανεβαίνει και ο συντελεστής δυσκολίας του αγώνα της Νέας Σμύρνης.</b></p>
      <p>Αν ο Ολυμπιακός δεν κερδίσει τον Πανιώνιο, πολύ απλά δεν θα υπάρχει καμία δικαιολογία… <b>Θα έχει «εγκλιματίσει»</b>! Τίποτα λιγότερο, τίποτα περισσότερο…</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/euroleague/article/69179/to-panorama-tis-euroleague-sti-12i-thesi-o-olympiakos"/>
        <a href="https://www.fosonline.gr/basket/euroleague/video/74141/ta-highlights-toy-almpa-verolinoy-olympiakos-80-99-vid"/>
        <a href="https://www.fosonline.gr/basket/euroleague/article/74139/dedas-o-roympit-ixere-ton-sikma"/>
        <a href="https://www.fosonline.gr/basket/euroleague/article/74132/olympiakos-enas-gia-oloys-kai-oloi-gia-enan"/>
        <a href="https://www.fosonline.gr/basket/euroleague/article/74135/almpa-olympiakos-80-99-printezis-an-den-paixeis-amyna-den-exeis-elpida"/>
        <a href="https://www.fosonline.gr/basket/euroleague/article/74133/almpa-olympiakos-80-99-kemzoyra-ta-amyntika-rimpaoynt-kleidi-tis-nikis"/>
      </related>
    </article>
  </body>
</html>