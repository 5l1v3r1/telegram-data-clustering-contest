<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_660020033_Ne_mi_tryabvat_novi_igrachi_i_oshte_5_neshta_koito_nauchihme_ot_parvata_preskonferentsiya_na_Joze_v_Totnam_"/>
    <meta property="og:site_name" content="webcafé"/>
    <meta property="article:published_time" content="2019-11-21T21:07:00+00:00"/>
    <meta property="og:title" content="&quot;Не ми трябват нови играчи&quot; и още 5 неща, които научихме от първата пресконференция на Жозе в Тотнъм"/>
    <meta property="og:description" content="Моуриньо уверява, че е променен и вече е по-силен"/>
  </head>
  <body>
    <article>
      <h1>"Не ми трябват нови играчи" и още 5 неща, които научихме от първата пресконференция на Жозе в Тотнъм</h1>
      <address><time datetime="2019-11-21T21:07:00+00:00">21 Nov 2019, 21:07</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/21/moutottenham/1170x780.jpg"/>
        <figcaption>Моуриньо внесе яснота какви са плановете му за Тотнъм и даде отговори на основни въпроси, които възникнаха след новината, че поема отбора<cite>Снимка: © Тотнъм Хотспър/Getty Images</cite></figcaption>
      </figure>
      <figure>
        <img src="https://images.webcafe.bg/2019/09/19/pochettino2/1170x780.jpg"/>
        <figcaption><b>1. Показа голямо уважение към Почетино</b> <br/>Жозе сам започна пресконференцията с благодарност към Маурисио Почетино и с признание за всичко положително, което предшественикът му направи за 5 години и половина с тима. "Клубът винаги ще бъде негов дом, той винаги е добре дошъл тук. Утре е нов ден и той ще намери щастието скоро. Сигурно напуска с тъга, но и с чувство, че свърши страхотна работа. Така смятат и всички в клуба", каза Моуриньо. <br/>Със сигурност португалецът показа класа с откриващите си думи, но подобно смирено отношение си личеше и по-нататък в отговорите на въпросите.</figcaption>
      </figure>
      <figure>
        <img src="https://images.webcafe.bg/2018/08/28/unitedtottenhan3/1170x780.jpg"/>
        <figcaption><b>2. Ще се цели в титлата следващия сезон</b> <br/>Тотнъм е на незавидното 14-о място в класирането и е на 11 т. от топ 4, така че реалистичната цел за Моуриньо този сезон е да класира тима за Шампионската лига. Той обаче се цели по-високо и говори за възможността Тотнъм да стане шампион - нещо, което според него е постижимо в следващата кампания. "Не можем да спечелим Висшата лига този сезон. За следващия сезон не казвам, че ще я спечелим, но е възможно да го направим". Това искаха да чуят и феновете на Тотнъм, след като Почетино така и не им донесе нито един трофей, въпреки огромния прогрес под негово ръководство.</figcaption>
      </figure>
      <figure>
        <img src="https://images.webcafe.bg/2018/04/21/united-tottenham4/1170x780.jpg"/>
        <figcaption><b>3. Поучил се е от грешките си и се смята за по-силен</b> <br/>Необичайно е за Жозе да признава, че не е бил прав за нещо, но именно това се случи вчера. "Осъзнах, че направих някои грешки. Няма да ги повтарям. Ще направя нови грешки, но не и пак същите".Той не пожела да уточни кои свои решения счита за грешки, но сам се описа като смирен човек. “Аз съм достатъчно смирен и седнах да анализирам стореното от мен досега. Не просто последната година, а цялата ми кариера. Не съжалявам и не мога да виня никого. Смятам, че почивката от футбола ми се отрази добре". Моуриньо също увери, че вече е по-силен от преди и че от емоционална гледна точка е отпочинал и мотивиран. Но подчерта и че не е загубил своята идентичност. "Винаги съм бил смирен по свой начин, проблемът е, че досега не го разбирахте", отсече той пред журналистите, сякаш за да потвърди, че все още е старият Моуриньо. <br/>Тепърва ще видим дали Тотнъм ще получи подобрена негова версия, но на първата пресконференция изглеждаше, че самият той ще пробва да си създаде малко по-позитивен образ.</figcaption>
      </figure>
      <figure>
        <img src="https://images.webcafe.bg/2019/11/03/dele-alli/1170x796.jpg"/>
        <figcaption><b>4. Харесва играчите, които има в момента и не иска селекция</b> <br/>Моуриньо е мениджърът, изхарчил най-много пари за селекция общо в досегашните си отбори - 1.4 млрд. паунда. Това беше сред основните теми във всички медии, когато стана ясно, че е назначен в Тотнъм от президента Даниел Леви, който не се слави с готовността си да харчи. Жозе обаче акцентира в пресконференцията на това, че е много доволен от сегашния състав и иска да работи с тези футболисти, а не да ги заменя с други. <br/>"Не ми трябват играчи. Щастлив съм с тези, с които разполагам. Просто ми трябва време да ги разбера по-добре и да науча всичко за тях, защото винаги казвам, че познаваш истински един играч, когато поработиш с него. Естествено, толкова много пъти съм гледал тези футболисти и толкова много пъти съм играл срещу тях. Големият ми подарък е този състав, защото е много, много добър".</figcaption>
      </figure>
      <figure>
        <img src="https://images.webcafe.bg/2017/03/21/234234343444/1170x658.jpg"/>
        <figcaption><b>5. Говорил е с Флорентино Перес преди да приеме предложението на Тотнъм</b> <br/>Моуриньо призна, че е провел разговор с президента на Реал Мадрид, но твърди, че е било просто диалог между двама приятели и нищо повече. "Говоря с приятелите си от Реал Мадрид често, имам много приятели там. Първият сред тях е президентът, обичам го, той мен също, говорим, разменяме си съобщения". Специалния изтъкна, че е във връзка и с хора от Манчестър Юнайтед, които са се свързали с него, за да му пожелаят успех в Северен Лондон.</figcaption>
      </figure>
      <figure>
        <img src="https://images.webcafe.bg/2016/12/12/et4rjkgdrfh/618x422.jpg"/>
        <figcaption><b>6. Не смята да прави големи промени</b> <br/>Жозе уважава изграденото от Почетино и ще надгражда върху него, а няма да руши и да започва от нулата. Поне такива намерения изрази вчера пред репортерите: "Не искам да правя големи промени. Искам да уважавам основата, а основата е работата, която са свършили в тези пет години и половина. Работата, която свършихме за два дни се надяваме да е просто допълнение, а не промяна. Основата е това, което са свършили досега. Не става въпрос за мен. Не става въпрос да дойда тук и да кажа, че всичко е било грешно при Маурисио, нищо такова. Дошъл съм да опитам да разбера защо последната година резултатите във Висшата лига не бяха добри и да разбера как да им помогна да достигнат отново добро ниво. Защото, както казах, играчите са много добри и не съм тук да правя драматични промени".</figcaption>
      </figure>
      <p>Вчера Жозе Моуриньо говори на първата си пресконференция като треньор на Тотнъм и логично, журналистическият интерес към нея беше много сериозен.</p>
      <p>Само 24 часа по-рано един от най-големите треньори в съвременния футбол беше назначен на мястото на уволнения Маурисио Почетино и подписа договор до края на сезон 2022/2023.</p>
      <p>
        <b>Фактът, че Моуриньо отново е на работа след година извън професията е водеща новина във футболния свят - и както неговите поддръжници, така и неприятелите му наостриха уши, за да чуят какво има да каже.</b>
      </p>
      <p>Португалецът не разполага с никакво време да работи с играчите преди своя дебют в събота на обяд срещу Уест Хем в лондонски сблъсък от 13-ия кръг на Висшата лига. Но както винаги, беше интересен събеседник за журналистите.</p>
      <p>Моуриньо изненада с приветливо, сдържано и даже смирено поведение и разкри възгледите си за новия си клуб, за структурата, играчите и перспективите за бъдещето.</p>
      <p>В<b> <a href="https://www.webcafe.bg/sportcafe/futbol-svyat/id_660020033/slide_2_Ne_mi_tryabvat_novi_igrachi_i_oshte_5_neshta_koito_nauchihme_ot_parvata_preskonferentsiya_na_Joze_v_Totnam_">галерията</a></b> може да видите шестте най-значими неща, които научихме от пресконференцията на новия старши треньор на Спърс.</p>
      <figure>
        <iframe src="https://www.youtube.com/embed/h6RshHwJR1c" width="618" height="346" data-service="Youtube" scrolling="no"/>
      </figure>
      <related>
        <a href="https://www.webcafe.bg/sportcafe/retro/id_1254851834_Ot_Prevodacha_do_Spetsialniya_Kak_Mourinyo_si_propravi_pat_kam_futbolnite_varhove_"/>
        <a href="https://www.webcafe.bg/sportcafe/avantage/id_1667747802_Joze_v_Totnam_Hronika_na_edna_predizvestena_smart"/>
      </related>
    </article>
  </body>
</html>