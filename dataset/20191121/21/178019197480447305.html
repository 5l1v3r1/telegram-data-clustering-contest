<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/karty_graficzne/amd_radeon_rx_5500_pojawily_sie_pierwsze_testy_wersji_oem"/>
    <meta property="og:site_name" content="PurePC"/>
    <meta property="article:published_time" content="2019-11-21T21:09:08+00:00"/>
    <meta property="og:title" content="AMD Radeon RX 5500 - Pojawiły się pierwsze testy wersji OEM"/>
    <meta property="og:description" content="Jeden z najsłabszych modeli z rodziny kart graficznych AMD Navi pokazuje swoje możliwości. Do sieci trafiły pierwsze testy energooszczędnego modelu RX 5500 od HP."/>
  </head>
  <body>
    <article>
      <h1>AMD Radeon RX 5500 - Pojawiły się pierwsze testy wersji OEM</h1>
      <address><time datetime="2019-11-21T21:09:08+00:00">21 Nov 2019, 21:09</time> by <a rel="author">Przemysław Banasiak</a></address>
      <figure>
        <img src="https://www.purepc.pl/files/Image/m165/27541.jpg"/>
      </figure>
      <p>Kary graficzne AMD Radeon RX 5700 oraz RX 5700 XT zostały już od sierpnia dawno przez wszystkich przetestowane i znalazły swoje miejsce w wielu domowych komputerach. Nie ma jednak co zaklinać rzeczywistości - układy w cenie od 1500 do 2300 złotych to nie jest coś, co przemawia do każdego konsumenta. Sporo osób w tej cenie planuje kupić cały zestaw komputerowy, a nie tylko jeden podzespół. Nic więc dziwnego, że fani Czerwonych czekają na słabsze modele. Jednym z obiecująco wyglądających jest AMD Radeon RX 5500. Do sieci trafił właśnie test wersji OEM od HP. Wydajność i pobór energii wyglądają dobrze względem poprzedniej generacji kart od AMD, acz słabo w zestawieniu z propozycją od NVIDII.</p>
      <h3>💬 Karta graficzna AMD Radeon RX 5500 ma się pojawić w trzech różnych wersjach - mobilnej (RX 5500M), OEM do gotowych komputerów oraz zwykłej od partnerów takich jak ASUS, MSI, Gigabyte czy Sapphire.</h3>
      <figure>
        <img src="https://www.purepc.pl/image/news/2019/11/21_amd_radeon_rx_5500_pojawily_sie_pierwsze_testy_wersji_oem_0_b.png"/>
      </figure>
      <h3>🔗 <a href="https://www.purepc.pl/karty_graficzne/test_karty_graficznej_sapphire_radeon_rx_5700_pulse_dobre_navi">Test karty graficznej Sapphire Radeon RX 5700 Pulse - Dobre NAVI</a></h3>
      <p>VideoCardz zauważyło, że niemiecka redakcja <a href="https://www.heise.de/newsticker/meldung/Grafikkarte-mit-AMD-Radeon-RX-5500-im-ersten-Test-4593652.html">Heise Online</a> opublikowała krótki test karty graficznej AMD Radeon RX 5500. Mowa o wersji OEM od HP, skierowanej na rynek gotowych zestawów komputerowych. Jest to układ niemalże identyczny do wersji referencyjnej od AMD. Mowa więc o rdzeniu NAVI 14 w 7-nanometrowym procesie technologicznym, który dysponuje 1408 jednostkami SP, 88 jednostkami TMU oraz 32 jednostkami ROP. Całość dopełnia 4 GB (dostępne będzie też 8 GB) pamięci VRAM typu GDDR6 na 128-bitowej szynie danych.</p>
      <figure>
        <img src="https://www.purepc.pl/image/news/2019/11/21_amd_radeon_rx_5500_pojawily_sie_pierwsze_testy_wersji_oem_3_b.png"/>
      </figure>
      <h3>🔗 <a href="https://www.purepc.pl/karty_graficzne/test_sapphire_radeon_rx_5700_xt_nitro_najlepsza_wersja_navi">Test Sapphire Radeon RX 5700 XT Nitro - Najlepsza wersja NAVI?</a></h3>
      <p>Niemieccy dziennikarze zestawili posiadany przez siebie układ AMD Radeon RX 5500 z kartą graficzną Sapphire RX 580 NITRO+ oraz konkurencyjnym Gigabyte GeForce GTX 1660 OC. Wszystkie trzy modele przetestowane zostały w benchmarku 3DMark Fire Strike oraz grach Shadow of the Tomb Raider i Far Cry 5. Dokładne wyniki widoczne są w tabeli powyżej. W skrócie nowa karta graficzna oferuje wydajność zbliżoną do generacji Polaris, acz przy znacznie niższym poborze energii. Niestety, gorzej sprawa ma się przy porównywaniu z kartą od NVIDII - tutaj Zieloni wypadają wydajniej i nieco energooszczędniej. Tak czy siak wygląda to obiecująco, acz z ostateczną oceną wartą wstrzymać się do ukazania modeli autorskich od partnerów takich jak ASUS, MSI, Gigabyte czy Sapphire i poznaniu ich cen w polskich sklepach.</p>
      <figure>
        <img src="https://www.purepc.pl/image/news/2019/11/21_amd_radeon_rx_5500_pojawily_sie_pierwsze_testy_wersji_oem_1_b.png"/>
      </figure>
      <figure>
        <img src="https://www.purepc.pl/image/news/2019/11/21_amd_radeon_rx_5500_pojawily_sie_pierwsze_testy_wersji_oem_2_b.png"/>
      </figure>
      <footer>Źródło: Heise.de, VideoCardz</footer>
      <related>
        <h4>Powiązane publikacje</h4>
        <a href="https://www.purepc.pl/karty_graficzne/plotka_nvidia_geforce_rtx_2080_ti_super_jednak_powstaje"/>
        <a href="https://www.purepc.pl/karty_graficzne/nvidia_szykuje_mobilne_uklady_graficzne_w_wersji_super"/>
        <a href="https://www.purepc.pl/karty_graficzne/amd_radeon_pro_w5700_nowa_karta_graficzna_dla_profesjonalistow"/>
        <a href="https://www.purepc.pl/karty_graficzne/msi_radeon_rx_580_armor_stary_polaris_nadchodzi_w_nowej_wersji"/>
        <a href="https://www.purepc.pl/karty_graficzne/crytek_neon_noir_demo_z_obsluga_ray_tracingu_do_pobrania"/>
      </related>
    </article>
  </body>
</html>