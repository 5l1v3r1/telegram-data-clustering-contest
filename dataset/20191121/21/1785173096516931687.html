<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/teodorovici-dupa-ministrul-finantelor-afirmat-merge-motiune-directorii-au-lucrat-fostul-ministru-valcov-buget-jalnic-domnule-pseudo-ministru-nici-pesedisti-nici-penelisti-profesionisti-1922405121562019112119177038"/>
    <meta property="og:site_name" content="News.ro"/>
    <meta property="article:published_time" content="2019-11-21T21:51:56+00:00"/>
    <meta property="og:title" content="Teodorovici, după ce ministrul Finanţelor a afirmat că va merge la moţiune cu directorii care au lucrat cu fostul ministru şi cu Vâlcov la buget: JALNIC, domnule pseudo-ministru, ei nu sunt nici pesedişti, nici penelişti, sunt profesionişti"/>
    <meta property="og:description" content="Fostul ministru al Finanţelor Piblice Eugen Teodorovici a afirmat, joi seară, că Florin Cîţu este un ”pseudo-ministru”, care şi-a permis să implice în ”răfuielile politice” profesioniştii din finanţe. ”Jalnic, domnule pseudo-ministru”, spune Teodorovici. Reacţia vine după ce actualul ministru al Finanţelor a anunţat că va merge la moţiunea care-l vizează cu directorii care au lucrat cu fostul ministru şi cu Vâlcov la buget."/>
  </head>
  <body>
    <article>
      <h1>Teodorovici, după ce ministrul Finanţelor a afirmat că va merge la moţiune cu directorii care au lucrat cu fostul ministru şi cu Vâlcov la buget: JALNIC, domnule pseudo-ministru, ei nu sunt nici pesedişti, nici penelişti, sunt profesionişti</h1>
      <address><time datetime="2019-11-21T21:51:56+00:00">21 Nov 2019, 21:51</time> by <a rel="author">News.ro</a></address>
      <p>
        <b>Fostul ministru al Finanţelor Piblice Eugen Teodorovici a afirmat, joi seară, că Florin Cîţu este un ”pseudo-ministru”, care şi-a permis să implice în ”răfuielile politice” profesioniştii din finanţe. ”Jalnic, domnule pseudo-ministru”, spune Teodorovici. Reacţia vine după ce actualul ministru al Finanţelor a anunţat că va merge la moţiunea care-l vizează cu directorii care au lucrat cu fostul ministru şi cu Vâlcov la buget.</b>
      </p>
      <p>”I-am cerut pseudo-ministrului Vasile Cîţu să prezinte public dovezi şi probe pentru afirmaţiile halucinante legate de existenţa unor bugete paralele, unor «găuri» bugetare şi a unor grupuri infracţionale în Finanţe. În replică, astăzi s-a grăbit să afirme că va aduce directorii din Ministerul Finanţelor Publice şi din ANAF să prezinte ei, într-o conferinţă de presă şi în Parlamentul României, cu ocazia moţiunii simple, toate informaţiile şi documentele oficiale legate de bugetul ţării. Pseudo - ministrul Vasile Cîţu chiar nu înţelege că funcţionarii publici nu trebuie implicaţi în răfuielile sale politice pentru că ei nu sunt nici pesedişti, nici penelişti! Ei sunt profesionişti!”, a sc ris, joi seară, pe Facebook, Eugen Teodorovici.</p>
      <p>Acesta a continuat: ”JALNIC, domnule pseudo-ministru.... JALNIC! Eu nu mi-am permis să-i implic pe oamenii din administraţie în niciuna din cele cinci moţiuni simple îndreptate împotriva mea. La moţiune sigur vei veni singur! Fără abuzuri la adresa oamenilor din Finanţe!”.</p>
      <p>Ministrul Finanţelor Florin Cîţu afirmă pe Facebook, după ce PSD a anunţat o moţiune simplă împotriva sa, că va aduce în Parlament toţi directorii care au lucrat cu fostul ministru şi cu Darius Vâlcov la buget, rectificare şi la strategia fiscală şi vor demonstra că Dăncilă şi Teodorovici ştiau din martie că vor depăşi ţinta de deficit.</p>
      <p>PSD va depune o moţiune simplă împotriva ministrului Finanţelor Florin Cîţu, anunţul fiind făcut de liderul PSD Viorica Dăncilă.</p>
      <p>”La începutul săptămânii viitoare, vom depune o moţiune simplă pentru domnul Cîţu în Senatul României, având în vedere creşterea euro, creştere care îi afectează pe români”, a declarat Dăncilă la Antena 3.</p>
      <p>Aceasta este prima moţiune care vizează un ministru al Guvernului Orban.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>