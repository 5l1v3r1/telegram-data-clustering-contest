<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/groen-licht-voor-verbreding-a2"/>
    <meta property="og:site_name" content="1limburg"/>
    <meta property="article:published_time" content="2019-11-21T21:30:34+00:00"/>
    <meta property="og:title" content="Groen licht voor verbreding A2"/>
    <meta property="og:description" content="De verbreding van de A2 tussen knooppunt Kerensheide bij Urmond en knooppunt Het Vonderen bij Echt kan doorgaan."/>
  </head>
  <body>
    <article>
      <h1>Groen licht voor verbreding A2</h1>
      <h2>De verbreding van de A2 tussen knooppunt Kerensheide bij Urmond en knooppunt Het Vonderen bij Echt kan doorgaan.</h2>
      <address><time datetime="2019-11-21T21:30:34+00:00">21 Nov 2019, 21:30</time> by <a rel="author">Jean van Hoof</a></address>
      <p>Dat schrijft VVD-minister Cora van Nieuwenhuizen in een brief aan de Tweede Kamer over de gevolgen van de stikstof-uitspraak van de Raad van State voor geplande infrastructuurprojecten.</p>
      <p><b>Spoorwegovergang</b><br/>Daarin noemt zij zeven projecten "die zoals nu bekend in ieder geval door kunnen gaan". Behalve de verbreding van de A2 naar 2x3 volwaardige rijstroken, gaat het in Limburg om het weghalen van een onbewaakte spoorwegovergang in Venray.</p>
      <p><b>Derde baan</b><br/>Momenteel bestaat de A2 tussen Kerensheide en Het Vonderen uit 2x2 rijbanen en een spitsstrook die als derde baan wordt gebruikt als het druk is.</p>
      <p><b>2027</b><br/>Bij de verbreding wordt die derde strook een volwaardige rijbaan. Het werk moet tussen 2025 en 2027 klaar zijn.</p>
      <p><b>Toerit</b><br/>Uit de brief van de minister blijkt ook dat de geplande verdubbeling van de toerit van de A73 richting A67 bij knooppunt Zaarderheiken in Venlo maximaal een jaar vertraging oploopt. Die moet nu uiterlijk in 2022 gereed zijn.</p>
      <p><b>Stikstof-uitspraak</b><br/>In de tussentijd wordt bekeken of en zo ja welke extra maatregelen nodig zijn om aan de stikstof-uitspraak te voldoen. De verdubbeling is nodig om de filevorming in de ochtend- en avondspits tegen te gaan.</p>
      <p>Maandag vergadert de Tweede Kamercommissie voor Infrastructuur over de meerjarenplannen voor de weg, het spoor en het water.</p>
    </article>
  </body>
</html>