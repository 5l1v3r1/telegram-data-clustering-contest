<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/auto-moto/aytokinito/article/74127/poso-kanei-to-nissan-gt-r-stin-ellada"/>
    <meta property="og:site_name" content="ΦΩΣ"/>
    <meta property="article:published_time" content="2019-11-21T21:58:59+00:00"/>
    <meta property="og:title" content="Πόσο κάνει το Nissan GT-R στην Ελλάδα;"/>
    <meta property="og:description" content="Δεν υπάρχει πιο εμβληματικό Nissan από το GT-R, αναμφίβολα."/>
  </head>
  <body>
    <article>
      <h1>Πόσο κάνει το Nissan GT-R στην Ελλάδα;</h1>
      <h2>Δεν υπάρχει πιο εμβληματικό Nissan από το GT-R, αναμφίβολα.</h2>
      <address><time datetime="2019-11-21T21:58:59+00:00">21 Nov 2019, 21:58</time> by <a rel="author">ΦΩΣ TEAM</a></address>
      <p>Δεν υπάρχει πιο εμβληματικό<b> Nissan</b> από το <b>GT-R</b>, αναμφίβολα. Τα Micra/Qashqai/X-Trail σήμερα και τα Sunny/Almera/Primera παλιότερα μπορεί να έφερναν τον κόσμο στις αντιπροσωπείες, όμως ένα αυτοκίνητο φρόντιζε διαχρονικά να ψηλώνει το ανάστημα της φίρμας από τη Γιοκοχάμα -είτε με το όνομα «Skyline», είτε απλά ως <b>GT-R</b> τη σήμερον ημέρα.</p>
      <p>Η τελευταία μετενσάρκωση του «Godzilla» βρίσκεται μαζί μας από το 2007 και ενδέχεται να μείνει στην παραγωγή μέχρι το 2027! Κάτι που σημαίνει ότι έχουμε ακόμα μπροστά μας καιρό να ασχολούμαστε με τις καταιγιστικές επιδόσεις του R35, όπως είναι η άτυπη ονομασία του GT-R. Ξεκίνησε την καριέρα του προκαλώντας την <b>Porsche 911 Turbo</b> μέσα στο σπίτι της (βλέπε Nurburgring) και με 485 άλογα από τον <b>twinturbo V6 </b>των <b>3.8 λίτρων.</b> Εν έτει 2019, ο <b>VR38DETT</b> έχει φτάσει στους <b>570 ίππους</b> στις <b>6.800 σ.α.λ.</b> και τα <b>637 Nm</b> στις <b>3.600 – 5.800 σ.α.λ.,</b> εξασφαλίζοντας τελική <b>315 χλμ./ώρα.</b></p>
      <p>Το πιο εντυπωσιακό στοιχείο του κορυφαίου Nissan, ωστόσο, είναι ο τρόπος που κατεβαίνει στον δρόμο η ισχύς. Η ηλεκτρονικά ελεγχόμενη και υπερσύγχρονη τετρακίνηση ATTESA E-TS παραλαμβάνει τη δύναμη του κινητήρα μέσω του 6τάχυτου αυτόματου κιβωτίου διπλού συμπλέκτη της BorgWarner και τη μετουσιώνει σε επιτάχυνση <b>2,7 δλ.</b> για το <b>0-100 χλμ./ώρα</b>, με την πλευρική επιτάχυνση να ξεπερνάει το 1G και την τελική ταχύτητα να αγγίζει τα 315 χλμ./ώρα. Κοινώς, το GT-R «εκτελεί» τόσο στην ευθεία όσο και τις στροφές, διαθέτοντας χώρο για τέσσερις επιβάτες, κερδίζοντας επάξια τον τίτλο του πιο πρακτικού και χρηστικού supercar παγκοσμίως. Πόσο κοστολογείται στα μέρη μας;</p>
      <p>Η βασική Black Edition τιμάται στις <b>176.500 ευρώ</b>, με τον εξοπλισμό να περιλαμβάνει ζάντες αλουμινίου 20 ιντσών της RAYS, ηχοσύστημα 11 ηχείων από τη Bose και δερμάτινα καθίσματα μεταξύ άλλων. Η επόμενη Prestige ανεβαίνει στις <b>180.750</b> και η κορυφαία Track, που περιλαμβάνει σφιχτότερο setup στην ανάρτηση και διαφορετικές ζάντες της RAYS φτάνει τις <b>188.750</b>. Αν σας φαίνονται πολλά, παραθέτουμε ευθύς αμέσως τον ανταγωνισμό.</p>
      <p>Ο άσπονδος εχθρός που ακούει στο όνομα Porsche 911 Turbo, ξεκινά από τις 262.400 ευρώ. Και μιλάμε για την απλή Turbo, όχι την S, που αποδίδει 540 ίππους και επιταχύνει στα 100 χλμ./ώρα από στάση εντός 3,0 δλ. Το έτερο γερμανικό supercar, το Audi R8 V10, ξεκινά ακόμα ψηλότερα: στις <b>272.400 ευρώ</b>, επίσης με <b>540 ίππους</b> από τον ατμοσφαιρικό<b> 5.2 V10 FSI</b> και <b>3,5 δλ.</b> για το <b>0-100 χλμ./ώρα</b>. Θα πρέπει να επιλέξει κάποιος την κορυφαία Plus, των 610 ίππων, για να κατέβει στα 3,0 δλ. της 911 Turbo – αλλά να ανέβει παράλληλα στις <b>306.500 ευρώ</b>. Με λίγα λόγια, το GT-R είναι φθηνότερο κατά 100.000 από την Porsche και το Audi (ακόμα πιο φτηνό συγκριτικά με την 911 Turbo S και το R8 Plus), ταχύτερο, μπορεί να φιλοξενήσει 4 επιβάτες και να προσφέρει ένα πορτμπαγκάζ 315 λίτρων!</p>
      <p>Πηγή: <a href="http://www.autogreeknews.gr/nea/polla-diafora/diafora-nea/poso-kanei-to-nissan-gt-r-stin-ellada">autogreeknews.gr</a></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/auto-moto/aytokinito/article/74126/nees-mercedes-gle-kai-gls-63-s-me-612-ippoys"/>
        <a href="https://www.fosonline.gr/auto-moto/aytokinito/article/74006/poio-aytokinito-einai-32-xronia-no1-stin-eyropi"/>
        <a href="https://www.fosonline.gr/auto-moto/aytokinito/article/74005/neo-kai-pio-spor-audi-e-tron-sportback-me-408-ippoys"/>
        <a href="https://www.fosonline.gr/auto-moto/aytokinito/article/74004/entyposiazei-to-neo-vw-id-space-vizzion"/>
        <a href="https://www.fosonline.gr/auto-moto/aytokinito/article/73785/ti-aytokinito-odigei-o-stefanos-tsitsipas"/>
        <a href="https://www.fosonline.gr/auto-moto/aytokinito/article/73784/vw-polo-tdi-se-xamiloteri-timi-gia-megisti-oikonomia"/>
      </related>
    </article>
  </body>
</html>