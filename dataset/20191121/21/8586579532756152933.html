<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/bestepedeki-hayalet-53985yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T21:00:00+00:00"/>
    <meta property="og:title" content="&quot;Beştepe'deki Hayalet&quot;"/>
    <meta property="og:description" content="Öncelikle bir konuyu belirteyim. Rahmi Turan iyi gazetecidir. Sıfırdan gazeteler ve stajyerlerden gazeteciler yetiştirmede liderdir.Hayata veda eden..."/>
  </head>
  <body>
    <article>
      <h1>"Beştepe'deki Hayalet"</h1>
      <address><time datetime="2019-11-21T21:00:00+00:00">21 Nov 2019, 21:00</time> by <a rel="author">Burhan AYERİ</a></address>
      <p>Öncelikle bir konuyu belirteyim. <b>Rahmi Turan</b> iyi gazetecidir. Sıfırdan gazeteler ve stajyerlerden gazeteciler yetiştirmede liderdir.</p>
      <p>Hayata veda eden Mithat Perin, Bediî Faik Akın ve Cihad Babanları saymazsak yaşayan en önemli iki duayenden biridir. Turan büyüğümün bir yazısı ortalığı karıştırdı.</p>
      <p>Şuna kesinlikle inanıyorum; <b>"Önemli bir CHP'li, Beştepe'de Erdoğan'la görüştü"</b> diyorsa inanırım. Şimdi merak konusu olan bu kişinin kimliği.</p>
      <p>
        <b>
          <u>Benim fikrimde</u>
        </b>
      </p>
      <p><b>Tarafsız Bölge</b>'de üstünde durulan konuların ilki<b> Özlem Zengin</b> ve <b>Engin Özkoç</b>'un Meclis'teki dalaşmalarıydı. Diğeri ise <b>"Operadaki Hayalet"</b>in Beştepe uyarlamasıydı.</p>
      <p>Özkoç'un, Zengin'e <b>"kadın dedi"</b>den Hanımefendiyi de birlikte kullandıya kadar <b>"havanda su dövüldü."</b> Burada yanlı değilim. Kaldı ki, Özlem Zengin iyi hukukçuluğu kadar cerbezeli bir siyasetçi.</p>
      <p>Meclis TV'den tüm kanallara yansıyan görüntülere dikkat ettinizse <b>Mehmet Metiner</b>'e asla ihtiyaç olmaz. Bence, hanımefendi her anlamda duruşu belli biri. Ortalığı karıştırıp, olayı büyütenler, <b>"yangından sonra nara atanlar."</b></p>
      <p>
        <b>
          <u>Ateşleyen</u>
        </b>
      </p>
      <p>Ağır tahrik unsuru ise Erdoğan'ın yüklenmesiydi. O gazı verdi mi, ortalık anız yangınına dönüşüyor. Ne kadar Ak Parti unvanlı varsa <b>"tuzu benden"</b> diye bağırıp topluca konuşuyorlar.</p>
      <p>
        <b>
          <u>Bağlanan bağlanana</u>
        </b>
      </p>
      <p><b>Ahmet Hakan Coşkun</b> için en şanslı program oldu diyebilirim. Bir yerde <b>"Beştepe'deki Hayalet kim"</b> bulmacasına cevap arandı. İlk akla gelen isim <b>Muharrem İnce</b> oldu. Telefon bağlantısı yapıldı. CHP'nin eski Cumhurbaşkanı adayının bir tek <b>"vallahi, billahi ben değilim"</b> demediği kaldı.</p>
      <p>Bu bağlantılar hız kesmedi. Önce Engin Özkoç ekrandan özür diledi. Peşinden Özlem Zengin'i dinledik. Kızgınlığının geçtiği belliydi. Aralarındaki sorunun bittiğini gayet net anladık.</p>
      <p>
        <b>
          <u>Ve mutlu son</u>
        </b>
      </p>
      <p>Bana göre biraz gecikmeli yapılan <b>Fahrettin Altun</b>'un açıklaması bütün polemiklere son verdi: <i>"Sayın Cumhurbaşkanımızın, Cumhurbaşkanlığı Külliyesi'nde 'CHP'li bir siyasetçiyle görüştüğü ve aralarında bu kişinin CHP Genel Başkanı olması yönünde bir diyalog geçtiği' iddiası tamamen gerçek dışıdır, hayal ürünüdür."</i></p>
      <p>Demek ki, şimdi kendini temize çıkarmak durumunda olan bir kişi kaldı; Rahmi Turan. Kamuoyu bekliyor.</p>
      <p>
        <b>
          <u>Kim kazandı</u>
        </b>
      </p>
      <p>Bütün gece tartışılan konuda öne sürülen iddiaları birbirine ekledim:</p>
      <p><b>Nazif Okumuş:</b> Beştepe'den Rahmi Turan'a devamlı bilgi aktaran kişiyi tanıyorum. Ancak Rahmi Turan adı geçen CHP'liyi açıklamazsa kalemini kırmak zorunda kalır.</p>
      <p>"Mehmet Metiner şimdilik haklı çıkmış gibi görünüyor."</p>
      <p><b>Özlem Gürses:</b> Gazetemin yazarı Rahmi Turan'la bağlantı kuramıyorum.</p>
      <p>Bu tartışmada geriye kalan kimlerin kazançlı çıktığıydı. Kemal Kılıçdaroğlu ilk sırada. Parti içi muhalefete gözdağı vermiş oldu.</p>
      <p>
        <b>
          <u>Yeni bir oyun</u>
        </b>
      </p>
      <p>R. Tayyip Erdoğan, Altun'un açıklamasını geciktirerek kendine kâr sağladı. Erdoğan'ın meşhur bir lafı vardı; <b>"Bunlara ara sıra çelik çomak oynatıyorum."</b> Rakip partiyi bir süreliğine de olsa gerdi. Bu seferkinin adı <b>"Amiral Battı." </b>Yalnız dikkat etmesi gerektiği inancındayım. Arada bir <b>torpil</b> yiyebilir.</p>
      <p>Arada gürültüye gidenleri de fark ettik. Bunlardan biri <b>M. İlker Yücel</b>'di. Aydınlık gazetesinin Genel Yayın Müdürü bir taraftan reklam yaptı. Diğer yandan şaşırttı. Üç yıl önce kendi gazetesinde yer alan haberi hatırlamadı. Belli ki Ahmet Hakan, <b>Doğu Perinçek</b>'i getirememişti. Yerine dublörü ile idare etmek zorunda kaldı.</p>
      <p>
        <u>
          <b>Aynı reklam</b>
        </u>
      </p>
      <p>+++</p>
      <p>İçinizde mutlaka aralara serpiştirilen reklamlara dikkat eden olmuştur. Sonunda <b>Ali Şen</b>'i de oynattılar. Hem de su damacanası çaldırtarak.</p>
      <p>Bu sahneler aklıma ilkokulda öğretilen şarkıyı getirdi:</p>
      <p>
        <b>"Boş fıçıdan neden bu kadar çok gürültülü ses çıkar."</b>
      </p>
      <p>Fenerbahçe'nin efsane yöneticisinin yerinde olsam bunu kabul etmez, fonda <b>"Ali Şen başkan, Fenerbahçe şampiyon" </b>tezahüratını isterdim.</p>
      <p>
        <u>
          <b>KARA ANIT</b>
        </u>
      </p>
      <p>NTV'nin <b>Gündem Masası</b>'nda <b>Mehmet Barlas</b>'ın yanına Prof. Dr. <b>Mithat Baydur</b> da ilave edilmişti. Tartışılan ekonomik batışların tarihçesini ilgiyle izledim. Aklıma, <b>Erich Maria Remarque</b>'ın <b>Kara Anıt</b>'ı geldi. Türkçeye çeviren <b>Esat Nermi Erendor</b>'du. Merhum hocam savaş sonrası Almanya'sını inanılmaz şekilde anlatır.</p>
      <p>Hesabı dolarla ödeyenlere, para üstünün çamaşır sepetine doldurulmuş marklarla getirilmesi gerçeği. Bir de bugünün Almanya'sına bakın...</p>
      <p>...</p>
      <p>GÜNÜN SÖZÜ</p>
      <p>Ümitle sallanırsak, rahat uyuruz. <b>Honoré de Balzac</b></p>
      <figure>
        <iframe src="https://www.youtube.com/embed/WaQeIptjJ0g" width="560" height="315" data-service="Youtube" scrolling="no"/>
      </figure>
    </article>
  </body>
</html>