<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260186/gennithike-proora-kindyneyse-na-pethanei-alla-ton-esose-i-agkalia-toy-didymoy-aderfoy-toy"/>
    <meta property="og:site_name" content="LiFO"/>
    <meta property="article:published_time" content="2019-11-21T21:38:00+00:00"/>
    <meta property="og:title" content="Γεννήθηκε πρόωρα, κινδύνευσε να πεθάνει αλλά τον έσωσε η αγκαλιά του δίδυμου αδερφού του"/>
    <meta property="og:description" content="Η μητέρα δυο πρόωρων διδύμων λέει πως η κατάσταση του ενός βελτιώθηκε όταν έβαλαν τον αδερφό του μέσα στην ίδια θερμοκοιτίδα"/>
  </head>
  <body>
    <article>
      <h1>Γεννήθηκε πρόωρα, κινδύνευσε να πεθάνει αλλά τον έσωσε η αγκαλιά του δίδυμου αδερφού του</h1>
      <h2>Η μητέρα δυο πρόωρων διδύμων λέει πως η κατάσταση του ενός βελτιώθηκε όταν έβαλαν τον αδερφό του μέσα στην ίδια θερμοκοιτίδα</h2>
      <address><time datetime="2019-11-21T21:38:00+00:00">21 Nov 2019, 21:38</time> by <a rel="author">NEWSROOM</a></address>
      <p>
        <b>Ένα πολύ πρόωρο βρέφος, που οι γιατροί νόμιζαν πως θα πεθάνει, παρουσίασε δραματική βελτίωση όταν έβαλαν τον <a href="https://www.lifo.gr/tags/%CE%B4%CE%AF%CE%B4%CF%85%CE%BC%CE%B1">δίδυμο αδερφό</a> του μέσα στην θερμοκοιτίδα του.</b>
      </p>
      <p>Η Hannah Zimunya πιστεύει πως ο γιος της Dylan έσωσε την ζωή του αδερφού του, Deiniol δίνοντάς του απλώς μια αγκαλιά όταν τα δίδυμα αδέρφια ενώθηκαν ξανά στο νοσοκομείο.</p>
      <p>Τα αγόρια από το Ρέξαμ της Ουαλίας γεννήθηκαν 15 εβδομάδες νωρίτερα και διακομίστηκαν εσπευσμένα σε μια μονάδα νεογνών στο Μπόλτον, περίπου 96 χιλιόμετρα μακριά. Η υγεία του Dylan βελτιώθηκε και μεταφέρθηκε πίσω στο Ρέξαμ αλλά εκείνη του Deiniol επιδεινώθηκε.</p>
      <figure>
        <img src="https://www.lifo.gr/uploads/image/1570518/prowra-didyma-agkalia-2.jpg"/>
      </figure>
      <p>Η 28χρονη μητέρα τους γέννησε πρόωρα τον Οκτώβριο του 2018 όταν ήταν 25 εβδομάδων έγκυος και παρά τις προσπάθειες των γιατρών στο νοσοκομείο του Ρέξαμ για να καθυστερήσουν τον τοκετό, τα δίδυμα γεννήθηκαν δυο ημέρες αργότερα.</p>
      <p>Ο Dylan ζύγιζε 900 γραμμάρια ενώ ο Deiniol γεννήθηκε ακόμη πιο λιποβαρής, ζυγίζοντας μόλις 700 γραμμάρια. Τα αγόρια μεταφέρθηκαν στο νοσοκομείο του Μπόλτον, την πλησιέστερη μονάδα για πρόωρα νεογνά με δυο διαθέσιμες θερμοκοιτίδες και έβαλε τα μωρά σε αναπνευστική υποστήριξη.</p>
      <p>Η Hannah, που έχει τρία ακόμη παιδιά με τον σύζυγό της Xavi, είπε: «Περιμέναμε πως τα αγόρια θα γεννηθούν νωρίς εφόσον ήταν δίδυμα, αλλά δεν νομίζω να περίμενε κανείς ή να είχε προετοιμαστεί για κάτι τέτοιο. Η όλη εμπειρία ήταν τρομακτική».</p>
      <figure>
        <img src="https://www.lifo.gr/uploads/image/1570519/prowra-didyma-agkalia-3.jpg"/>
      </figure>
      <p>Η κατάσταση του Dylan βελτιώθηκε και επέστρεψε στο Ρέξαμ, αλλά ο Deiniol παρέμεινε στο Μπόλτον, εξακολουθώντας να χρειάζεται μηχανική υποστήριξη με οξυγόνο στο 100% για να επιβιώσει και δεν έδειχνε κανένα σημάδι βελτίωσης.</p>
      <p>Όταν τα δίδυμα ήταν 14 εβδομάδων, το νοσηλευτικό προσωπικό φοβήθηκε πως η κατάσταση του Deiniol επιδεινωνόταν θανάσιμα και αποφάσισαν να φέρουν στο νοσοκομείο τον Dylan για να αποχαιρετίσει τον αδερφό του. Τα δίδυμα πέρασαν μόλις πέντε λεπτά μαζί στην θερμοκοιτίδα, έχοντας το ένα αγκαλιά το άλλο. Λίγες ώρες αργότερα η κατάσταση του Deiniol σταθεροποιήθηκε, και μείωσαν την υποστήριξη οξυγόνου στο 50%.</p>
      <p>«Ήταν εκπληκτικό, με κάποιον τρόπο ο Dylan, απλώς με το να είναι εκεί, κατάφερε να βοηθήσει τον Deiniol- τον έκανε καλύτερα. Δεν το περίμενα καθόλου, ούτε οι γιατροί και οι νοσοκόμες», λέει η μητέρα τους. Την επόμενη μέρα οι γιατροί πρότειναν να φέρουν ξανά τον Dylan για αγκαλιά. «Μέσα σε δυο μέρες, ο Deiniol ανέπνεε μόνος του. Ήταν θαύμα. Έσωσε την ζωή τους αδερφού του με μια αγκαλιά. Ήταν φανταστικό να το βλέπεις και έδειξε σε όλους μας πως δεν έπρεπε να τους είχαν χωρίσει εξαρχής», λέει η μητέρα των αγοριών.</p>
      <figure>
        <img src="https://www.lifo.gr/uploads/image/1570520/prowra-didyma-agkalia-4.jpg"/>
      </figure>
      <p>Ο Dylan βγήκε από το νοσοκομείο τον περασμένο Ιανουάριο και ο Deiniol ακολούθησε τον αδερφό του, επιστρέφοντας σπίτι τον Απρίλιο. Σήμερα εξακολουθεί να χρειάζεται οξυγόνο μέχρι να δυναμώσουν περισσότερο οι πνεύμονές του ώστε να αναπνέει μόνος του.</p>
      <p>Η μέθοδος του να τοποθετούν τα δίδυμα σε θερμοκοιτίδες μαζί σε μια προσπάθεια να βελτιωθεί η κατάσταση της υγείας τους εφαρμόζεται σε πολλά βρετανικά νοσοκομεία αλλά μέχρι στιγμής δεν υπάρχουν επιστημονικές αποδείξεις πως όντως υπάρχει όφελος.</p>
      <p>Με πληροφορίες από BBC</p>
    </article>
  </body>
</html>