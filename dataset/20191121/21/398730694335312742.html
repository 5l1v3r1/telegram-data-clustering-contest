<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/putin-vart-vapen-saknar-motstycke-i-varlden/"/>
    <meta property="og:site_name" content="DN.SE"/>
    <meta property="article:published_time" content="2019-11-21T21:07:28+00:00"/>
    <meta property="og:title" content="Putin: Vårt vapen saknar motstycke i världen"/>
    <meta property="og:description" content="Ryssland kommer snart att ha ett vapen ”som saknar motstycke i världen”."/>
  </head>
  <body>
    <article>
      <h1>Putin: Vårt vapen saknar motstycke i världen</h1>
      <address><time datetime="2019-11-21T21:07:28+00:00">21 Nov 2019, 21:07</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Ryssland kommer snart att ha ett vapen ”som saknar motstycke i världen”. Det sa Rysslands president Vladimir Putin när han på torsdagen överräckte medaljer till änkorna efter de militära forskare som omkom när en motor till vapnet exploderade tidigare i år. </b>
      </p>
      <p><a href="https://www.dn.se/nyheter/varlden/explosion-pa-rysk-militarbas-tva-doda/">Det var den 8 augusti i år</a> som sju män omkom i samband med en mystisk explosion inträffade utanför Severodvinsk där den ryska militären har ett område där nya vapen testas.</p>
      <p><b>Enligt den amerikanska</b> underrättelsetjänsten inträffade explosionen i samband med ett test av en prototyp till kryssningsmissilen Burevestnik, som Nato kallar SSC-X-9 Skyfall. Ett vapen som drivs av en kärnreaktor och som kan stanna i bana runt jorden under mycket lång tid.</p>
      <p>Efter olyckan uppmättes förhöjda halter av radioaktivitet i området.</p>
      <p>På torsdagen överräckte Rysslands president Vladimir Putin medaljer till de döda männens änkor vid ceremoni i Kreml. </p>
      <p>– Var och en av dem som får denna postuma uppskattning var en briljant och begåvad vetenskapsman, sa Putin till änkorna enligt ett pressmeddelande på <a href="http://kremlin.ru/events/president/news/62093">Kremls webbplats</a>.</p>
      <p><b>Presidenten talade också </b>stolt om det vapen som dödat männen. Ett vapen som Putin menade har ”de mest avancerade och utan jämförelse bästa tekniska lösningarna som är skapade för att säkra vårt oberoende, Rysslands säkerhet för årtionden, den värld våra barn ska leva i, för era barn att växa upp i”, skriver den ryska nyhetsbyrån <a href="https://www.interfax.ru/russia/685111">Interfax</a>.</p>
      <p>Putin kallade vapnet för ett vapen ”som saknar motstycke i världen” och lovade att vapnet nu ska fortsätta att utvecklas.</p>
      <p>– Det faktum att vi förfogar över en sådan teknik är i dag den främsta och mest tillförlitliga garantin för att det ska råda fred på planeten, sa Putin också.</p>
      <p>
        <b>Läs också:</b>
      </p>
      <p><a href="https://www.dn.se/nyheter/varlden/sa-forsoker-kreml-hemlighalla-sommarens-stora-karnolycka/">Så försöker Kreml hemlighålla sommarens stora kärnolycka</a> </p>
    </article>
  </body>
</html>