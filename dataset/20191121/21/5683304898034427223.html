<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/21/electroral-bond-furore-in-loksabha.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T21:39:00+00:00"/>
    <meta property="og:title" content="ഇലക്ടറൽ ബോണ്ട്: ഇരുസഭകളും സ്തംഭിപ്പിച്ച് പ്രതിപക്ഷം"/>
    <meta property="og:description" content="ന്യൂഡൽഹി ∙ ഇലക്ടറൽ ബോണ്ടും പൊതുമേഖല സ്ഥാപനങ്ങളുടെ വിറ്റഴിക്കലും കേന്ദ്രം സർക്കാരിന്റെ വൻ കോഴ ഇടപാടുകളാണെന്ന് ആരോപിച്ചു പ്രതിപക്ഷം പാർലമെന്റിന്റെ.ഇലക്ടറൽ ബോണ്ട്. loksabha. Sonia Gandhi. Malayalam News. Manorama Online.India News. National News. Malayalam News. Manorama Online"/>
  </head>
  <body>
    <article>
      <h1>ഇലക്ടറൽ ബോണ്ട്: ഇരുസഭകളും സ്തംഭിപ്പിച്ച് പ്രതിപക്ഷം</h1>
      <address><time datetime="2019-11-21T21:39:00+00:00">21 Nov 2019, 21:39</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ ഇലക്ടറൽ ബോണ്ടും പൊതുമേഖല സ്ഥാപനങ്ങളുടെ വിറ്റഴിക്കലും കേന്ദ്രം സർക്കാരിന്റെ വൻ കോഴ ഇടപാടുകളാണെന്ന് ആരോപിച്ചു പ്രതിപക്ഷം പാർലമെന്റിന്റെ ഇരുസഭകളും സ്തംഭിപ്പിച്ചു. ലോക്സഭയിൽ കോൺഗ്രസ് അധ്യക്ഷ സോണിയ ഗാന്ധിയാണ് ആദ്യം ഇറങ്ങിപ്പോയത്.</p>
      <p>അഴിമതി ഔദ്യോഗിക നടപടികളുടെ ഭാഗമാക്കിയെന്ന് വിഷയം അവതരിപ്പിച്ച കോൺഗ്രസ് എംപി മനീഷ് തിവാരി ആരോപിച്ചു. തിരഞ്ഞെടുപ്പു കടപ്പത്രത്തെക്കുറിച്ച് ബി.െക. ഹരിപ്രസാദ്, വനവകാശ നിയമത്തെക്കുറിച്ച് കെ.കെ. രാഗേഷ്, പൊതുമേഖല സ്ഥാപനങ്ങൾ വിറ്റഴിക്കുന്നതിനെതിരെ എളമരം കരീം എന്നിവർ നൽകിയ അടിയന്തര പ്രമേയ നോട്ടിസുകൾ തള്ളിയതിനു പിന്നാലെ രാജ്യസഭയിലും ബഹളമുണ്ടായി. ഇതോടെ ഉച്ചവരെ സഭ പിരിഞ്ഞു.</p>
      <p>ലോക്സഭയിൽ, പ്രധാനമന്ത്രിയുടെ ഓഫിസിനെക്കുറിച്ച് മനീഷ് തിവാരി പരാമർശിച്ചതോടെ സ്പീക്കർ ഓം ബിർല ഇടപെട്ടു. ആധികാരിക രേഖകളില്ലാതെയുള്ള പരാമർശങ്ങൾ ഒഴിവാക്കണമെന്നായിരുന്നു റൂളിങ്. എന്നാൽ, രേഖകളുടെ അടിസ്ഥാനത്തിലാണ് സംസാരിക്കുന്നതെന്നും ഇതു സഭയിൽ വയ്ക്കാൻ തയാറാണെന്നും മനീഷ് ആവർത്തിച്ചപ്പോൾ സ്പീക്കർ മൈക്ക് ഓഫ് ചെയ്ത് സംസാരിക്കാൻ അടുത്തയാളെ ക്ഷണിച്ചു. കോൺഗ്രസ് അംഗങ്ങൾ ബഹളം തുടരുന്നതിനിടെ സോണിയ സഭ വിട്ടിറങ്ങി. പിന്നാലെയാണ് മറ്റംഗങ്ങളും ഇറങ്ങിപ്പോയത്.അതേസമയം, സുപ്രിയ സുളെ അടക്കം എൻസിപി അംഗങ്ങൾ സഭയിൽ തുടർന്നതു കൗതുകമായി. </p>
      <p>നേരത്തെ ചോദ്യോത്തര വേള തുടങ്ങിയപ്പോൾ തന്നെ പ്രതിപക്ഷം മുദ്രാവാക്യവുമായി നടുത്തളത്തിലിറങ്ങിയിരുന്നു. </p>
      <p>
        <b>നടപടിയെടുക്കാതെ, അടവു മാറ്റി സ്പീക്കർ</b>
      </p>
      <p>∙ നടുത്തളത്തിൽ ഇറങ്ങിയാൽ നടപടിയുണ്ടാകുമെന്ന ലോക്സഭാ സ്പീക്കറുടെ മുന്നറിയിപ്പ് അവഗണിച്ച് പ്രതിപക്ഷം. പിന്നാലെ അനുനയ ശ്രമവുമായി സ്പീക്കർ. സഭാ നടപടി പുസ്തകം കാട്ടിയായിരുന്നു സ്പീക്കർ ഇന്നലെ പ്രതിപക്ഷത്തെ തണുപ്പിക്കാൻ ശ്രമിച്ചത്. ഇതിനും വഴങ്ങാതായതോടെ ചെയറിൽ നിന്ന് എഴുന്നേറ്റ് അനുനയ ശ്രമം തുടങ്ങി. ശൂന്യവേളയിൽ വിഷയം ചർച്ച ചെയ്യാമെന്നുമായിരുന്നു ഉറപ്പ്. </p>
      <p>താൻ പുതുമുഖമാണെന്നും മുതിർന്ന അംഗങ്ങളായ നിങ്ങൾ സഭയുടെ കീർത്തി ഉയർത്താൻ സഹായിക്കണമെന്നും സ്പീക്കർ ആവശ്യപ്പെട്ടു. ഇതിന്, നിങ്ങൾ ജൂനിയറോ സീനിയറോ അല്ല, സ്പീക്കറാണെന്ന് മറക്കരുതെന്നായിരുന്നു കോൺഗ്രസ് കക്ഷി നേതാവ് അധീർ രഞ്ജൻ ചൗധരിയുടെ മറുപടി.</p>
    </article>
  </body>
</html>