<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://deepika.com/nri/Pravasi_News.aspx?newscode=112908"/>
    <meta property="og:site_name" content="Deepika"/>
    <meta property="article:published_time" content="2019-11-21T21:52:00+00:00"/>
    <meta property="og:title" content="ആന്‍ഡ്രൂ രാജകുമാരന്‍ രാജകീയ ചുമതലകള്‍ ഒഴിയുന്നു"/>
    <meta property="og:description" content="ലണ്ടന്‍: ബ്രിട്ടനിലെ ആന്‍ഡ്രൂ രാജകുമാരന്‍ രാജകീയ ചുമതലകള്‍ ഒഴിയാന്‍ എലിസബത്ത് രാജ്ഞിയുടെ അനുമതി തേടി"/>
  </head>
  <body>
    <article>
      <h1>ആന്‍ഡ്രൂ രാജകുമാരന്‍ രാജകീയ ചുമതലകള്‍ ഒഴിയുന്നു</h1>
      <address><time datetime="2019-11-21T21:52:00+00:00">21 Nov 2019, 21:52</time> by <a rel="author">depika.com</a></address>
      <p>ലണ്ടന്‍: ബ്രിട്ടനിലെ ആന്‍ഡ്രൂ രാജകുമാരന്‍ രാജകീയ ചുമതലകള്‍ ഒഴിയാന്‍ എലിസബത്ത് രാജ്ഞിയുടെ അനുമതി തേടി. ജെഫ്രി എപ്സ്ററീന്‍ വിവാദം കണക്കിലെടുത്താണ് ഇങ്ങനെയൊരു തീരുമാനം.<br/><br/>യുഎസ് ഫിനാന്‍സറായ എപ്സ്ററീന്‍ ഉള്‍പ്പെട്ട ലൈംഗിക പീഡന വിവാദം പുറത്തുവന്നതോടെയാണ് ആന്‍ഡ്രൂ രാജകുമാരന്‍ പ്രതിരോധത്തിലായത്. രാജകുമാരന്‍റെ അടുത്ത സുഹൃത്താണ് എപ്സ്ററീന്‍.<br/><br/>ബിടി, ബാര്‍ക്ളേയ്സ് തുടങ്ങി ഇദ്ദേഹവുമായി ബന്ധമുണ്ടായിരുന്ന കമ്പനികളും യൂണിവേഴ്സിറ്റികളും സന്നദ്ധ സംഘടനകളും മറ്റും വിവാദത്തെത്തുടര്‍ന്ന് ബന്ധം അവസാനിപ്പിച്ചു മാറി നില്‍ക്കുകയായിരുന്നു.<br/><br/>മാസങ്ങളോളം വിവാദം നേരിട്ട യോര്‍ക്കിലെ ഡ്യൂക്ക് ഒടുവില്‍ ഇതില്‍ നിന്നു മോചനം തേടിയാണ് രാജകീയ ചുമതലകള്‍ ഒഴിയുന്നത്. ആരോപണവിധേയനായ എപ്സ്ററീനാകട്ടെ കഴിഞ്ഞ ഓഗസ്റ്റില്‍ ജീവനൊടുക്കുകയും ചെയ്തിരുന്നു.<br/><br/>എപ്സ്ററീന്‍റെ ഇരകളിലൊരാളായ വിര്‍ജീനിയ ജ്യോഫ്രി താന്‍ മൂന്നു വട്ടം രാജകുമാരനുമായി ലൈംഗിക വേഴ്ച നടത്താന്‍ നിര്‍ബന്ധിതയായിരുന്നു എന്നും വെളിപ്പെടുത്തിയിരുന്നു. ഇതു രാജകുമാരന്‍ നിഷേധിക്കുകയും ചെയ്തിരുന്നതാണ്.<br/><br/>ചുമതലകള്‍ ഒഴിയാനുള്ള രാജകുമാരന്‍റെ തീരുമാനം വ്യക്തിപരമാണെന്നും അതെക്കുറിച്ച് ബന്ധപ്പെട്ടവര്‍ ചര്‍ച്ച നടത്തി വരുകയാണെന്നും ബക്കിംഗ്ഹാം കൊട്ടാരം അറിയിച്ചു.<br/><br/><b>റിപ്പോർട്ട്: ജോസ് കുന്പിളുവേലിൽ</b></p>
      <related>
        <a href="https://deepika.com/nri/Pravasi_News.aspx?newscode=112910"/>
        <a href="https://deepika.com/nri/Pravasi_News.aspx?newscode=112909"/>
        <a href="https://deepika.com/nri/Pravasi_News.aspx?newscode=112908"/>
        <a href="https://deepika.com/nri/Pravasi_News.aspx?newscode=112907"/>
        <a href="https://deepika.com/nri/Pravasi_News.aspx?newscode=112897"/>
        <a href="https://deepika.com/nri/Pravasi_News.aspx?newscode=112896"/>
        <a href="https://deepika.com/nri/Pravasi_News.aspx?newscode=112888"/>
        <a href="https://deepika.com/nri/Pravasi_News.aspx?newscode=112887"/>
        <a href="https://deepika.com/nri/Pravasi_News.aspx?newscode=112886"/>
        <a href="https://deepika.com/nri/Pravasi_News.aspx?newscode=112885"/>
        <a href="https://deepika.com/nri/Pravasi_News.aspx?newscode=112884"/>
        <a href="https://deepika.com/nri/Pravasi_News.aspx?newscode=112883"/>
        <a href="https://deepika.com/nri/Pravasi_News.aspx?newscode=112864"/>
        <a href="https://deepika.com/nri/Pravasi_News.aspx?newscode=112863"/>
        <a href="https://deepika.com/nri/Pravasi_News.aspx?newscode=112862"/>
        <a href="https://deepika.com/nri/Pravasi_News.aspx?newscode=112850"/>
        <a href="https://deepika.com/nri/Pravasi_News.aspx?newscode=112849"/>
        <a href="https://deepika.com/nri/Pravasi_News.aspx?newscode=112848"/>
        <a href="https://deepika.com/nri/Pravasi_News.aspx?newscode=112844"/>
        <a href="https://deepika.com/nri/Pravasi_News.aspx?newscode=112838"/>
      </related>
    </article>
  </body>
</html>