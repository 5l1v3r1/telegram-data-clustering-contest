<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/kriti-ntoy-antiexoysiaston-sto-deltio-tis-neas-tileorasis/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-21T21:34:36+00:00"/>
    <meta property="og:title" content="Κρήτη: «Ντου» αντιεξουσιαστών στο δελτίο της Νέας Τηλεόρασης"/>
    <meta property="og:description" content="Αντιεξουσιαστές εισέβαλαν στο δελτίο της Νέας Τηλεόρασης Κρήτης, δηλώνοντας την αντίθεσή τους στις τελευταίες ανακοινώσεις του υπουργείου Προστασίας του"/>
  </head>
  <body>
    <article>
      <h1>Κρήτη: «Ντου» αντιεξουσιαστών στο δελτίο της Νέας Τηλεόρασης</h1>
      <address><time datetime="2019-11-21T21:34:36+00:00">21 Nov 2019, 21:34</time> by <a rel="author">Κώστας Παναγιωτάκης</a></address>
      <p>Αντιεξουσιαστές εισέβαλαν στο δελτίο της Νέας Τηλεόρασης Κρήτης, δηλώνοντας την αντίθεσή τους στις τελευταίες ανακοινώσεις του υπουργείου Προστασίας του Πολίτη. Το πανό που αναρτήθηκε πίσω από την παρουσιάστρια του δελτίου έγραφε: αλληλεγγύη σε πρόσφυγες και καταλήψεις.<br/>Εκείνη την ώρα μεταδόθηκε μάλιστα βίντεο με πολιτικό μήνυμα κατά της προειδοποίησης του υπουργού Προστασίας του Πολίτη Μιχάλη Χρυσοχοΐδη να εκκενωθούν τα δημόσια κτίρια που τελούν υπό κατάληψη εντός 15 ημερών.<br/>Το βίντεο είχε και εικόνες από υπό κατάληψη κτίριο στην παλιά πόλη των Χανίων. Αμέσως μετά συνεχίστηκε κανονικά η ροή του δελτίου ειδήσεων.<br/>Αναλυτικά, το μήνυμα:<br/>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</p>
      <p>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</p>
      <p>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</p>
      <p>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</p>
      <p>Ραντεβού στους δρόμους.</p>
      <p>Συνέλευση Αλληλεγγύης σε Καταλήψεις και Πρόσφυγες</p>
      <p>ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ».</p>
      <p>Υπενθυμίζεται ότι διορία 15 ημερών για την εκκένωση των καταλήψεων έχει δώσει το υπουργείο Προστασίας του Πολίτη, με ανακοίνωσή του, θέτοντας τελεσίγραφο, είτε τα υπό κατάληψη κτήρια είναι ιδιωτικά είτε δημόσια.</p>
      <p>Σύμφωνα με το υπουργείο, όσοι παράνομα έχουν καταλάβει κτήρια καλούνται να τα εκκενώσουν, ενώ, εάν στις καταλήψεις στεγάζονται πρόσφυγες ή μετανάστες, να ενημερωθούν ότι θα μεταφερθούν σε κέντρα στην ενδοχώρα.</p>
      <figure>
        <iframe src="https://www.youtube.com/embed/uxEw7xobaW8" width="797" height="448" data-service="Youtube" scrolling="no"/>
      </figure>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/oikonomia/ayto-einai-to-koinoniko-merisma-toy-dekemvrioy-i-katanomi-ton-400-ek-eyro/"/>
        <a href="https://www.aftodioikisi.gr/ipourgeia/dimosio-poioi-ypalliloi-tha-metakinithoyn-stoys-ota-amp-pote/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/proslipseis/ypes-proslipseis-2020-eidiki-egkyklios-gia-toys-ota/"/>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
      </related>
    </article>
  </body>
</html>