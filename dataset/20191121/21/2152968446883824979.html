<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/21/seishelite-krasivite-ostrovi-s-ujasen-problem-s-heroina.430370"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T21:00:00+00:00"/>
    <meta property="og:title" content="Сейшелите – красивите острови с ужасен проблем с хероина"/>
    <meta property="og:description" content="10% от населението на държавата е пристрастено към наркотиците | Dnes.bg"/>
  </head>
  <body>
    <article>
      <h1>Сейшелите – красивите острови с ужасен проблем с хероина</h1>
      <h2>10% от населението на държавата е пристрастено към наркотиците</h2>
      <address><time datetime="2019-11-21T21:00:00+00:00">21 Nov 2019, 21:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Сейшелските острови са Рай за хората, които обичат слънцето, морето и пясъка. Всяка година 360 хил. туристи пътуват до красивото кътче за почивката на живота си. Но отвъд цветните коралови рифове, частни острови, скъпи бутици, морски курорти и блясък, една малка нация се бори с епидемия в невероятни размери.</p>
      <p>Между 5000 и 6000 души от населението на Сейшелите, което наброява 94 хил., е пристрастено към хероина. Това прави 10% от населението на островите. Те са на първо място в целия свят по употреба на хероин на глава на населението.</p>
      <p>Джед Лесперанс е на 20 години, когато за пръв път започва да използва наркотици. Сега той е на 34.</p>
      <p>"Започнах да пуша марихуана с приятелите си от време на време. В началото беше забавно. Но след време преминах на хероин и той започна да превзема живота ми. Пушех хероин по два-три пъти на ден, дори крадях от баба си, за да плащам за вредния си навик. Само за няколко седмици бях пристрастен“, разказва Лесперанс пред BBC.</p>
      <p>Хероинът преминава дълъг път от Централна Азия, най-вече Афганистан, за да стигне до Сейшелите. Държавата е съставена от 115 острова, което прави границите й много трудни за охрана. Така наркотиците лесно биват доставяни.</p>
      <p>Но вместо да обявят война на наркотиците и да направят голяма част от населението престъпници, властите в страната предприемат португалския метод за борба със зависимостите. Те обявяват пристрастяването за хронична болест, която трябва да се лекува.</p>
      <p>Програмата започва през 2017 година, а пристрастените могат да избират между интензивна програма със стационарно лечение и детоксикация или по-лека програма, която се фокусира върху намаляване на вредите. И в двата случая записалите се получават физическа и психическа помощ.</p>
      <p>"Засега имаме 2000 човека, които са се записали. 68% от тях вече са успешно заети“, казва  Лесперанс. Той също се възползва от тези програми. Всеки ден той се отбива в една от подвижните станции за метадон – бели ванове с медицински сестри вътре, които дават на пациентите си правилната доза от лекарството.</p>
      <p>Десетки се нареждат пред отворените прозорци на автомобила, държейки лични карти в ръка.  Имената им, датата и времето, в което са дошли се записва в специална таблица. След това дозата метадон им се предава. <br/>Лесперанс е чист от три месеца. Сега той работи като сладкар в петзвезден хотел на най-големият остров на Сейшелите – Махе.</p>
      <p>"Откакто съм част от програмата, имам много повече стабилност и това ми дава воля да не се отказвам“, заявява той.</p>
      <p>Мишел Сабъри, която помага за убеждаването на пристрастените да се включат в рехабилитационни програми, се съгласява, че „Ласперанс е съвсем различен човек".</p>
      <p>"Когато за първи път дойде при нас, той беше много слаб и нямаше надежда. Сега е много по-здрав и може да работи всеки ден. Горди сме с това, което постигна“, казва тя.</p>
      <p>След като получат своя метадон, много от зависимите остават да си поговорят едни с други и да споделят опит, преди да се върнат обратно на работа или у дома.</p>
      <p>Една от добоволките е Левина Мосс. Тя също някога е била пристрастена към хероина, но е успяла да се измъкне от клопката му. Сега помага на другите да направят същото.</p>
      <p>"Започнах да взимам хероин на 17 години. Моят приятел тогава беше дилър и никога не трябваше да плаща за наркотиците“, спомня си тя. Дълги години тя е пристрастена към дрогата, но един ден решава, че достатъчно дълго е била неин роб. Напуска приятеля си и баща на нейните деца преди 11 години и не е докосвала хероин от тогава.</p>
      <p>"Мисля, че е важно да получаваш подкрепа от хора, които са били в подобна ситуация, защото те разбират какво е да си от другата страна. Хероиновата епидемия е заразила толкова много хора в страната ми. Най-правилното нещо е да си открит и да се изправиш срещу проблемите, които са около нас“, казва Мосс.</p>
      <p>Заради рехабилитационните програми, хероинът на Сейшелите е поевтинял. Преди цената му е била 1000 рупи или около 73 долара. Днес е едва 30 рупи. За това дилърите трябва да се адаптират – те започват да предлагат нови наркотици, пристрастяването към които не може да се лекува с метадон.</p>
      <p>Но от организациите, които помагат на зависимите, са категорични, че ще успеят да се адаптират и към тази опасност, която дебне иззад ъгъла.</p>
    </article>
  </body>
</html>