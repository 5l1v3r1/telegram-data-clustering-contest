<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100011/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AA%D8%AE%D8%B5%D8%B5%DB%8C-Golnext-2019"/>
    <meta property="og:site_name" content="ایسنا"/>
    <meta property="article:published_time" content="2019-11-21T21:52:59+00:00"/>
    <meta property="og:title" content="آغاز به کار نمایشگاه تخصصی Golnext 2019"/>
    <meta property="og:description" content="ایسنا/گلستان نهمین نمایشگاه تخصصی کامپیوتر، ماشین های فناوری اطلاعات و ارتباطات، رسانه های دیجیتال، بانکداری الکترونیک، بیمه و تراکنش با عنوان Golnext 2019 در گرگان آغاز به کار کرد."/>
  </head>
  <body>
    <article>
      <h1>آغاز به کار نمایشگاه تخصصی Golnext 2019</h1>
      <address><time datetime="2019-11-21T21:52:59+00:00">21 Nov 2019, 21:52</time> by <a rel="author">سیدحسین حسینی</a></address>
      <p>ایسنا/گلستان نهمین نمایشگاه تخصصی کامپیوتر، ماشین های فناوری اطلاعات و ارتباطات، رسانه های دیجیتال، بانکداری الکترونیک، بیمه و تراکنش با عنوان Golnext 2019 در گرگان آغاز به کار کرد.</p>
      <p>نمایشگاه تخصصی Golnext 2019 با حضور بیش از ۷۰ شرکت دولتی، خصوصی و استارتاپ از استان های خراسان شمالی، تهران، خراسان رضوی، همدان و گلستان از پنجشنبه ۳۰ آبان ماه به مدت چهار روز در محل دائمی نمایشگاههای بین المللی استان گلستان دایر است.</p>
      <p>این شرکت ها در زمینه فناوری اطلاعات، مخابرات، آی تی، دولت الکترونیک، سیستم های امنیتی و حفاظتی، خدمات ارتباطات ثابت، اپراتورهای تلفن همراه، بانک، بیمه، بورس، برنامه نویسی و طراحی وب و ثبت دامنه، بسته های آموزشی، امور سینمایی، انیمیشن و گرافیک، نرم افزار، برق و الکترونیک، برنامه ها و تلفن هوشمند فعالیت دارند.</p>
      <p>استاندار گلستان شامگاه پنجشنبه در مراسم افتتاحیه این نمایشگاه، گفت: در عصری زندگی می کنیم که اگر به دنبال تکنولوژی و فناوری اطلاعات نرویم، او خود را بر ما تحمیل خواهد کرد.</p>
      <p>هادی حق شناس بیان کرد: حمایت از استارت آپ ها و شرکت های دانش بنیان، منجر به ارتقاء سطح زندگی مردم، اشتغال و توسعه پایدار خواهد شد و نفع ما در این است که شرکت های دیجیتالی را تقویت کنیم.</p>
      <p>وی تصریح کرد: صرفه‌جویی در وقت، هزینه و انرژی از جمله مزایای استفاده از حوزه های فناوری اطلاعات است.</p>
      <p>انتهای پیام</p>
    </article>
  </body>
</html>