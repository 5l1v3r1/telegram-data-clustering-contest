<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/krymskym-suddiam-iaki-vynosyly-vyrok-u-spravi-26-liutoho-povidomyly-pro-pidozru-203257.html"/>
    <meta property="og:site_name" content="5 канал"/>
    <meta property="article:published_time" content="2019-11-21T21:19:00+00:00"/>
    <meta property="og:title" content="Кримським &quot;суддям&quot;, які виносили вирок у справі &quot;26 лютого&quot;, повідомили про підозру"/>
    <meta property="og:description" content="&quot;Правоохоронці&quot; під час &quot;слідства&quot; стверджували, що саме проукраїнськи налаштовані учасники мітингу нібито організували масові заворушення 26 лютого"/>
  </head>
  <body>
    <article>
      <h1>Кримським "суддям", які виносили вирок у справі "26 лютого", повідомили про підозру</h1>
      <address>
        <time datetime="2019-11-21T21:19:00+00:00">21 Nov 2019, 21:19</time>
      </address>
      <p>Двом колишнім суддям Апеляційного суду АР Крим, які перейшли на сторону окупаційної влади, повідомлено про підозру за фактами кримінального переслідування учасників проукраїнського мітингу, що відбувався біля Верховної Ради АР Крим 26 лютого 2014 року.</p>
      <p>Про це повідомляє <a href="https://ark.gp.gov.ua/ua/news.html?_m=publications&amp;_c=view&amp;_t=rec&amp;id=261501&amp;fbclid=IwAR1Gl_ydZMEh6-A73s4ZxFScpZNUTV4cpB88mARZS6nw6K4mWjtY1nUxSng">прес-служба Прокуратури АР Крим</a>.</p>
      <blockquote>"День 26 лютого 2014 року став днем опору Криму російській окупації. Під стінами Верховної Ради автономії пройшов мітинг на підтримку територіальної цілісності України. У результаті сутичок двоє людей загинули. З того моменту на півострові розпочались незаконні, політично вмотивовані переслідування українських громадян, які відкрито виступали проти окупації півострова", – зазначив прокурор АР Крим Ігор Поночовний.</blockquote>
      <p>Уточнюється, "правоохоронці" під час "слідства" стверджували, що саме проукраїнськи налаштовані учасники мітингу нібито організували масові заворушення 26 лютого. Згодом за вказаними "фактами" пред’явили обвинувачення одному з керівників Меджлісу та іншим активістам.</p>
      <p>У відомстві нагадали, що за результатами судового розгляду, окупаційні "судді" незаконно винесли вирок, яким керівника Меджлісу визнано винним в організації масових заворушень, яких останній не вчиняв.</p>
      <p>"Зазначені дії "суддів" були першими проявами реалізації політики переслідування українців в Криму, яка, на жаль, триває й досі", – підсумував Ігор Поночовний.</p>
      <p>
        <i>Як повідомляв 5.ua, 29 січня 2015 року в анексованому Криму затримали заступника голови Меджлісу кримськотатарського народу Ахтема Чийгоза за підозрою в начебто <a href="http://www.5.ua/okypaciya-krimy/sud-okupantiv-zvynuvatyv-akhtema-chyihoza-v-orhanizatsii-masovykh-zavorushen-103596.html">організації та участі в масових заворушеннях 26 лютого 2014 року.</a> У цій же справі 15 квітня заарештували Алі Асанова. Мустафу Дегерменджи затримали 7 травня в селі Грушівка під Судаком. Нагадаю, 26 лютого 2014-го поблизу парламенту півострова зібрався масштабний мітинг. Щонайменше 10 тисяч кримських татар прийшли виступити проти можливих сепаратистських рішень Верховної Ради Автономії. Водночас мітингувати прийшли і проросійські активісти. Між опонентами сталися сутички. Загинули двоє людей.</i>
      </p>
    </article>
  </body>
</html>