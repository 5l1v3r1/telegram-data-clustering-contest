<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/irina_bilik_priyshla_na_svitskiy_zahid_z_dmitrom_kolyadenkom_foto_n1237648"/>
    <meta property="og:site_name" content="24 Канал"/>
    <meta property="article:published_time" content="2019-11-21T21:16:00+00:00"/>
    <meta property="og:title" content="Ірина Білик прийшла на світський захід з Дмитром Коляденком: фото"/>
    <meta property="og:description" content="Українська співачка Ірина Білик та її колишній бойфренд Дмитро Коляденко підігріли цікавість журналістів до особистого життя. На святковому заході журналу Viva! знаменитості разом позували перед камерами."/>
  </head>
  <body>
    <article>
      <h1>Ірина Білик прийшла на світський захід з Дмитром Коляденком: фото</h1>
      <address><time datetime="2019-11-21T21:16:00+00:00">21 Nov 2019, 21:16</time> by <a rel="author" href="https://24tv.ua/yuliya_mihaylova_tag5684/" target="_blank">Юлія Михайлова</a></address>
      <p>
        <b>Українська співачка Ірина Білик та її колишній бойфренд Дмитро Коляденко підігріли цікавість журналістів до особистого життя. На святковому заході журналу Viva! знаменитості разом позували перед камерами.</b>
      </p>
      <p>Для світської події Ірина Білик обрала досить екстравагантний образ. Перед камерами артистка красувалась у червоній сукні з прозорою спідницею, чорному подовженому піджаку, червоних чоботах і капелюсі. А от Дмитро Коляденко постав у чорному вбранні з яскравим декором та кросівках. Обидвоє зірок мали головні убори, які додали особливого стилю їхньому вигляду. </p>
      <blockquote>Читайте також: <a href="https://24tv.ua/lifestyle/dmitro_kolyadenko_poyasniv_chomu_zaproponuvav_odruzhitis_irini_bilik_n1163496">Дмитро Коляденко пояснив, чому запропонував одружитись Ірині Білик</a></blockquote>
      <figure>
        <img src="https://24tv.ua/resources/photos/news/620_DIR/201911/1237648_10182851.jpg?201911205518"/>
        <figcaption>Ірина Білик з Дмитром Коляденком / Viva!</figcaption>
      </figure>
      <p>Проте не вбрання зірок найбільше привернуло увагу журналістів LifeStyle 24. Днями Ірина Білик у мережі опублікувала допис, у якому натякнула на кризу у сімейному житті з фотографом Асланом Ахмадовим. </p>
      <p>"Зрозуміла, як багато у мене сильних жінок і дівчат в підписниках, їм не потрібно півзаходів: якщо любов, то вся без залишку, якщо штамп в паспорті, то неодмінно з любов'ю. Які ви в мене молодці! Теж вважаю, що потрібно брати все і не задовільнятися чимось одним. Чи не розмінювати себе на шлюб без кохання. А ось буває так, що люди вже не люблять один одного, але все одно не розлучаються. Іноді через матеріальні вигоди, але частіше – через дітей. А ви змогли б через дитину наплювати на почуття і жити з некоханою людиною?" – написала Ірина Білик, чим збентежила чимало українців. </p>
      <h3>Що відомо про стосунки Ірини Білик та Дмитра Коляденка</h3>
      <p>Ірина Білик та Дмитро Коляденко були зарученими і будували стосунки в громадянському шлюбі. Упродовж 4 років хореограф жив зі своєю коханою в одному помешканні та публічно зізнавався їй у коханні. Однак у 2006 році цей роман завершився гучним скандалом, який зірки довгий час не могли погасити. І все ж Ірині Білик та Дмитру Коляденку вдалось налагодити дружні стосунки.</p>
      <p>Наразі співачка заміжня та виховує 3-річного сина Табріза, якого народила сурогатна мама. Її чоловік, фотограф Аслан Ахмадов, часто перебуває в Росії, тому з Іриною Білик він може не бачитись місяцями. Відтак, за словами хореографа, він намагається розрадити свою екскохану, а на початку червня 2019 року <a href="https://24tv.ua/lifestyle/eks_cholovik_irini_bilik_vdruge_poklikav_yiyi_zamizh_nespodivane_video_n1160879">Дмитро Коляденко публічно освідчився їй.</a> </p>
      <p>"Вона реально самотня! Її чоловік в Росії, вони не бачаться місяцями. Якось їй дзвоню: "Біличка, а поїхали на шопінг?". І вона приїхала. Ми пішли в супермаркет, в якому я купив їй продукти. За все заплатив на касі, а вона просто сказала: "Колядеша, зідзвонимось"... Це ж моя бойова подруга! Маю право і каблучки дарувати, і розважати її. У нас же є своя історія. Я любив цю жінку, люблю і буду продовжувати любити", – заявив Дмитро Коляденко.</p>
      <p>Освідчення хореограф влаштував під час церемонії Miss Blonde Ukraine-2019. Це вже вшосте Дмитро Коляденко кличе Ірину Білик заміж. Однак вона, як і в попередні рази, каблучку взяла, однак згоди на весілля не дала та продовжила спільно з Асланом Ахмадовим виховувати сина. </p>
      <figure>
        <img src="https://24tv.ua/resources/photos/news/620_DIR/201911/1237648_10183015.jpg?201911211235"/>
        <figcaption>Ірина Білик з чоловіком та сином / Instagram / @bilyk_iryna</figcaption>
      </figure>
    </article>
  </body>
</html>