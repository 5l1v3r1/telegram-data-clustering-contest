<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198198/akraia-syntiritikoi-anikanoi-kai-xediantropoi-epithesi-tsipra-se-kyvernisi-apo-ti-nikaia"/>
    <meta property="og:site_name" content="CNN.gr"/>
    <meta property="article:published_time" content="2019-11-21T21:00:37+00:00"/>
    <meta property="og:title" content="«Ακραία συντηρητικοί, ανίκανοι και ξεδιάντροποι»: Επίθεση Τσίπρα σε κυβέρνηση από τη Νίκαια"/>
    <meta property="og:description" content="Με τέσσερις σκληρούς όρους: « ακραία συντηρητικοί, ακραία νεοφιλελεύθεροι, ανίκανοι και ξεδιάντροποι », χαρακτήρισε την κυβέρνηση ο Αλέξης Τσίπρας ,..."/>
  </head>
  <body>
    <article>
      <h1>«Ακραία συντηρητικοί, ανίκανοι και ξεδιάντροποι»: Επίθεση Τσίπρα σε κυβέρνηση από τη Νίκαια</h1>
      <h2>Με τέσσερις σκληρούς όρους: «ακραία συντηρητικοί, ακραία νεοφιλελεύθεροι, ανίκανοι και ξεδιάντροποι», χαρακτήρισε την κυβέρνηση ο Αλέξης Τσίπρας, αναπτύσσοντας γύρω από αυτούς την ομιλία του στην ανοικτή συνέλευση με πολίτες στη Νίκαια.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1ABT22870.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1ABT23047.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1ABT23389.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1DSCF7252.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1DSCF6919.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1DSCF6752.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/21/19384/photos/full/1DSCF6846.jpg"/>
          <figcaption>Ο Αλέξης Τσίπρας στη Νίκαια</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:00 , 21 November 2019 - 23:57</p>
      <p>Από τον Πολυχώρο «Μάνος Λοΐζος», ο πρόεδρος του ΣΥΡΙΖΑ έδωσε ιδιαίτερη έμφαση στη μεσαία τάξη, εκτιμώντας ότι «πολύ σύντομα θα συνειδητοποιήσει τη <b>μεγάλη κοροϊδία του κ. Μητσοτάκη»</b>. Στα στιγμιότυπα της εκδήλωσης και ο διάλογος που είχε με μια κάτοικο της Νίκαιας, η οποία, την ώρα που ο κ. Τσίπρας μιλούσε για τη μεσαία τάξη, του είπε: «<b>εγώ είμαι η μεσαία τάξη</b>», με εκείνον να της απαντά χιουμοριστικά: «Εσύ είσαι η μεσαία τάξη; Χαίρομαι που σε γνωρίζω, <b>σε έψαχνα τόσο καιρό</b>...».</p>
      <p>Ο κ. Τσίπρας κάλεσε τον κόσμο «<b>να δημιουργήσουμε ένα κόμμα μαζικό και συμμετοχικό</b>». Είπε ότι η κυβέρνηση του πέτυχε τη μεγάλη μάχη της εξόδου από το μνημόνιο και τη βαριά επιτροπεία, αν και έχασε μικρότερες μάχες. «Τώρα όμως ήρθε η στιγμή να δώσουμε ακόμα μια μεγάλη μάχη, για την ταυτότητα της χώρας: Θέλουμε η Ελλάδα να είναι χώρα συνώνυμο του συντηρητισμού, του σκοταδισμού, της οπισθοδρόμησης ή συνώνυμο της δημοκρατίας, της ελευθερίας, της προόδους, της κοινωνικής δικαιοσύνης;», σημείωσε, καλώντας τους πολίτες «<b>σε μια μεγάλη πορεία όχι μόνο ανασυγκρότησης της μεγάλης δημοκρατικής και προοδευτικής παράταξης, αλλά της χώρας».</b></p>
      <p>Ανέφερε ότι στις 7 Ιουλίου «είχαμε την παλινόρθωση ενός πολιτικού καθεστώτος και πολιτικού προσωπικού που έχει τη βασική ευθύνη για την χρεοκοπία της χώρας» και που «απ' ό,τι φαίνεται έχει αποφασίσει να κυβερνήσει τη χώρα με σχέδιο ακραία νεοφιλελεύθερο και ακραία συντηρητικό».</p>
      <p>Ο κ. Τσίπρας είπε ότι δεν θα διστάσει να χαρακτηρίσει με τέσσερις όρους «αυτούς που μας κυβερνούν: <b>ακραία συντηρητικοί, ακραία νεοφιλελεύθεροι, ανίκανοι και ξεδιάντροποι»</b>, αναπτύσσοντας εν συνεχεία γιατί υποστηρίζει τον καθέναν από αυτούς.</p>
      <p>Συγκεκριμένα, όσον αφορά στον «ακραίο νεοφιλελευθερισμό», κατηγόρησε την κυβέρνηση ότι «αντέγραψε τις επιταγές του ΣΕΒ και όλα τα αιτήματα που έφερναν από την πίσω πόρτα του Μαξίμου μέσω της τρόικας και τις πέρασε με νυχτερινή τροπολογία και έναν ‘αναπτυξιακό' νόμο».</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftsiprasalexis%2Fvideos%2F2595282520563594%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Ο ΣΥΡΙΖΑ, είπε, μείωσε την ανεργία δέκα μονάδες και ο εργαζόμενος ένιωσε μια ασφάλεια, «σήμερα βλέπουμε ότι κράτος είναι ο νόμος του ισχυρού και αυτό είναι στροφή προς τα πίσω για τη χώρα». Σχολίασε ότι «η <b>μεσαία τάξη δεν έχει ακόμα συνειδητοποιήσει τι έρχεται,</b> ακόμα προσδοκά, περιμένει, πίστεψε την ‘καραμέλα' ότι ο ΣΥΡΙΖΑ κοιτάζει μόνο τους αδύναμους ("τιμή μας και καμάρι μας που στηρίξαμε τους πιο αδύναμους και μάλιστα στην πιο δύσκολη δημοσιονομική περίοδο") και δεν ασχολείται με τους μεσαίους».</p>
      <p>Διερωτήθηκε όμως <b>πού είναι αυτές οι μεγάλες ελαφρύνσεις που έλεγε προεκλογικά η ΝΔ</b>. Την κατηγόρησε ότι έδωσε 200 εκατ. στον ΕΝΦΙΑ για να μειωθούν όμως 30% και για τα υψηλά βαλάντια και πως οι «περιβόητες ελαφρύνσεις στη φορολογία στη μεσαία τάξη θα είναι 17 ευρώ το χρόνο» και πως την ίδια στιγμή η επιβάρυνση της μέσης οικογένειας από την αύξηση των τιμολογίων της ΔΕΗ είναι 100 ευρώ τον χρόνο.</p>
      <blockquote>«Το χειρότερο είναι αυτό που έρχεται, η μεταρρύθμιση του ασφαλιστικού που γίνεται αναιτιολόγητα και που θα οδηγήσει ξανά σε ένα σύστημα με κλάσεις, όπου για τους μη μισθωτούς, για τους ελεύθερους επαγγελματίες, για τη μεσαία τάξη θα έχουμε επιστροφή σε καθεστώς που το 80% εξ αυτών θα πληρώνουν πολύ περισσότερα σε εισφορές».</blockquote>
      <p>Εξηγώντας την κατηγορία του για «<b>ακραία συντηρητικούς»</b>, κ. Τσίπρας ανέφερε ότι ζούμε σε «<b>περίοδο εξαιρετικά σκοτεινή</b>», παραπέμποντας στα γεγονότα με τους κινηματογράφους, το κλαμπ στο Γκάζι, τα «επικοινωνιακά σόου στα Εξάρχεια», «τις εικόνες με τους φοιτητές, όχι τους μπαχαλάκηδες, περικυκλωμένους από δυνάμεις καταστολής», την «πρωτοφανή επίθεση σε συγγενείς παιδιών που είχαν προσαχθεί, στην αυλή της Ευελπίδων». Με αφορμή δημοσίευμα είπε ότι η αστυνομία «κατ΄εντολή του <b>νεοδεξιού κ. Χρυσοχοΐδη, αλλά πολύ αδέξιου νεοδεξιού, βάζει κοριούς σε οχήματα ανυποψίαστων».</b></p>
      <p>Σχολίασε ότι σε άλλη χώρα, θα ήταν μέγα σκάνδαλο, αλλά στην Ελλάδα «σιωπή των αμνών». «Είμαστε τελικά Ευρώπη; Μήπως πρέπει κι εμείς να προσχωρήσουμε στο κίνημα των ‘μενουμευρωπαίων; Θέλουμε να γίνουμε Ευρώπη, αλλά Ευρώπη σημαίνει δικαιώματα και πλουραλισμό».</p>
      <p>«Πήγα στην πορεία του Πολυτεχνείου και κόντεψαν να με φάνε», σχολίασε, για να τονίσει ότι «θα είμαστε μέσα στους αγώνες, δίπλα στους νέους και τους εργαζόμενους» και «ας το ξεχάσουν, αν νομίζουν ότι ο ΣΥΡΙΖΑ θα γίνει κόμμα του χεριού τους». «Να είστε σίγουροι», είπε, «ο λαός θα δώσει λύση σε αυτό που συμβαίνει».</p>
      <p>Ο κ. Τσίπρας κατηγόρησε την κυβέρνηση για <b>«ανικανότητα» επικεντρώνοντας στο Προσφυγικό, που «αποδεικνύει ότι δεν είναι μόνο ακραία δεξιά αλλά και ακραία αδέξιοι».</b></p>
      <p>Είπε ότι η κυβέρνηση ΣΥΡΙΖΑ παρέδωσε τη<b> Μόρια με 5.300 πρόσφυγες και πως τώρα είναι 15.000</b>. Είπε ότι είναι δύσκολο ζήτημα, όμως «για την αντιμετώπιση του χρειάζεται ικανότητα, πολιτική βούληση, να μην είσαι εγκλωβισμένος στην ρητορική σου». «Πώς να πείσει ο κ. Μητσοτάκης τώρα τους περιφερειάρχες του ,όταν ο ίδιος προεκλογικά μαζί τους έλεγε ότι το προσφυγικό το δημιούργησε ο ΣΥΡΙΖΑ και ότι οι μετεγκαταστάσεις δεν είναι λύση;», σχολίασε, για να προσθέσει ότι ο πρωθυπουργός <b>«είναι όμηρος της ακραίας λογικής που καλλιέργησε το προηγούμενο διάστημα».</b></p>
      <p>Είπε ότι ο κ. Μητσοτάκης «πέφτει από το ένα λάθος στο άλλο» και χαρακτήρισε τα <b>κλειστά κέντρα ως «φυλακές» που θα χωράνε 5.000 ανθρώπους</b>. Ανέφερε ότι σε σημερινό δημοσίευμα είδε ότι η εγκατάσταση που παρουσίασε χτες ο υφυπουργός Άμυνας αντιστοιχεί στον χάρτη σε ένα ακατοίκητο νησί, για να σχολιάσει: «Αυτό είναι το σχέδιο για την αντιμετώπιση του προσφυγικού; Αν ναι<b>, μήπως θα έπρεπε ο κ. Μητσοτάκης να κάνει αίτηση να ενταχθεί στην ομάδα του Βίσεγκραντ;</b>». «Θα είμαστε εδώ για να δείξουμε τον δρόμο της ευθύνης, να στηρίξουμε την προσπάθεια για μετεγκαταστάσεις, αλλά αν συνεχίσουν την αλλοπρόσαλλη πολιτική, θα μας βρουν απέναντι», σημείωσε.</p>
      <p>Ως προς τον όρο «ξεδιάντροποι» που προσέδωσε, είπε ότι δεν θα μπορούσε να χαρακτηριστεί αλλιώς αυτό που έγινε με τις αλλαγές στον Ποινικό Κώδικα. Είπε ότι η ΝΔ τους άλλαξε ξανά μετά από τρεις μήνες με «δικαιολογία» το άρθρο που αφορά τις μολότοφ, όμως «από την αλλαγή ήθελε να περάσει συγκεκριμένα deals κάτω απ' το τραπέζι». Η μια από αυτές τις συμφωνίες, είπε, «έχει να κάνει με τους τραπεζίτες για να πάρουν το ακαταδίωκτο, να έχουν ασυλία για όλες τις υποθέσεις που έχουν ποινικές διώξεις, όπως τα θαλασσοδάνεια των κομμάτων και η δεύτερη αφορά την αποδέσμευση των περιουσιακών στοιχείων που έχουν κατασχεθεί από τους εγκληματίες του<b> λευκού κολάρου και που τα παίρνουν πίσω αν αυτές οι υποθέσεις δεν έχουν τελεσιδικήσει σε 18 μήνες».</b></p>
      <p>Σημείωσε ότι αυτό δεν «έπαιξε» στα ΜΜΕ της Ελλάδας και ήρθαν «οι Financial Times να αναδείξουν ότι 1,2 δισ. περιουσιακών στοιχείων θα αποδεσμευτούν και θα ξαναγυρίσουν στις τσέπες αυτών που κατηγορούνται για μεγάλες απάτες, μεταξύ των οποίων, το μαρτύρησε μόνος του, ο κ. Φρουζής. 1,8 εκατ. θα πάρει πίσω, το αξίζει ο άνθρωπος...».</p>
      <p>Επέκρινε ακόμη τη ΝΔ και το Κίνημα Αλλαγής ότι παρότι «μετά από πολλά» <b>δέχτηκαν να συμφωνήσουν στην αναθεώρηση του άρθρου 86</b>, δεν δέχονται την ερμηνευτική δήλωση. «Δεν το ψηφίζουν», είπε, «γιατί αν κάποιοι σήμερα κοκορεύονται και βγαίνουν στα κανάλια και είναι και υπουργοί και μιλάνε με θράσος απέναντι στον ΣΥΡΙΖΑ για την υπόθεση Novartis, είναι ακριβώς επειδή θεωρούν ότι έχουν παραγραφεί τα αδικήματα που έχουν διαπράξει». «Δεν το ψηφίζουν γιατί έχουν λερωμένη τη φωλιά τους», κατέληξε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198247/mitsotakis-gia-prosfygiko-h-ellada-den-einai-xefrago-ampeli">Μητσοτάκης για προσφυγικό: Η Ελλάδα δεν είναι ξέφραγο αμπέλι</a>
        </li>
        <li>
          <a href="https://www.cnn.gr/news/politiki/story/198243/gennimata-se-mitsotaki-h-ellada-den-antexei-alles-mories-allaxte-rota">Γεννηματά σε Μητσοτάκη: «Η Ελλάδα δεν αντέχει άλλες Μόριες - Αλλάξτε ρότα»</a>
        </li>
        <li>
          <a href="https://www.cnn.gr/news/politiki/story/198241/tsipras-se-mitsotaki-oi-ependytes-den-pane-se-xores-poy-ginontai-antallages-kato-apo-to-xali">Τσίπρας σε Μητσοτάκη: Οι επενδυτές δεν πάνε σε χώρες που γίνονται «ανταλλαγές κάτω από το χαλί»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/6792/polytexneio">ΠΟΛΥΤΕΧΝΕΙΟ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/321/nikaia">ΝΙΚΑΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198236/snapshot/2464582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198245/snapshot/2404338.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
    </article>
  </body>
</html>