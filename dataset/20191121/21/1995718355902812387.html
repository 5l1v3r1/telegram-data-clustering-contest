<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152734-iaki-shemy-vykorystovuyut-shahrai-aby-obduryty-volynian"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T21:12:00+00:00"/>
    <meta property="og:title" content="Які схеми використовують шахраї, аби обдурити волинян"/>
    <meta property="og:description" content="Шахраї продовжують вигадувати схеми та видурювати гроші у волинян."/>
  </head>
  <body>
    <article>
      <h1>Які схеми використовують шахраї, аби обдурити волинян</h1>
      <address>
        <time datetime="2019-11-21T21:12:00+00:00">21 Nov 2019, 21:12</time>
      </address>
      <p>Шахраї продовжують вигадувати схеми та видурювати гроші у волинян.<br/><br/>Про схеми злодіїв пише пресслужба прокуратури області на сторінці у фейсбуці.<br/><br/>До потерпілих телефонують зловмисники, які називають себе працівниками банків. Щоб змінити пін-код, припинити "хакерські атаки", розблокувати банківську картку, шахраї просять назвати персональні дані та реквізити карток або виконати перелік дій у мобільних додатках, банкоматах чи терміналах самообслуговування.<br/><br/>Виконавши всі команди ошуканців, мешканка Луцька, якій днями потелефонували нібито з банку з приводу необхідності "розблокування картку", позбулася 11 300 грн.<br/><br/>Лучанин, якому так само потелефонували псевдо-банкіри, втратив 20 тис грн.<br/><br/>Ще одній лучанці потелефонували нібито представники оператора зв’язку й попросили назвати три мобільні номери, на які жінка телефонувала. Вона назвала. Використавши цю інформацію, ошуканці отримали доступ до її номеру, до якого прив’язана банківська картка, й заволоділи 28 тис грн.<br/><br/>Щоб не стати жертвою шахраїв, у жодному разі не повідомляйте нікому свої персональні дані, реквізити своїх банківських рахунків, не виконуйте ніяких дій на прохання "працівників банку", адже справжні працівники банківських установ навіть у вихідні чи святкові дні не проводять жодних операцій у телефонному режимі.<br/><br/>Якщо про проблеми з рахунком повідомляє телефоном "банківський працівник" чи "представник мобільного оператора" – зателефонуйте у банк чи до оператора та з'ясуйте ситуацію.<br/><br/>Якщо ви загубили мобільний або сім-карта перестала працювати, відразу ж заблокуйте прив’язані до цього номеру телефону банківські картки.<br/>Лише ваша пильність та здоровий глузд убезпечить вас від шахрайських дій зловмисників.</p>
    </article>
  </body>
</html>