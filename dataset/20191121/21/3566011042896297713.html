<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549063.html/%D8%A8%D9%86%D8%A7--%D9%88%D8%B2%DB%8C%D8%B1-%D9%82%D9%88%D9%84---%D8%B7%D9%84%D8%A7%DB%8C-%DA%A9%D8%B4%D8%AA%DB%8C-%D8%A2%D8%B2%D8%A7%D8%AF-%D9%88-%D9%81%D8%B1%D9%86%DA%AF%DB%8C-%D8%AF%D8%B1-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D8%A7%D8%B2-%D9%85%D8%A7-%DA%AF%D8%B1%D9%81%D8%AA--%D9%85%D8%AD%D9%85%D8%AF%DB%8C--%D8%B1%D8%A7%D8%A8%D8%B7%D9%87-%D8%AE%D9%88%D8%A8-%D9%88%D8%B2%D8%A7%D8%B1%D8%AA-%D9%88%D8%B1%D8%B2%D8%B4-%D9%88-%DA%A9%D9%85%DB%8C%D8%AA%D9%87-%D8%A8%D8%A7%D8%B9%D8%AB-%D8%AA%D9%82%D9%88%DB%8C%D8%AA-%D9%88%D8%B1%D8%B2%D8%B4-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T21:40:00+00:00"/>
    <meta property="og:title" content="بنا: وزیر قول ۴ طلای کشتی آزاد و فرنگی در المپیک را از ما گرفت/ محمدی: رابطه خوب وزارت ورزش و کمیته باعث تقویت ورزش شده است"/>
    <meta property="og:description" content="علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با سلطانی‌فر دیدار کردند."/>
  </head>
  <body>
    <article>
      <h1>بنا: وزیر قول ۴ طلای کشتی آزاد و فرنگی در المپیک را از ما گرفت/ محمدی: رابطه خوب وزارت ورزش و کمیته باعث تقویت ورزش شده است</h1>
      <address>
        <time datetime="2019-11-21T21:40:00+00:00">21 Nov 2019, 21:40</time>
      </address>
      <p>علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با سلطانی‌فر دیدار کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از پایگاه خبری وزارت ورزش و جوانان، ظهر امروز پنجشنبه 30 آبان ماه، علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم‌های ملی کشتی فرنگی و آزاد ایران با حضور در وزارت ورزش و جوانان با دکتر مسعود سلطانی‌فر دیدار کردند.</p>
      <p>محمد بنا پس از این دیدار به خبرنگار این پایگاه گفت: با موافقت و نظر مثبت دکتر سلطانی‌فر قرار است این نشست‌ها به منظور بررسی شرایط و برطرف کردن موانع و مشکلات برای موفقیت در المپیک برگزار شود.</p>
      <p>وی ادامه داد: کلیات این جلسه مربوط به راه‌های رسیدن و موفقیت در المپیک بود و خواسته‌های رئیس فدراسیون و سرمربیان دو تیم و همچنین امکانات لازم در این راه مطرح شد که خوشبختانه آقای وزیر از هیچ چیز دریغ نکردند و یک ملاقات خوب و مفید بود.</p>
      <p>بنا اظهار داشت: دکتر سلطانی‌فر به رئیس فدراسیون دستور دادند که همه امکانات از هر نظر در اختیار سرمربیان آزاد و فرنگی قرار بگیرد و از طرفی یک قول سنگین نیز از ما گرفتند که هم در آزاد و هم فرنگی دو طلا بگیریم.</p>
      <p>وی درخصوص ظرفیت و شرایط حال حاضر کشتی ایران گفت: کشتی آزاد یک عقبه بلند و پرافتخار دارد و از لحاظ کمیت و کیفیت همیشه از فرنگی بالاتر بوده و شناخت مردم هم بیشتر از کشتی آزاد بوده است.</p>
      <p>بنا ادامه داد: کشتی آزاد یک دهه موفق داشت که دهه اخیر بود و کشتی گیرانی مثل حمید سوریان، امید نوروزی، قاسم رضایی و سعید عبدولی ظهور و افتخار آفرینی کردند ولی اکنون تغییر نسل داده‌ایم و تیم جوانی داریم که در عین جوانی نسلی هستند که می‌شود امیدوارانه روی آنها سرمایه‌گذاری کرد تا هم در این مدت کوتاه تا المپیک 2020 آبروداری کنند و هم برای المپیک بعدی نیز سرمایه بزرگی باشند.</p>
      <p>غلامرضا محمدی سرمربی تیم ملی کشتی آزاد نیز پس از این نشست گفت: وزیر ورزش با دیدی کارشناسانه و دلسوزانه و به جزئیات کشتی را پیگیری می‌کنند و از روز اولی که به اتفاق آقای بنا با ایشان ملاقات کردیم همیشه حمایت تمام قدی از ما داشتند.</p>
      <p>وی با اشاره به این مطلب که هر موقع کشتی ایران در المپیک وفق بوده کاروان ایران هم رنکینگ خوبی در المپیک داشته ادامه داد: برعکس این موضوع هم صادق است و این جلسات قرار است در مقاطع مختلف تا المپیک ادامه پیدا کند تا کمبودها رفع و امکانات برای حضور موفق در المپیک مهیا شود.</p>
      <p>محمدی با بیان اینکه رابطه خوب وزارت ورزش و کمیته ملی المپیک باعث تقویت ورزش کشور شده است، افزود: امیدواریم با حمایت این دو نهاد بتوانیم از حیثیت کشتی ایران دفاع کنیم.</p>
      <p>وی در پایان با بیان این که شرایط کسب سهمیه و اوزان در المپیک 2020 تغییر کرده و بسیار سخت‌تر از المپیک ریو شده است، افزود: با همه این اوصاف و نتایج و کم و کاستی‌های دو سال اخیر کشتی، همه تلاش‌مان بر این است تا با حمایت وزارت ورزش و جوانان و کمیته ملی المپیک باز هم برای ایران افتخار آفرینی کنیم.</p>
      <p>انتهای پیام/</p>
    </article>
  </body>
</html>