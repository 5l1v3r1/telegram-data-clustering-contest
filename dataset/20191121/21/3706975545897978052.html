<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982952_z-francuzskej-zoologickej-zahrady-utiekol-ohrozeny-druh-pandy"/>
    <meta property="og:site_name" content="www.tvnoviny.sk"/>
    <meta property="article:published_time" content="2019-11-21T21:32:00+00:00"/>
    <meta property="og:title" content="Z francúzskej zoologickej záhrady utiekol ohrozený druh pandy"/>
    <meta property="og:description" content="Zoologická záhrada vo Francúzsku pátra po pande červenej, ktorá sa vyšplhala po konároch stromov polámaných a poohýbaných po silnom snežení a utiekla zo svojej ohrady. Informovala o tom vo štvrtok agentúra AFP."/>
  </head>
  <body>
    <article>
      <h1>Z francúzskej zoologickej záhrady utiekol ohrozený druh pandy</h1>
      <h2>Zviera spozoroval prekvapený motorista, ktorý vzápätí upovedomil políciu.</h2>
      <address><time datetime="2019-11-21T21:32:00+00:00">21 Nov 2019, 21:32</time> by <a rel="author">SAINT-ÉTIENNE/TASR</a></address>
      <p>Zoologická záhrada vo Francúzsku pátra po pande červenej, ktorá sa vyšplhala po konároch stromov polámaných a poohýbaných po silnom snežení a utiekla zo svojej ohrady. Informovala o tom vo štvrtok agentúra AFP.</p>
      <p>Trojročný samček pandy červenej utiekol zo zoo v obci Saint-Martin-la-Plaine v regióne Rhône-Alpes už minulý piatok, pričom samička, s ktorou v ohrade žil, ho v úteku nenasledovala.</p>
      <p>Pandu v stredu spozoroval istý prekvapený motorista, ktorý vzápätí upovedomil políciu. Huňatého cicavca, patriaceho medzi ohrozené druhy a vzhľadom pripomínajúceho medvedíka čistotného, si všimol na mieste vzdialenom približne desať kilometrov od zoo.</p>
      <p>Privolaným policajtom ani zamestnancom zoo sa však zviera po príchode na miesto nepodarilo nájsť.</p>
      <p>"Ľudia, ktorí zviera uvidia, nás musia informovať a zároveň sa pokúsiť nespustiť ho z dohľadu, aby sme ho mohli chytiť," povedal riaditeľ zoo Pierre Thivillon.</p>
      <p>Vedenie zoo miestnym obyvateľom tiež odporučilo, aby sledovali najmä "vrcholky stromov", keďže panda pravdepodobne strávi veľkú časť dňa práve "spaním na stromoch", píše agentúra AP.</p>
      <p>Veterinár Jean-Christophe Gérard informoval, že táto panda má "dobré pazúry aj zuby" a aj keď nie je považovaná za nebezpečnú, ľudia by sa jej nemali dotýkať.</p>
      <p>Panda červená je vzdialenou príbuznou známejšej pandy veľkej, ktorú však pripomína len spôsobom života, pričom každá z nich patrí aj k inej čeľadi.</p>
      <p>Panda červená alebo malá, ako sa tiež nazýva, je podstatne menšia a vzhľadom sa ponáša skôr na medvedíka čistotného. Väčšinu života trávi na stromoch a nie je považovaná za nebezpečnú.</p>
    </article>
  </body>
</html>