<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-jemimah-rodrigues-rekha-yadav-top-indians-in-women-t20i-player-rankings-2862287.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T21:19:33+00:00"/>
    <meta property="og:title" content="Women's T20I Player Rankings: रोड्रिग्ज, राधा यादव महिलाओं की ICC रैंकिंग में शीर्ष भारतीय"/>
    <meta property="og:description" content="भारत की जेमिमा रोड्रिग्ज गुरुवार (21 नवंबर) को ताजा जारी आईसीसी महिला टी20 अंतरराष्ट्रीय खिलाड़ी रैंकिंग की बल्लेबाजों की सूची में चौथे स्थान पर पहुंच गयी, जबकि स्पिनर राधा यादव गेंदबाजों में दूसरे..."/>
  </head>
  <body>
    <article>
      <h1>Women's T20I Player Rankings: रोड्रिग्ज, राधा यादव महिलाओं की ICC रैंकिंग में शीर्ष भारतीय</h1>
      <address><time datetime="2019-11-21T21:19:33+00:00">21 Nov 2019, 21:19</time> by <a rel="author">भाषा,दुबई</a></address>
      <p>भारत की जेमिमा रोड्रिग्ज गुरुवार (21 नवंबर) को ताजा जारी आईसीसी महिला टी20 अंतरराष्ट्रीय खिलाड़ी रैंकिंग की बल्लेबाजों की सूची में चौथे स्थान पर पहुंच गयी, जबकि स्पिनर राधा यादव गेंदबाजों में दूसरे स्थान पर काबिज हैं। रोड्रिग्ज के अलावा वेस्टइंडीज पर श्रृंखला 5-0 से स्वीप करने में अहम भूमिका निभाने के बाद युवा शेफाली वर्मा ने भी रैंकिंग में प्रगति की है।</p>
      <p>रोड्रिग्ज तीन पायदान के फायदे से चौथे स्थान पर पहुंच गयी जबकि शेफाली को 57 पायदान का लाभ मिला जिसे वह 30वें स्थान पर पहुंची। भारत ने पूर्व टी20 विश्व चैम्पियन पर 5-0 की जीत से आईसीसी महिला टी20 अंतरराष्ट्रीय टीम रैंकिंग में चौथा स्थान हासिल कर वेस्टइंडीज को पछाड़ दिया।</p>
      <p>पंद्रह साल की शेफाली ने सेंट लूसिया में वेस्टइंडीज महिला टीम के खिलाफ पहले टी20 अंतरराष्ट्रीय मैच में पहला अर्धशतक जड़ा था। वह इस तरह अंतरराष्ट्रीय अर्धशतक लगाने वाली सबसे युवा भारतीय बन गयी थीं। रोड्रिग्ज ने बुधवार (20 नवंबर) को अंतिम मैच में 50 रन की पारी सहित कुल 96 रन बनाये थे जबकि सलामी बल्लेबाज शेफाली श्रृंखला में 158 रन से 'प्लेयर आफ द सीरीज और सर्वाधिक रन जुटाने वाली खिलाड़ी रही थीं।</p>
      <p>वेदा कृष्णमूर्ति को भी रैंकिंग में फायदा मिला है जो अंतिम मैच में 57 रन की मैच विजेता पारी सहित 77 रन बनाने से 61वें से 49वें स्थान पर पहुंच गयी। शीर्ष पांच में अब तीन भारतीय गेंदबाज शामिल हो गयी हैं क्योंकि राधा यादव पांचवें से दूसरे स्थान पर छलांग लगाने में सफल रहीं।<br/>श्रृंखला में आठ विकेट लेने वाली दीप्ति शर्मा ने अपना चौथा स्थान बरकरार रखा, जबकि पूनम यादव पांचवें स्थान पर हैं।</p>
      <p>ऑफ स्पिनर अनुजा पाटिल (आठ पायदान से 21वें स्थान पर) और तेज गेंदबाज शिखा पांडे (11 पायदान से 43वें स्थान पर) ने भी ताजा रैंकिंग में अच्छी प्रगति की है। टीम रैंकिंग में भारत (260 अंक) को आठ अंक का लाभ मिला जिससे वह चौथे स्थान पर पहुंच गयी जबकि वेस्टइंडीज 10 अंक गंवाने से 248 अंक से पांचवें स्थान पर खिसक गयी।</p>
    </article>
  </body>
</html>