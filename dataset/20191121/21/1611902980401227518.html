<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/efekt-franciszka-we-wloszech-po-raz-pierwszy-w-historii-liczba-slubow-cywilnych-przekroczyla-liczbe-zawieranych-malzenstw-koscielnych/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T21:15:02+00:00"/>
    <meta property="og:title" content="Efekt Franciszka? We Włoszech po raz pierwszy w historii liczba ślubów cywilnych przekroczyła liczbę zawieranych małżeństw kościelnych"/>
    <meta property="og:description" content="We Włoszech, kraju o głębokich tradycjach katolickich, po raz pierwszy liczba ślubów cywilnych przekroczyła minimalnie w 2018 roku liczbę małżeństw zawieranych w kościele: te pierwsze stanowiły 50,1 proc."/>
  </head>
  <body>
    <article>
      <h1>Efekt Franciszka? We Włoszech po raz pierwszy w historii liczba ślubów cywilnych przekroczyła liczbę zawieranych małżeństw kościelnych</h1>
      <address><time datetime="2019-11-21T21:15:02+00:00">21 Nov 2019, 21:15</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>We Włoszech, kraju o głębokich tradycjach katolickich, po raz pierwszy liczba ślubów cywilnych przekroczyła minimalnie w 2018 roku liczbę małżeństw zawieranych w kościele: te pierwsze stanowiły 50,1 proc.</b>
      </p>
      <p>Wykazują to dane ogłoszone w czwartek przez Włoski Instytut Statystyczny (ISTAT). W 1970 roku liczba ślubów cywilnych w stosunku do ogółu zawieranych małżeństw wynosiła 2,3 proc.</p>
      <p>Włosi z roku na rok zawierają małżeństwa coraz później. Statystycznie rzecz biorąc mężczyźni żenią się w wieku 33,7 roku, a kobiety wychodzą za mąż w wieku 31,5 roku, podczas gdy w 2008 roku wchodzili w związki małżeńskie odpowiednio o 1,6 roku i 2,1 roku wcześniej.</p>
      <p>Według ISTAT młodzi Włosi pozostają w domu rodziców wyjątkowo długo: 67,5 proc. mężczyzn w wieku od 18 do 34 lat mieszka z rodzicami; odsetek kobiet w tym przedziale wiekowym pozostających jeszcze w domu rodziców, to 54, 4 proc.</p>
      <p>ISTAT jako przyczyny tego zjawiska wskazuje brak pracy dla młodych i duży odsetek prekariuszy wśród zatrudnionych.</p>
      <p>Zmiany zachodzące we włoskim społeczeństwie wynikają również z takich przyczyn jak ta, że co trzecie dziecko rodzi się ze związków niepołączonych ślubem, a 17,3 proc. małżeństw zawartych w 2018 roku to związki, w których jedno z partnerów jest cudzoziemcem.</p>
      <p>Raport ISTAT ukazuje także utrzymujący się głęboki podział Italii na laicką północ i religijne, bardziej tradycyjne w swych obyczajach południe: podczas gdy w północnych Włoszech śluby cywilne to już 63,9 proc. wszystkich zawieranych małżeństw, na południu stanowią one przeszło dwa razy mniej – 30,4 proc.(PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/geje-zlodzieje-ukradly-dziecko-normalnej-parze-kierownictwo-holenderskiego-zoo-kibicuje-homopingwinom/"/>
        <a href="https://nczas.com/2019/11/21/niemcy-brakuje-chetnych-do-noszenia-trumien-zmarli-sa-duzo-duzo-ciezsi-niz-kiedys/"/>
        <a href="https://nczas.com/2019/11/21/duze-protesty-studentow-we-francji-jeszcze-bardziej-lewicowi-i-rewindykacyjni-niz-ich-koledzy-z-1968-roku/"/>
        <a href="https://nczas.com/2019/11/21/palac-prezydencki-we-francji-wycofuje-sie-z-pomyslu-miesiaca-bez-alkoholu/"/>
        <a href="https://nczas.com/2019/11/21/czy-to-naprawde-on-europosel-pis-mial-zatrzasnac-sie-na-dachu-pe-niczym-james-bond-kopal-w-drzwi-a-potem-video/"/>
        <a href="https://nczas.com/2019/11/21/byly-juz-okrzyki-allach-akbar-dla-zabawy-ale-zalozenie-falszywego-pasa-szahida-zeby-dostac-sie-na-koncert-to-juz-wyzsza-szkola-jazdy/"/>
        <a href="https://nczas.com/2019/11/21/mieli-ewakuowac-obozowisko-imigrantow-w-paryzu-ale-miasto-nie-umialo-sie-dogadac-z-policja/"/>
        <a href="https://nczas.com/2019/11/21/nie-wypuszczaj-psa-samego-na-spacer-bo-nie-wiadomo-z-jakim-aportem-wroci/"/>
        <a href="https://nczas.com/2019/11/21/angela-merkel-pojedzie-do-auschwitz-to-bedzie-jej-pierwsza-wizyta-w-tym-miejscu-musi-sie-spieszyc/"/>
      </related>
    </article>
  </body>
</html>