<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/usr-bihor-isi-indeamna-simpatizantii-sa-l-voteze-pe-klaus-iohannis-cu-viorica-dancila-romania-s-ar-umple-de-rusine-152959.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T21:01:00+00:00"/>
    <meta property="og:title" content="USR Bihor îşi îndeamnă simpatizanţii să-l voteze pe Klaus Iohannis: &quot;Cu Viorica Dăncilă, România s-ar umple de ruşine&quot;"/>
    <meta property="og:description" content="Liderii USR Bihor îi înseamnă pe membrii şi simpatizanţii partidului să voteze, duminică, în turul al doilea al alegerilor prezidenţiale, şi să-l aleagă pe Klaus Iohannis, altfel, spun ei, munca împotriva abuzurilor PSD a fost în zadar."/>
  </head>
  <body>
    <article>
      <h1>USR Bihor îşi îndeamnă simpatizanţii să-l voteze pe Klaus Iohannis: "Cu Viorica Dăncilă, România s-ar umple de ruşine"</h1>
      <address><time datetime="2019-11-21T21:01:00+00:00">21 Nov 2019, 21:01</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/silviudehelean21112019.JPG"/>
      </figure>
      <p>Liderii USR Bihor îi înseamnă pe membrii şi simpatizanţii partidului să voteze, duminică, în turul al doilea al alegerilor prezidenţiale, şi să-l aleagă pe Klaus Iohannis, altfel, spun ei, munca împotriva abuzurilor PSD a fost în zadar.</p>
      <p>"Absenţa de la vot ar însemna că toată lupta noastră din ultimii trei ani, împotriva abuzurilor PSD şi pentru o justiţie dreaptă şi independentă, au fost în zadar. Mergem la vot ca să nu mai dăm încă o şansă PSD să ne alunge familiile din ţară şi să ne batjocorească prin aroganţă, minciuni, privilegii pentru ei şi gaze în ochi pentru cetăţeni", a transmis, joi, printr-un comunicat de presă preşedintele USR Bihor, deputatul Silviu Dehelean.</p>
      <p>În comunicat se mai precizează că "USR a avut un partener în Klaus Iohannis, în ultimii trei ani. Lupta a fost dusă în stradă şi în Parlament împotriva regimului Dragnea. Un vot corect duminică arată că oamenii vor să pună capăt acestui regim toxic pentru România, reprezentat în aceste alegeri de Viorica Dăncilă".</p>
      <p>Liderii USR continuă subliniind că este "de neimaginat" ca o persoană ca Viorica Dăncilă să conducă România. </p>
      <p>"Scenariul în care o persoană incompetentă, care-şi datorează cariera politică lui Liviu Dragnea, fără niciun merit moral sau profesional, va conduce România este de neimaginat. România s-ar umple de ruşine. După ce a fost condusă de un condamnat penal, Liviu Dragnea, nu poate fi condusă de o persoană care s-a remarcat prin gafe şi prin obedienţa faţă de penali şi baroni", se mai arată în mesajul USR-iştilor bihoreni.</p>
    </article>
  </body>
</html>