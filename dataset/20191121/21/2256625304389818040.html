<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159051_1.html"/>
    <meta property="og:site_name" content="Novsport"/>
    <meta property="article:published_time" content="2019-11-21T21:27:00+00:00"/>
    <meta property="og:title" content="Варианти пред Матич за зимен трансфер"/>
    <meta property="og:description" content="Според ESPN Атлетико Мадрид има сериозен интерес към него"/>
  </head>
  <body>
    <article>
      <h1>Варианти пред Матич за зимен трансфер</h1>
      <address><time datetime="2019-11-21T21:27:00+00:00">21 Nov 2019, 21:27</time> by <a rel="author">Николай Георгиев</a></address>
      <p>Неманя Матич може да напусне Манчестър Юнайтед през зимата. Сръбският национал има договор с "червените дяволи" до края на сезона. Клубът има опция за удължаването му с още една година, но би приел да се раздели с него, ако получи оферта през зимния трансферен прозорец. Мениджърът на Юнайтед Оле Гунар Солскяер все по-рядко разчита на него, като предпочита други футболисти на неговата позиция.</p>
      <p> <br/>Според ESPN Атлетико Мадрид има сериозен интерес към него. Испанският клуб търси опитен полузащитник и смята 31-годишния играч за добър вариант. Медиите в Италия твърдят, че Матич вече не е в плановете на Интер, въпреки че “нерадзурите” се интересуваха от него през лятото.<br/> <br/>След назначаването на Жозе Моуриньо за мениджър на Тотнъм в Англия дори се заговори за възможността португалецът да го вземе при "шпорите". Двамата са много близки, като Моуриньо привлече сърбина от Челси на "Олд Трафорд". Тази възможност обаче изглежда малко вероятна, тъй като Тотнъм има доста по-добри футболисти на тази позиция.</p>
    </article>
  </body>
</html>