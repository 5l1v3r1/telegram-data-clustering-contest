<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/ukrayina-oskarzhyla-vyrok-italijskogo-sudu-natsgvardijtsyu-markivu-opu/"/>
    <meta property="og:site_name" content="Рубрика"/>
    <meta property="article:published_time" content="2019-11-21T21:15:36+00:00"/>
    <meta property="og:title" content="Україна оскаржила вирок італійського суду нацгвардійцю Марківу, - ОПУ"/>
    <meta property="og:description" content="Українська держава оскаржила вирок суду італійського міста Павія, яким військовослужбовця Нацгвардії України Віталія Марківа було визнано винним у вбивстві італійського журналіста Андреа Рокеллі та засуджено до 24 років ув’язнення Про це повідомляє у Facebook прес-служба Офісу президента України. “20 листопада 2019 року Україна подала апеляційну скаргу на рішення Суду міста Павія від 12 липня 2019 […]"/>
  </head>
  <body>
    <article>
      <h1>Україна оскаржила вирок італійського суду нацгвардійцю Марківу, - ОПУ</h1>
      <address><time datetime="2019-11-21T21:15:36+00:00">21 Nov 2019, 21:15</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/07/markiv-860x580-c-1.jpg"/>
      </figure>
      <p>
        <b>
          <b>Українська держава оскаржила вирок суду італійського міста Павія, яким військовослужбовця Нацгвардії України Віталія Марківа було визнано винним у вбивстві італійського журналіста Андреа Рокеллі та засуджено до 24 років ув’язнення</b>
        </b>
      </p>
      <p>Про це повідомляє у Facebook прес-служба Офісу президента України.</p>
      <p>“20 листопада 2019 року Україна подала апеляційну скаргу на рішення Суду міста Павія від 12 липня 2019 року, яким військовослужбовця Національної гвардії України Віталія Марківа було визнано винним у вбивстві італійського журналіста Андреа Рокеллі та призначено покарання у вигляді позбавлення волі строком на 24 роки”, – йдеться у повідомленні.</p>
      <p>Розгляд апеляційної скарги Апеляційним судом округу Ломбардія очікується навесні 2020 року.</p>
      <p>В ОПУ наголосили на несправедливості вироку італійського суду українцеві.</p>
      <related>
        <h4>Читайте також</h4>
        <a href="https://rubryka.com/2019/10/12/sprava-markiva-v-italiyi-poyasnyly-vyrok-ukrayintsyu/"/>
      </related>
      <p>“Україна глибоко розчарована вироком суду міста Павія, який вражає несправедливістю та порушенням основних правових принципів, за якими засуджений Віталій Марків. Крім того, Україна вважає, що прийняття до розгляду цивільного позову проти України у національному суді Італійської Республіки порушує принципи міжнародного права, зокрема юрисдикційний імунітет держави, який ґрунтується на суверенітеті та рівності держав. Держава Україна висловлює готовність застосувати всі правові засоби задля забезпечення справедливості для Віталія Марківа та сподівається, що Італійська Республіка залишатиметься непохитною у дотриманні верховенства права”, – заявили в ОПУ.</p>
    </article>
  </body>
</html>