<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/gyerekek-feltetelezett-bantalmazasa-miatt-tiltakoztak-boszniaban"/>
    <meta property="og:site_name" content="Paraméter"/>
    <meta property="article:published_time" content="2019-11-21T21:51:00+00:00"/>
    <meta property="og:title" content="Gyerekek feltételezett bántalmazása miatt tiltakoztak Boszniában"/>
    <meta property="og:description" content="Több százan vonultak utcára csütörtökön Szarajevóban, hogy speciális igényű gyerekek feltételezett bántalmazása miatt tiltakozzanak - számolt be róla a Klix.ba boszniai hírportál."/>
  </head>
  <body>
    <article>
      <h1>Gyerekek feltételezett bántalmazása miatt tiltakoztak Boszniában</h1>
      <h2>Több százan vonultak utcára csütörtökön Szarajevóban, hogy speciális igényű gyerekek feltételezett bántalmazása miatt tiltakozzanak - számolt be róla a Klix.ba boszniai hírportál.</h2>
      <address>
        <time datetime="2019-11-21T21:51:00+00:00">21 Nov 2019, 21:51</time>
      </address>
      <p>Egy ellenzéki képviselő szerdán mutatott be néhány képet és videót, amelyen radiátorokhoz és ágyakhoz kötözött gyerekek láthatók. Bosznia-Hercegovina bosnyákok és horvátok lakta országrészének, a Bosznia-hercegovinai Föderációnak a parlamentjében a képviselő arról beszélt, hogy a gyerekeket rabszolgaként tartják fogva az intézményben, az éjszakai felügyeletet csak egyetlen személy végzi, és az intézet munkatársainak egy része nem is egészségügyi, hanem például közgazdász diplomával rendelkezik.</p>
      <p>A szarajevói ügyészség csütörtökön vizsgálatot indított az ügyben az állami egészségügyi intézmény ellen. Korábban pénzügyi visszaélés miatt indult eljárás az intézet vezetői ellen.</p>
      <p>A csütörtöki tiltakozók a boszniai egészségügyi rendszer hiányosságaira szeretnék felhívni a figyelmet, valamint arra, hogy nem egyedi esetről van szó, az ország számos egészségügyi intézményében hasonló a helyzet.</p>
      <p>Az egészségügyi intézmény vezetője kijelentette, a fényképek nem az ő irányításának idején készültek, ő csak egy éve vezeti az intézetet, és azóta javult a helyzet.</p>
      <p>Dunja Mijatovic, az Európa Tanács emberi jogi biztosa sokkolónak nevezte az állításokat, és arra szólította fel a hatóságokat, hogy vizsgálják ki az ügyet, és vonják felelősségre a bűnösöket.</p>
      <p>MTI</p>
    </article>
  </body>
</html>