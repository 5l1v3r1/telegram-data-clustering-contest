<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/technology/714660-chrhstes-ton-Windows-prosochh-pseytikh-enhmerosh-egkathista-kakovoylo-logismiko.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T21:28:00+00:00"/>
    <meta property="og:title" content="Χρήστες των Windows, προσοχή: Ψεύτικη ενημέρωση εγκαθιστά κακόβουλο λογισμικό"/>
    <meta property="og:description" content="Ερευνητές ανακάλυψαν μια νέα malspam email εκστρατεία, η οποία στοχεύει στη διανομή του Cyborg ransomware στα μηχανήματα των θυμάτων.   Πώς λειτουργεί η malspam εκστρατεία Τα θύματα λαμβάνουν"/>
  </head>
  <body>
    <article>
      <h1>Χρήστες των Windows, προσοχή: Ψεύτικη ενημέρωση εγκαθιστά κακόβουλο λογισμικό</h1>
      <address>
        <time datetime="2019-11-21T21:28:00+00:00">21 Nov 2019, 21:28</time>
      </address>
      <p>Ερευνητές ανακάλυψαν μια νέα malspam email εκστρατεία, η οποία στοχεύει στη διανομή του Cyborg ransomware στα μηχανήματα των θυμάτων.<br/><b>Πώς λειτουργεί η malspam εκστρατεία<br/></b>Τα θύματα λαμβάνουν ένα spam email, το οποίο υποτίθεται ότι προέρχεται από τη Microsoft. Το email αναφέρει ότι πρέπει να γίνει, άμεσα, εγκατάσταση της τελευταίας ενημέρωσης των Windows (Microsoft Windows Update). Περιλαμβάνει μάλιστα ένα συνημμένο αρχείο, μέσω του οποίου οι χρήστες μπορούν να κάνουν την ενημέρωση.<br/>Φυσικά, πρόκειται για ένα ψεύτικο συνημμένο, το οποίο έχει ένα τυχαίο όνομα και την επέκταση αρχείου “.jpg“. Στην πραγματικότητα, είναι ένα κακόβουλο εκτελέσιμο μεγέθους 28KB. Αν οι χρήστες ανοίξουν το συνημμένο (όπως τους λέει το email), θα τρέξει ένα κακόβουλο .NET downloader, το οποίο στη συνέχεια θα εγκαταστήσει ένα άλλο κακόβουλο λογισμικό στους υπολογιστές των θυμάτων.<br/>Οι ερευνητές βρήκαν το Strings section, το οποίο τους βοήθησε να καταλάβουν κάποια πράγματα για το εκτελέσιμο. Αυτό που παρατήρησαν, είναι ότι η υποτιθέμενη ενημέρωση της Microsoft κατεβάζει ένα άλλο εκτελέσιμο αρχείο από το GitHub.<br/>Η παραπάνω διαδικασία καταλήγει στην εγκατάσταση του Cyborg ransomware. Η επιτυχής εκτέλεση του ransomware έχει ως αποτέλεσμα την κρυπτογράφηση των αρχείων του μολυσμένου συστήματος. Οι ερευνητές παρατήρησαν ότι το Cyborg τοποθετεί στα κρυπτογραφημένα αρχεία την επέκταση “.777”.<br/>Αφού ολοκληρωθεί η διαδικασία κρυπτογράφησης, το Cyborg ransomware εμφανίζει στην επιφάνεια εργασίας των θυμάτων το μήνυμα με το οποίο τα ενημερώνει για την επίθεση και για το χρηματικό ποσό που πρέπει να δώσουν. Στις περισσότερες περιπτώσεις, οι hackers ζητούσαν 500 δολάρια για την αποκρυπτογράφηση των αρχείων. Τα χρήματα θα έπρεπε να μεταφερθούν στο bitcoin wallet, που αναφερόταν στο μήνυμα.<br/>Οι ερευνητές της Trustwave, που ερεύνησαν την υπόθεση, βρήκαν και άλλα 3 δείγματα του Cyborg ransomware και παρατήρησαν ότι: “Η επέκταση αρχείων που προστίθεται στα κρυπτογραφημένα αρχεία ποικίλει. Αυτό αποτελεί ένδειξη ότι υπάρχει ένα builder για αυτό το ransomware”.<br/>“Το Ransomware μπορεί να δημιουργηθεί και να εξαπλωθεί από οποιονδήποτε αποκτήσει πρόσβαση στο builder”, είπαν οι ερευνητές. Όσο πιο πειστικά spam emails χρησιμοποιούνται στις εκστρατείες τόσο πιο πιθανό είναι να μολυνθούν τα συστήματα των θυμάτων από το Cyborg ransomware.<br/>Πηγή: <a href="https://www.secnews.gr/204921/cyborg-ransomware-pseftiki-github-spam/"><b>SecNews</b></a></p>
    </article>
  </body>
</html>