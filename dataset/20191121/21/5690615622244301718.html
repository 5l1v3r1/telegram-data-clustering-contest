<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837133-zelenskiy-zaproponuvav-milyarderu-z-yegiptu-kupiti-goteli-ukrayina-ta-dnipro"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T21:51:00+00:00"/>
    <meta property="og:title" content="Зеленський запропонував мільярдеру з Єгипту купити готелі &quot;Україна&quot; та &quot;Дніпро&quot;"/>
    <meta property="og:description" content="КИЇВ. 21 листопада. УНН. Президент України Володимир Зеленський зустрівся з одним з мільярдерів Єгипту Нагібом Савірісом та закликав його вкласти гроші в …"/>
  </head>
  <body>
    <article>
      <h1>Зеленський запропонував мільярдеру з Єгипту купити готелі "Україна" та "Дніпро"</h1>
      <address><time datetime="2019-11-21T21:51:00+00:00">21 Nov 2019, 21:51</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> Президент України Володимир Зеленський зустрівся з одним з мільярдерів Єгипту Нагібом Савірісом та закликав його вкласти гроші в українську економіку. Про це повідомила пресслужба Глави держави, передає <b>УНН</b>.</p>
      <p>В Офісі Президента України виконавчий голова компанії Orascom Investment Holding Нагіб Онсі Савіріс розповів Володимиру Зеленському, що цікавиться можливістю інвестувати гроші в Україну. На це глава держави відповів, що "зараз дуже вдалий час" для інвестування в українську економіку.</p>
      <p>"Нашим пріоритетом є фокус на зростанні економіки, і ми розуміємо, що це можливо лише із залученням іноземних інвестицій. За 3-й квартал українська економіка зросла на 4,2%, міжнародні рейтингові агентства покращують суверенні рейтинги України, ми зростаємо у рейтингу Doing Business. Усе це дає нам оптимізм для подальшого зростання", - сказав мільярдеру Зеленський.</p>
      <p>Президент звернув увагу Савіріса на готелі "Україна" та "Дніпро", які нова українська влада виставила на приватизацію.</p>
      <p>"Оскільки у вашому портфоліо є низка дуже успішних проектів у сфері туризму та готельного бізнесу, хочу запросити вас взяти участь у конкурсах на приватизацію. Також вам можуть бути цікавими туристичні об’єкти по всій Україні", - сказав мільярдеру Зеленський.</p>
      <p>Президент запевнив Савіріса, що особисто захищатиме іноземні інвестиції в Україну та додав, що оновлені українські уряд та парламент працюють над створенням сприятливого бізнес-клімату в країні.</p>
      <p>Як повідомляв <b>УНН</b>, єгипетський мільярдер Нагіб Савіріс <a href="https://www.unn.com.ua/uk/news/1498163-yegipetskiy-milyarder-khoche-kupiti-migrantam-novu-krayinu">запропонував купити острів</a> у Греції чи Італії, щоб розселити біженців та забезпечити їх робочими місцями.</p>
    </article>
  </body>
</html>