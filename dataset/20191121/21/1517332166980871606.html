<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-quasi-300-persone-soccorse-nel-mediterraneo-a-lampedusa-sbarcano-in-88/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T21:39:56+00:00"/>
    <meta property="og:title" content="Migranti, quasi 300 persone soccorse nel Mediterraneo: a Lampedusa sbarcano in 88"/>
    <meta property="og:description" content="Quasi 300 migranti soccorsi in mare nelle ultime ore. Altri 90 che hanno bisogno di un aiuto con urgenza, come sottolinea Alarm Phone. E intanto riprendono gli sbarchi autonomi a Lampedusa, dove sono arrivate 88 persone nella giornata di oggi. La Alan Kurdi, invece, riprende il largo e torna nell'area di ricerca e salvataggio."/>
  </head>
  <body>
    <article>
      <h1>Migranti, quasi 300 persone soccorse nel Mediterraneo: a Lampedusa sbarcano in 88</h1>
      <h2>Quasi 300 migranti soccorsi in mare nelle ultime ore. Altri 90 che hanno bisogno di un aiuto con urgenza, come sottolinea Alarm Phone. E intanto riprendono gli sbarchi autonomi a Lampedusa, dove sono arrivate 88 persone nella giornata di oggi. La Alan Kurdi, invece, riprende il largo e torna nell’area di ricerca e salvataggio.</h2>
      <address><time datetime="2019-11-21T21:39:56+00:00">21 Nov 2019, 21:39</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Giornate di sbarchi e soccorsi in mare. Nel Mediterraneo il flusso di <b>migranti</b> che partono dalle coste libiche è in aumento nelle ultime ore, così come le operazioni di soccorso in mare da parte delle Ong. La nave <b>Ocean Viking</b>, delle Ong Sos Mediterranee e Medici senza Frontiere, ha recuperato 90 persone a bordo di un gommone. Il gommone era in avaria ed era partito dalla Libia il 19 novembre: le operazioni di ricerca sono durate circa 24 ore. A bordo della Ocean Viking c’erano già <a href="https://www.fanpage.it/politica/migranti-la-ocean-viking-salva-30-persone-ora-a-bordo-ci-sono-125-naufraghi-in-attesa-di-un-porto/">125 migranti soccorsi in altre due operazioni</a>. Ma nel Mediterraneo l’emergenza continua, come sottolinea Alarm Phone, che ha raccolto un altro sos. Nel pomeriggio il centro di assistenza telefonico è stato contattato da una novantina di persone partite dalla Libia e “<i>in grave pericolo</i>”. Tra di loro anche 13 donne e alcuni bambini che hanno bisogno di soccorso immediato.</p>
      <h3>Quasi 300 migranti soccorsi in mare in poche ore</h3>
      <p>In totale, considerando anche le 73 <a href="https://www.fanpage.it/politica/migranti-open-arms-soccorre-barca-alla-deriva-con-73-persone-hanno-ferite-da-armi-da-fuoco/">persone salvate da Open Arms</a>, sono<b> quasi 300 i migranti soccorsi nelle ultime ore</b> e adesso a bordo delle diverse imbarcazioni. Proprio i migranti sulla Open Arms sono quelli che sembrano essere stati salvati da una situazione maggiormente complicata: alcuni di loro hanno anche ferite da armi da fuoco. Erano su una barca alla deriva e tra di loro ci sono anche quattro donne, due bambini di 3 e 4 anni e ben 24 minorenni.</p>
      <h3>Migranti, riprendono gli sbarchi a Lampedusa</h3>
      <p><b>A Lampedusa riprendono invece gli sbarchi</b>: nel pomeriggio sono arrivati autonomamente 14 migranti a bordo di una piccola imbarcazione. I carabinieri li hanno accompagnati nell’hotspot dell’isola. Prima, in mattinata, c’era stato un altro sbarco autonomo, di ben 74 persone. I migranti hanno dichiarato ai soccorritori di provenire dal Bangladesh: sono stati aiutati dai carabinieri e anche loro portati nell’hotspot, vuoto dopo tre settimane di tregua per gli sbarchi. Per una imbarcazione che approda in Italia, però, ce n’è anche una che riprende il largo e torna a offrire il suo aiuto ai migranti in mare: la Alan Kurdi, infatti, ha lasciato oggi il porto di Taranto “<i>ed è in viaggio verso l’area di ricerca e salvataggio: la violenta tempesta e le autorità italiane hanno ritardato la partenza. Ora siamo tornati</i>”, scrive l’Ong Sea Eye su Twitter.</p>
    </article>
  </body>
</html>