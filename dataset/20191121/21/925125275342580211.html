<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/suduvos-vartininku-grandis-nesikeis/73327"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-21T21:33:35+00:00"/>
    <meta property="og:title" content="&quot;Sūduvos&quot; vartininkų grandis nesikeis"/>
    <meta property="og:description" content="Lietuvos futbolo A lygos čempionė Marijampolės „Sūduva“ kitą sezoną turės tuos pačius vartininkus kaip ir 2019-aisiais. Marijampolės ekipa šiandien dar sezonui pratęsė sutartį su Ignu Plūku, jau anksčiau parašą po nauja sutartimi padėjo Ivanas Kardumas, o Vilius Stebrys turi galiojantį kontraktą."/>
  </head>
  <body>
    <article>
      <h1>"Sūduvos" vartininkų grandis nesikeis</h1>
      <address>
        <time datetime="2019-11-21T21:33:35+00:00">21 Nov 2019, 21:33</time>
      </address>
      <p>Lietuvos futbolo A lygos čempionė Marijampolės „Sūduva“ kitą sezoną turės tuos pačius vartininkus kaip ir 2019-aisiais. Marijampolės ekipa šiandien dar sezonui pratęsė sutartį su Ignu Plūku, jau anksčiau parašą po nauja sutartimi padėjo Ivanas Kardumas, o Vilius Stebrys turi galiojantį kontraktą.</p>
      <p>Netrukus 26-ąjį gimtadienį švęsiantis I. Plūkas prie „Sūduvos“ prisijungė 2018-ųjų viduryje.</p>
      <p>„Čia yra geriausios sąlygos Lietuvoje, – apie sprendimą pratęsti sutartį su Marijampolės komanda sakė vartininkas. – Žinoma, minčių visą laiką yra visokių, galvoji, svarstai, žaidimo laikas galbūt ne visada tenkina, tačiau visumoje viskas man šiame klube tinka ir patinka.“</p>
      <p>2018 metais I. Plūkas buvo sulaukęs kvietimo į Lietuvos nacionalinę komandą, tačiau pastaruoju metu turėjo tenkintis retormis galimybės pasirodyti aikštėje – „Sūduvoje“ pagrindinio vartininko poziciją tvirtai užėmęs Ivanas Kardumas.</p>
      <p>„Mūsų tokia duona, negali vienu metu žaisti du vartininkai. Laukiu, galbūt vieną dieną gausiu progą žaisti daugiau“, – kalbėjo I. Plūkas.</p>
      <p>Vartų sargas teigė, kad viena svarbiausių sprendimo likti Marijampolėje priežasčių buvo „Sūduvos“ vartininkų treneris Audrius Ramonas.</p>
      <p>„Taip, čia vyksta labai geros treniruotės, tai buvo viena iš priežasčių“, – neslėpė „Sūduvos“ 13-asis numeris.</p>
      <p>Beje, I. Plūkas, skirtingai nei dauguma „Sūduvos“ žaidėjų, gyvena ne Marijampolėje, į treniruotes jis vyksta iš Kauno.<br/>„Kaunas – mano gimtasis miestas. Nėra didelės problemos atvažiuoti į Marijampolę, tai tik 40 minučių kelio. Viskas arti, viskas patogu“, – teigė vartininkas.</p>
      <p>2019-aisiais „Sūduvai“ beliko sužaisti dvejas rungtynes. Šeštadienį 13 val. marijampoliečiai išvykoje stos į kovą su Vilniaus „Riteriais“, o sezono užbaigs maču namie lapkričio 27 d. 19 val. su Vilniaus „Žalgiriu“.</p>
      <p>Trečius metus iš eilės „Sūduva“ paskutiniąsias sezono rungtynes skirs padėkai komandos gerbėjams. Visą sezoną ekipą palaikiusiems žmonėms, kaip ir ankstesniais metais, bus išdalinta daug sezono metu futbolininkų naudotų daiktų.</p>
    </article>
  </body>
</html>