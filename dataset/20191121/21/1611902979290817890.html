<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/21/zamach-stanu-w-izraelu-netanjahu-bede-nadal-rzadzil-krajem/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-21T21:47:47+00:00"/>
    <meta property="og:title" content="Zamach stanu w Izraelu? Netanjahu: „Będę nadal rządził krajem!”"/>
    <meta property="og:description" content="Urzędujący premier Izraela Benjamin Netanjahu, który został w czwartek postawiony w stan oskarżenia, powiedział wkrótce potem w wystąpieniu telewizyjnym, że zarzuty korupcji są jednoznaczne „z zamachem stanu”. Oznajmił, że będzie nadal rządził krajem."/>
  </head>
  <body>
    <article>
      <h1>Zamach stanu w Izraelu? Netanjahu: „Będę nadal rządził krajem!”</h1>
      <address><time datetime="2019-11-21T21:47:47+00:00">21 Nov 2019, 21:47</time> by <a rel="author" href="https://nczas.com/author/aw/" target="_blank">AW</a></address>
      <p>
        <b>Urzędujący premier Izraela Benjamin Netanjahu, który został w czwartek postawiony w stan oskarżenia, powiedział wkrótce potem w wystąpieniu telewizyjnym, że zarzuty korupcji są jednoznaczne „z zamachem stanu”. Oznajmił, że będzie nadal rządził krajem.</b>
      </p>
      <p>„To, co się tu dzieje, to próba przeprowadzenia zamachu stanu przeciw premierowi” – oświadczył Netanjahu. Zaapelował o „przeprowadzenie śledztwa wobec śledczych”, ponieważ „policja i śledczy nie stoją ponad prawem”. Dodał, że nie szukali oni prawdy, lecz chcieli go dopaść.</p>
      <p>Premier podkreślił, że śledztwo w jego sprawie było nieuczciwe i zbudowane na „fałszywych oskarżeniach”</p>
      <p>Prokurator generalny Izraela Awichaj Mandelblit, który postawił Netanjahu w stan oskarżenia w sprawach dotyczących korupcji, nadużycia zaufania i defraudacji, komentując swoją decyzję i słowa premiera, powiedział dziennikarzom, że kierował się wyłącznie względami profesjonalnymi. Odrzucił zarzuty, że postępowanie przeciw Netanjahu jest politycznie motywowane.</p>
      <p>Główny polityczny rywal premiera, lider centrolewicowego sojuszu i były szef sztabu generalnego izraelskiej armii, Benny Gantz powiedział, że szef rządu postawiony w stan oskarżenia „nie ma społecznego ani moralnego mandatu do podejmowania brzemiennych w skutki decyzji na rzecz państwa Izrael”.</p>
      <p>Netanjahu utrzymuje, że jest niewinny, i zaprzecza wszystkim zarzutom. Zgodnie z prawem nie musi składać dymisji w związku z oskarżeniem, nawet podczas apelacji, ale będzie musiał ustąpić, jeśli zostanie skazany. Grozi mu do 10 lat więzienia, jeśli zostanie skazany za korupcję, i do trzech lat za defraudacje i nadużycie zaufania.</p>
      <p>Śledztwo policyjne w sprawie Netanjahu trwało blisko trzy lata. W grudniu 2018 roku izraelska policja zarekomendowała postawienie zarzutów korupcyjnych w sprawie dotyczącej giganta telekomunikacyjnego Bezeq. Według policji Netanjahu, w zamian za przychylne dla firmy i warte setki milionów dolarów zmiany w prawie, miał być pozytywnie przedstawiany w należącym do Bezeq serwisie informacyjnym Walla.</p>
      <p>Wcześniej policja zarekomendowała postawienie mu zarzutów także w dwóch innych sprawach – dotyczących przyjmowania kosztownych prezentów od znajomych biznesmenów oraz oferowania korzystnych dla jednej z gazet zmian w prawie w zamian za pozytywne przedstawianie jego osoby.</p>
      <p>Netanjahu podczas dochodzenia nazywał je politycznym „polowaniem na czarownice”, oskarżał media, policję i izraelski wymiar sprawiedliwości o politycznie motywowaną nagonkę. (PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/21/to-zatrzesie-naszymi-relacjami-z-usa-ustawa-447-just-wraca-jest-gotowy-miazdzacy-dla-polski-raport-krzysztof-bosak-ostrzega/"/>
        <a href="https://nczas.com/2019/11/21/netanjahu-idzie-pod-sad-prokurator-generalny-izraela-postawil-go-w-stan-oskarzenia-za-korupcje-naduzycia-i-defraudacje/"/>
        <a href="https://nczas.com/2019/11/21/sekretarz-generalny-nato-jednoznacznie-odpowiada-marconowi-w-sprawie-rzekomej-smierci-mozgowej-paktu/"/>
        <a href="https://nczas.com/2019/11/21/agencja-onz-twierdzi-ze-algieria-kazdego-dnia-przyjmuje-wiecej-migrantow-niz-cala-europa/"/>
        <a href="https://nczas.com/2019/11/20/nowa-moda-w-europie-meduzy-zastepuja-w-akwariach-czerwone-i-zlote-rybki/"/>
        <a href="https://nczas.com/2019/11/20/hit-internetu-polityk-udziela-powaznego-wywiadu-na-zywo-i-wtedy-slychac-rzesistego-baka-video/"/>
        <a href="https://nczas.com/2019/11/20/aliexpress-rzuca-wyzwanie-allegro-chinski-sklep-podpisal-strategiczna-umowe-z-inpostem/"/>
        <a href="https://nczas.com/2019/11/20/roj-os-zabil-zalobnikow-w-czasie-pogrzebu-ofiary-konaly-w-potwornych-bolach-video/"/>
        <a href="https://nczas.com/2019/11/20/byly-pracownik-brytyjskiego-konsulatu-zatrzymany-w-hongkongu-bylem-torturowany-w-chinach/"/>
      </related>
    </article>
  </body>
</html>