<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/iierzsebet-kiralyno-kituntette-david-attenborough-t-az-oceanszennyezes-elleni-harcaert-2490696"/>
    <meta property="og:site_name" content="hírTV"/>
    <meta property="article:published_time" content="2019-11-21T21:03:00+00:00"/>
    <meta property="og:title" content="II.Erzsébet királynő kitüntette David Attenborough-t az óceánszennyezés elleni harcáért"/>
    <meta property="og:description" content="II. Erzsébet királynő Chatham House-díjjal tüntette ki David Attenborough-t a BBC televízióban futó Blue Planet II. című sorozatért."/>
  </head>
  <body>
    <article>
      <h1>II.Erzsébet királynő kitüntette David Attenborough-t az óceánszennyezés elleni harcáért</h1>
      <address><time datetime="2019-11-21T21:03:00+00:00">21 Nov 2019, 21:03</time> by <a rel="author">MTI</a></address>
      <h4>II. Erzsébet királynő Chatham House-díjjal tüntette ki David Attenborough-t a BBC televízióban futó Blue Planet II. (A kék bolygó II.) című sorozatért, amellyel az óceánokban lévő műanyag szemét globális veszélyeire hívja fel a figyelmet.</h4>
      <p>A világhírű brit természettudós, aki a királynőhöz hasonlóan idén töltötte be 93. életévét, a BBC televízió természettudományi egységével együtt kapta az elismerést a sorozat "felvillanyozó hatásáért" - közölte a brit Királyi Külügyi Intézet, székháza után közkeletű nevén a Chatham House londoni agytröszt.</p>
      <p>A királynő személyesen adta át szerda este az elismerést, ami különleges nagyrabecsülés jele, mivel II. Erzsébet az elmúlt időszakban jelentősen csökkentette nyilvános megjelenéseinek számát.</p>
      <p>A brit televíziózás egyik legismertebb személyiségeként David Attenborough az 1950-es évek óta készít természetfilmeket. Baráti kapcsolatot ápol a királynővel, 2018-ban mindketten megjelentek egy fák védelméről szóló dokumentumfilmben, a királynő kertjében sétálgatva és kedélyesen társalogva.</p>
      <p>Az évente átadott Chatham House-díj olyan személyeket vagy szervezeteket jutalmaz, akik vagy amelyek jelentősen hozzájárultak a nemzetközi kapcsolatok fejlődéséhez.</p>
      <p>"A műanyag szennyezettség az egyik legnagyobb kihívás, mellyel a világ óceánjai szembenéznek, és ez kétségkívül nemzetközi feladat. A Blue Planet II. szenvedélyes globális reakciót váltott ki és egyértelműen viselkedésbeli és politikai változásokat idézett elő" - fogalmazott Robin Niblett, a Chatham House igazgatója.</p>
      <p>A David Attenborough narrációjával készült sorozat a legnézettebb sorozat volt 2017-ben a brit televízióban, világszerte megvásárolták tévétársaságok és számos országban hasonló sikereket ért el.</p>
      <p>A sorozat számos megrendítő jelenetet mutatott be, például egy fiókáit az óceánból kihalászott műanyaggal etető albatroszról, vagy újszülött, és vélhetően a műanyagok miatt elpusztult borját napokon át magával vonszoló bálnáról.</p>
      <p>MTI</p>
    </article>
  </body>
</html>