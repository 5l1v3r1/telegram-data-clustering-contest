<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/giorgia-meloni-selfie-gaffe-moralizzatori-m5s-a-casa-ma-grillini-sbagli-piano/1951916/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T21:02:12+00:00"/>
    <meta property="og:title" content="GIORGIA MELONI, GAFFE SOCIAL E SCONTRO CON M5S/ Leader FdI: “Non ho sbagliato…”"/>
    <meta property="og:description" content="Giorgia Meloni, il selfie con gaffe: &quot;moralizzatori grillini tutti a casa?&quot;, ma i colleghi M5s &quot;hai sbagliato piano&quot;. La replica della leader di FdI."/>
  </head>
  <body>
    <article>
      <h1>GIORGIA MELONI, GAFFE SOCIAL E SCONTRO CON M5S/ Leader FdI: “Non ho sbagliato…”</h1>
      <h2>Giorgia Meloni, il selfie con gaffe: “moralizzatori grillini tutti a casa?”, ma i colleghi M5s “hai sbagliato piano”. La replica della leader di FdI</h2>
      <address><time datetime="2019-11-21T21:02:12+00:00">21 Nov 2019, 21:02</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Non si placano le polemiche tra <b>Giorgia Meloni </b>e il <b>Movimento 5 Stelle</b>. Dopo la gaffe social, con tanto di attacco grillino, la leader di Fratelli d’Italia ha tenuto a ribadire in un post su Facebook:<i> «Comunico al Movimento 5 Stelle che non ho sbagliato giorno. Ribadisco che in Parlamento – al contrario loro – vado quasi tutti i giorni, anche se non si vota. A lavorare. Invece, i Cinquestelle confermano di venire in Parlamento solo quando si vota (PERCHÉ ALTRIMENTI TAGLIANO LORO LO STIPENDIO) cioè mediamente due/tre giorni la settimana. E tutti gli altri giorni che fanno? Misteri del grillismo»</i>. <b>Francesco D’Uva</b> ha invece replicato ad un altro passaggio delle dichiarazioni dell’ex ministro, legato al Reddito di cittadinanza: <i>«Giorgia Meloni ne ha appena sparata un’altra: vuole cancellare il Reddito Di Cittadinanza. Ma Fratelli d’Italia non era la destra sociale? Non erano quelli attenti agli ultimi? #IoSonoGiorgia e penso solo a chi ha i soldi»</i>. (Aggiornamento di Massimo Balsamo)</p>
      <h4>GIORGIA MELONI, SELFIE E GAFFE SOCIAL</h4>
      <p><a href="https://www.ilsussidiario.net/news/giorgia-meloni-al-maurizio-costanzo-show-video-tra-dance-sovranismo-e-gino-paoli/1945812/"><b>Giorgia Meloni</b> </a>e la viralità, ormai la leader di <b>Fratelli d’Italia</b> ci ha preso gusto ma stavolta non è il <a href="https://www.ilsussidiario.net/news/myss-keta-canta-io-sono-giorgia-video-meloni-mania-la-performance-e-virale/1947312/"><b>tormentone “Io sono Giorgia, Genitore 1 e Genitore 2”</b></a> a spopolare sui <a href="https://www.ilsussidiario.net/news/giorgia-meloni-sara-davvero-la-rapper-del-nuovo-millennio-video-la-ventura-dice/1947717/"><b>social</b></a>, bensì una mezza gaffe scatenata dopo un suo <b>selfie stamattina in Transatlantico</b> in Parlamento. Nasce tutto dalla foto che trovate qui sopra, apparsa su Facebook con il post di scherno-denuncia dell’ex Ministro dei Giovani «<i>Ops, transatlantico deserto. Perché oggi non si vota e a chi manca non decurtano lo stipendio e non viene segnata come assenza. Tutti a casa di giovedì i moralizzatori grillini? Dai mi sento sola venite a farmi compagnia, assenteisti! Capito perché il M5S ha bocciato la proposta di Fratelli d’Italia per fare timbrare il cartellino ai parlamentari</i>?». Il post era propedeutico a lanciare i circa <a href="https://www.ilsussidiario.net/news/ius-soli-m5s-contro-pd-tensione-nel-governo-salvini-e-meloni-daremo-battaglia/1950400/"><b>500 emendamenti di Fratelli d’Italia alla Manovra 2020</b></a>, ma la Meloni viene subito “strigliata” dai colleghi M5s, chiamati in causa. «<i>Ciao Giorgia, io cambierei chi ti gestisce il calendario altrimenti non si spiega il tuo 27% di presenze in aula…se vuoi lavorare ci trovi al quarto piano di Montecitorio nelle varie commissioni»</i>, replica subito il collega deputato <b>Paolo Giulidori</b>.</p>
      <h4>GIORGIA MELONI ATTACCA MANOVRA E REDDITO DI CITTADINANZA</h4>
      <p>A corredo dello scherno contro la Meloni, il deputato grillino aggiunge sempre su Facebook «<i>Io sono Giorgia e non conosco il calendario dei lavori»</i>. A dar manforte alla contro-presa in giro della leader di FdI ci pensa anche la deputata grillina <b>Yana Chiara Ehm</b>, «<i>Ciao Giorgia, io sono in viaggio verso Vienna per partecipare all’incontro annuale dell’ICMPD e parlare di immigrazione. Ci vediamo lì? No perché nella lista dei partecipanti non ho visto nessuno di FDI. Un tema tanto caro a voi, no?»</i>. Più freddo e meno “ironico” invece <b>Davide Aiello</b> che attacca «<i>Siamo nelle commissioni parlamentari a lavorare non come fai tu ad oziare in transatlantico. Ci vediamo lunedì in aula</i>». Lo <b>scontro tra FdI e M5s</b> poi è proseguito su toni decisamente più seri e lontani dalla viralità social: <a href="https://www.ilsussidiario.net/news/lite-meloni-gruber-in-diretta-tv-video-lei-dice-sciocchezze-non-si-permetta/1933385/"><b>Giorgia Meloni</b></a> ha presentato i diversi emendamenti lanciati da <b>Fratelli d’Italia contro la Manovra</b> di Bilancio del Governo Conte-2, spiegando come quella legge si tratta di una «<i>dichiarazione di guerra contro chi produce e lavora, non c’è niente che riguarda la crescita, la creazione di posti di lavoro. È una manovra della sinistra che crea deficit, mette nuove tasse e non ci sono investimenti</i>». La bordata è tenuta poi verso la fine della conferenza stampa dal Transatlantico, «<i>Le tasse aumenteranno di 6 miliardi per il 2020, di 11 l’anno successivo, la plastic tax è Iva nascosta, perché aumenterà il costo del prodotto. Si fa cassa”, conclude, “facendo finta di fare cose utili</i>». Su questa scia arriva la proposta che verrà rilanciata in Parlamento, «<i>La proposta di Fratelli d’Italia e’: deficit al 3% per gli investimenti, allo 0% per la spesa corrente, per noi va bene fare deficit ma per gli investimenti, non per coprire la spesa corrente. Ci sono soldi spesi in deficit per pagare il <a href="https://www.ilsussidiario.net/news/reddito-di-cittadinanza-rivolta-extracomunitari-senza-sussidio-colpa-della-lega/1945153/"><b>reddito di cittadinanza</b></a> e altre marchette elettorali</i>»; per la Meloni il RdC va abolito, senza se e senza ma.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/liliana-segre-pronta-a-guidare-commissione-sono-stanca-ma-non-mi-arrendo/1952116/"/>
        <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"/>
        <a href="https://www.ilsussidiario.net/news/caos-m5s-sconfessato-di-maio-conte-prende-il-suo-posto-e-il-pd-ne-approfitta/1952053/"/>
        <a href="https://www.ilsussidiario.net/news/dietro-le-quinte-le-mosse-di-tusk-per-tenere-salvini-fuori-dal-ppe/1952095/"/>
        <a href="https://www.ilsussidiario.net/news/spillo-sardine-la-testimonianza-che-fa-invidia-a-m5s-e-nuoce-al-pd/1952075/"/>
        <a href="https://www.ilsussidiario.net/news/mes-tremonti-germania-in-crisi-come-grecia-juncker-chiese-di-salvare-loro-banche/1952010/"/>
      </related>
    </article>
  </body>
</html>