<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/society/kakokairia-nea-epideinosi-tis-epomenes-ores/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T21:58:40+00:00"/>
    <meta property="og:title" content="Κακοκαιρία : Νέα επιδείνωση τις επόμενες ώρες"/>
    <meta property="og:description" content="Πλημμύρες και καταστροφές σε όλη τη χώρα"/>
  </head>
  <body>
    <article>
      <h1>Κακοκαιρία : Νέα επιδείνωση τις επόμενες ώρες</h1>
      <h2>Πλημμύρες και καταστροφές σε όλη τη χώρα</h2>
      <address><time datetime="2019-11-21T21:58:40+00:00">21 Nov 2019, 21:58</time> by <a rel="author">ΤοΒΗΜΑ Team</a></address>
      <p>Ισχυρές τοπικά καταιγίδες έπληξαν, τις απογευματινές ώρες της Πέμπτης, όλη τη χώρα δίνοντας περισσότερους από 1.200 κεραυνούς και σημαντικά ύψη βροχόπτωσης και προκαλώντας πολλά προβλήματα.</p>
      <p>Οι σφοδρές καταιγίδες άρχισαν να πλήττουν το Λεκανοπέδιο από τα νότια λίγο μετά τις 17:00 και σταδιακά επεκτάθηκαν σε όλο το νομό Αττικής. Κατά τόπους τα φαινόμενα ήταν πολύ ισχυρά και συνοδεύτηκαν από δυνατούς ανέμους.</p>
      <p><a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ. <br/></a>Ειδικότερα, ένα μαύρο σύννεφο κάλυψε όλο το λεκανοπέδιο και μέσα σε ελάχιστα λεπτά «άνοιξαν» οι ουρανοί.</p>
      <figure>
        <img src="https://www.in.gr/wp-content/uploads/2019/11/1-855-600x450.jpg"/>
      </figure>
      <h3>Προβλήματα στην Αττική</h3>
      <p>Σε ορισμένες περιοχές οι δρόμοι μετατράπηκαν σε ποτάμια, δημιουργώντας προβλήματα σε οδηγούς και πεζούς. Η δυνατή βροχή, σε όλους τους οδικούς άξονες, δυσκόλεψε την κυκλοφορία των οχημάτων, με τους οδηγούς να μένουν ακινητοποιημένοι στα οχήματά τους.</p>
      <p>Η βροχή, όμως, δεν προκάλεσε προβλήματα μόνο στους δρόμους, αλλά κατάφερε να διακόψει και αγώνα στο βόλεϊ ανδρών, που διεξαγόταν μεταξύ Παναθηναϊκού- Φοίνικα Σύρου.</p>
      <p>Ο ημιτελικός του Λιγκ Καπ διεκόπη στο τρίτο σετ, επειδή διαπιστώθηκε ότι εξαιτίας της σφοδρής καταιγίδας έσταζε η οροφή και το νερό έπεφτε στον αγωνιστικό χώρο, με αποτέλεσμα να υπάρχει κίνδυνος για τη σωματική ακεραιότητα των αθλητών. Ετσι, ο διαιτητής αποφάσισε τη διακοπή της αναμέτρησης.</p>
      <h3>Πλημμύρισαν σπίτια στη Λαμία</h3>
      <p>Την ίδια ώρα, έντονη νεροποντή σημειώθηκε λίγο μετά τις 20:00 και στην Λαμία, με αποτέλεσμα να υπάρξουν προβλήματα.</p>
      <figure>
        <img src="https://www.in.gr/wp-content/uploads/2019/11/1-856-600x401.jpg"/>
      </figure>
      <p>Από τη βροχή πλημμύρισαν υπόγεια, κατοικίες, με την Πυροσβεστική Υπηρεσία να βρίσκεται σε διαρκή κινητοποίηση, σύμφωνα με το lamianow.gr.</p>
      <p>Σημειώνεται πως ο Ξηριάς στο ύψος του Κενταύρου και στο πέρασμα για Ροδίτσα έχει κλείσει για την ασφάλεια των οδηγών.</p>
      <figure>
        <iframe src="https://www.youtube.com/embed/K-6eVeXSpVg" width="640" height="360" data-service="Youtube" scrolling="no"/>
      </figure>
      <h3>Θάσος: «Πνίγηκαν» τα Λιμενάρια – Κλειστά τα σχολεία</h3>
      <p>Η Θάσος υπέστη σοβαρές καταστροφές σε σπίτια και καταστήματα, ενώ η Πυροσβεστική κλήθηκε να αντιμετωπίσει δεκάδες περιστατικά.</p>
      <p>Δρόμοι έγιναν «ποτάμια» και ρέματα ξεχείλισαν, με την Πολιτική Προστασία του Δήμου Θάσου να καλεί τους κατοίκους του νησιού να μη μετακινούνται στις περιοχές Αστρίς, Ποτός και Πευκάρι, λόγω της εκδήλωσης των έντονων βροχοπτώσεων και των προβλημάτων που εκδηλώνονται στο οδικό δίκτυο της περιοχής.</p>
      <p>Σημειώνεται ότι τα σχολεία του νησιού θα παραμείνουν κλειστά την Παρασκευή με απόφαση του δήμαρχου του νησιού.</p>
      <figure>
        <iframe src="https://www.youtube.com/embed/rSqKZVXPC3Y" width="640" height="360" data-service="Youtube" scrolling="no"/>
      </figure>
      <h3>Εικόνες καταστροφής στην Καβάλα</h3>
      <p>Δρόμοι άνοιξαν στα δύο, σπίτια και επιχειρήσεις πλημμύρισαν, καλλιέργειες «πνίγηκαν» στις λάσπες, ενώ οι κτηνοτρόφοι πήραν αγκαλιά τα ζωάκια τους για να γλιτώσουν από τη μανία της φύσης.</p>
      <p>Το κεντρικό αρδευτικό κανάλι στον κάμπο των Φιλίππων υπερχείλησε. Τα φράγματα εμπόδισαν το νερό να φύγει, μετατρέποντας τα χωράφια σε λίμνες.</p>
      <p>Η ορμή των νερών ήταν τόσο μεγάλη που μικροί επαρχιακοί δρόμοι κομματιάστηκαν, ενώ γκρεμίστηκε ακόμη και η περίφραξη από μπετό σε βιοτεχνία της περιοχής.</p>
      <figure>
        <img src="https://www.in.gr/wp-content/uploads/2019/11/1-858-600x450.jpg"/>
      </figure>
      <h3>Νέα επιδείνωση τις επόμενες ώρες</h3>
      <p>Ο καιρός θα παρουσιάσει νέα επιδείνωση, με βροχές και καταιγίδες που τοπικά θα είναι ισχυρές.</p>
      <p>Από τις βραδινές ώρες της Πέμπτης τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <p>Παράλληλα, τα φαινόμενα θα είναι έντονα στην Αττική, μέχρι και τις 10 το πρωί της Παρασκευής.</p>
      <p>Αναλυτικά, η πρόγνωση του καιρού σύμφωνα με την ΕΜΥ:</p>
      <p>
        <b>Αττική</b>
      </p>
      <p>Καιρός: Νεφώσεις με τοπικές βροχές και σποραδικές καταιγίδες, πιθανώς πρόσκαιρα ισχυρές τις πρώτες πρωινές ώρες. Τα φαινόμενα βαθμιαία θα εξασθενήσουν και ο καιρός θα βελτιωθεί.</p>
      <p>Άνεμοι: Από δυτικές διευθύνσεις 3 με 5 μποφόρ.</p>
      <p>Θερμοκρασία: Από 15 έως 20 βαθμούς Κελσίου.</p>
      <h3>Θεσσαλονίκη</h3>
      <p>Καιρός: Νεφώσεις με τοπικές βροχές και σποραδικές καταιγίδες με εξασθένηση από το βράδυ.</p>
      <p>Άνεμοι: Από βόρειες διευθύνσεις 3 με 5 μποφόρ.</p>
      <p>Θερμοκρασία: Από 14 έως 17 βαθμούς Κελσίου.</p>
      <p>
        <b>Μακεδονία, Θράκη</b>
      </p>
      <p>Καιρός: Στη δυτική Μακεδονία λίγες νεφώσεις, με κατά τόπους περιορισμένη ορατότητα τις πρωινές και βραδινές ώρες. Στις υπόλοιπες περιοχές νεφώσεις με βροχές και καταιγίδες κατά τόπους ισχυρές, στα ανατολικά τμήματα της κεντρικής Μακεδονίας (περιοχή Χαλκιδικής), στην ανατολική Μακεδονία και τη Θράκη. Τα φαινόμενα το βράδυ από τα δυτικά σταδιακά θα εξασθενήσουν.</p>
      <p>Άνεμοι: Βόρειοι βορειοανατολικοί 4 με 5 μποφόρ και στο Θρακικό ανατολικοί μέχρι 6 μποφόρ.</p>
      <p>Θερμοκρασία: Από 09 έως 17 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>Νησιά Ιονίου, Ήπειρος, Δυτική Στερεά, Δυτική Πελοπόννησος</p>
      <p>Καιρός: Λίγες νεφώσεις παροδικά αυξημένες. Κατά τόπους περιορισμένη ορατότητα τις πρωινές και βραδινές ώρες.</p>
      <p>Άνεμοι: Από δυτικές διευθύνσεις 3 με 5 μποφόρ.</p>
      <p>Θερμοκρασία: Από 12 έως 20 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>
        <b>Θεσσαλία, Ανατολική Στερεά, Εύβοια, Ανατολική Πελοπόννησος</b>
      </p>
      <p>Καιρός: Νεφώσεις με τοπικές βροχές και σποραδικές καταιγίδες, οι οποίες πιθανώς να είναι πρόσκαιρα ισχυρές τις πρώτες πρωινές ώρες στην ανατολική Στερεά και τη νότια Εύβοια και μέχρι αργά το απόγευμα στις Σποράδες. Τα φαινόμενα από τα νότια σταδιακά θα εξασθενήσουν και ο καιρός θα βελτιωθεί.</p>
      <p>Άνεμοι: Από δυτικές διευθύνσεις 3 με 5 μποφόρ. Στα βόρεια από βόρειες διευθύνσεις με την ίδια ένταση.</p>
      <p>Θερμοκρασία: Από 12 έως 20 βαθμούς Κελσίου.</p>
      <p>
        <b>Κυκλάδες, Κρήτη</b>
      </p>
      <p>Καιρός: Νεφώσεις με βροχές και καταιγίδες οι οποίες μέχρι τις πρώτες πρωινές ώρες κυρίως στα ανατολικά τμήματα θα είναι κατά τόπους ισχυρές. Τα φαινόμενα σταδιακά από τα δυτικά θα εξασθενήσουν.</p>
      <p>Άνεμοι: Από δυτικές διευθύνσεις 3 με 5 μποφόρ.</p>
      <p>Θερμοκρασία: Από 15 έως 21 βαθμούς Κελσίου.</p>
      <p>
        <b>Νησιά Ανατολικού Αιγαίου, Δωδεκάνησα</b>
      </p>
      <p>Καιρός: Νεφώσεις με βροχές και καταιγίδες οι οποίες μέχρι το μεσημέρι θα είναι κατά τόπους ισχυρές.</p>
      <p>Άνεμοι: Στα νότια νότιοι νοτιοδυτικοί 4 με 5 μποφόρ και στα βόρεια ανατολικοί βορειοανατολικοί πρόσκαιρα μέχρι 6 μποφόρ.</p>
      <p>Θερμοκρασία: Από 15 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/21/society/kakokairia-diekopi-agonas-sto-gipedo-sto-marousi-logo-tis-vroxoptosis/"/>
        <a href="https://www.tovima.gr/2019/11/21/society/attiki-polla-provlimata-apo-tin-kataigida/"/>
        <a href="https://www.tovima.gr/2019/11/21/society/thasos-megales-katastrofes-logo-tis-kakokairias/"/>
        <a href="https://www.tovima.gr/2019/11/21/society/kakokairia-sarose-pyrgo-kai-kavala-terastia-provlimata/"/>
      </related>
    </article>
  </body>
</html>