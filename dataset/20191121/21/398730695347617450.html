<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/32-har-dodats-i-bolivia-usa-uppmanar-till-lugn/"/>
    <meta property="og:site_name" content="DN.SE"/>
    <meta property="article:published_time" content="2019-11-21T21:01:03+00:00"/>
    <meta property="og:title" content="32 har dödats i Bolivia – USA uppmanar till lugn"/>
    <meta property="og:description" content="Varken Evo Morales eller Bolivias tidigare vicepresident Alvaro Garcia Linera kommer att ställa upp i det kommande valet."/>
  </head>
  <body>
    <article>
      <h1>32 har dödats i Bolivia – USA uppmanar till lugn</h1>
      <address><time datetime="2019-11-21T21:01:03+00:00">21 Nov 2019, 21:01</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Varken Evo Morales eller Bolivias tidigare vicepresident Alvaro Garcia Linera kommer att ställa upp i det kommande valet. Socialistpartiet MAS, som har majoritet i parlamentet, kommer att ställa upp med andra kandidater.</b>
      </p>
      <p>– Vi ställer upp i valet och vi kommer att göra det med unga kandidater, speciellt när det gäller posterna som president och vicepresident, säger <a href="https://www.reuters.com/article/us-bolivia-politics/bolivian-socialists-say-neither-morales-nor-ex-vp-will-run-in-election-idUSKBN1XV1O3">Henry Cabrera</a><a href="https://www.reuters.com/article/us-bolivia-politics/bolivian-socialists-say-neither-morales-nor-ex-vp-will-run-in-election-idUSKBN1XV1O3">, som har en ledande roll i MAS, till Reuters</a> </p>
      <p>– Vi kommer inte att återanvända gamla kandidater. Det är partiets officiella ståndpunkt. </p>
      <p><b>På onsdagen lade</b> interrimspresidenten Jeanine Áñez fram ett nytt lagförslag som innebär att presidentvalet den 20 oktober ogiltigförklaras och en ny valkommission utses, som ska staka ut vägen till ett nyval. Kongressen började debattera förslaget på torsdagen och kommer sannolikt att fortsätta på fredagen. Det finns ännu inte något förslag på nytt valdatum.</p>
      <figure>
        <img src="https://cached-images.bonnier.news/cms30/UploadedImages/2019/11/21/cb655a58-7ad9-49b5-aceb-364f00f1db25/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Evo Morales.<cite>Foto: Pedro Pardo/AFP</cite></figcaption>
      </figure>
      <p>Sedan flera veckor lamslås Bolivia av våldsamma protester, som nu har kostat 32 människor livet. På torsdagen uppmanade USA:s utrikesminister Mike Pompeo båda sidor att avstå från våld och säkerhetsstyrkorna att respektera fredliga demonstrationer, skriver Washington Post.</p>
      <p>Samtidigt uppmanar FN:s sändebud Jean Arnault  båda sidor att hålla gemensamma krissamtal.</p>
      <p><b>Evo Morales tvingades bort</b> från makten av militären den 10 november. Från sin exil i Mexiko fortsätter han att elda på sina anhängare. I en <a href="https://www.wsj.com/articles/evo-morales-offers-to-sit-out-bolivias-next-election-if-he-can-finish-term-11574229756?mod=hp_lead_pos5">intervju med Wall Street Journal </a>har han sagt att han vill återvända till Bolivia så snart som möjligt. Jeanine Áñez har tidigare sagt att Evo Morales kan åtalas för korruption om han kommer tillbaka till landet.</p>
      <p>Evo Morales var Bolivias ledare i nästan 14 år. Den ekonomiska tillväxten har varit god under hans tid vid makten, men Bolivia är ändå ett av Latinamerikas fattigaste länder.</p>
    </article>
  </body>
</html>