<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384146/mahkemeden-melih-gokcekin-mal-varligi-karari"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T21:43:00+00:00"/>
    <meta property="og:title" content="Mahkemeden 'Melih Gökçek'in mal varlığı' kararı"/>
    <meta property="og:description" content="Mahkemeden 'Melih Gökçek'in mal varlığı' kararı"/>
  </head>
  <body>
    <article>
      <h1>Mahkemeden 'Melih Gökçek'in mal varlığı' kararı</h1>
      <h2>Ankara Büyükşehir Belediyesi eski Başkanı Melih Gökçek'in mal varlığı araştırılacak. Haber #MelihGökçekinMalVarlığı ile sosyal medyada gündem oldu.</h2>
      <address>
        <time datetime="2019-11-21T21:43:00+00:00">21 Nov 2019, 21:43</time>
      </address>
      <p>Görevden alınmasının ardından tartışmalara konu olmaya devam eden Ankara Büyükşehir Belediyesi eski Başkanı Melih Gökçek'in mal varlığı mahkeme kararıyla araştırılacak. Haber #MelihGökçekinMalVarlığı ile sosyal medyada gündem oldu.</p>
      <p>Ankara Büyükşehir Belediyesi eski Başkanı Melih Gökçek'in, eski vekil ve Devlet Bakanı Gürcan Dağdaş hakkında açtığı davanın bugün görülen duruşmasında bir gelişme yaşandı.</p>
      <p>Gökçek'in katılmadığı davada, mahkeme Melih Gökçek'in mal varlığının incelenmesi yönünde karar aldı. Kararın, Dağdaş'ın talebi doğrultusunda alındığı bildirildi.</p>
      <p>Davanın ardından konuya ilişkin Twitter hesabı üzerinden açıklamalarda bulunan Gürcan Dağdaş, "İ.Melih Gökçek'in şahsıma açmış olduğu hakaret davasının ilk duruşması yapıldı. İ.Melih duruşmaya katılmadı. Hakim talebim üzerine;İ.Melih'in mal varlığının araştırılması için tapuya ve bankalara yazı yazılmasına ve mal beyanlarının incelenmesine karar verdi!" ifadelerini kullandı.</p>
      <p>Dağdaş'ın aktardığına göre mahkeme Gökçek'in tüm yakınlarının da mal varlığının araştırılmasına hükmetti.  Öte yandan, Melih Gökçek'in mal varlığının araştırılacak olması sosyal medyada da büyük yankı uyandırdı.</p>
      <p>Twitter'da #MelihGökçekinMalVarlığı başlığı ile yapılan paylaşımlar kısa sürede Türkiye Gündeminde üst sıralara tırmandı.</p>
    </article>
  </body>
</html>