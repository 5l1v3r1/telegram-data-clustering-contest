<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/na-bukovyni-vykryly-kontrabandu-kontrafaktnyh-tsygarok-do-yevropy.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T21:55:05+00:00"/>
    <meta property="og:title" content="На Буковині викрили контрабанду контрафактних цигарок до Європи"/>
    <meta property="og:description" content="На Буковині викрили контрабанду контрафактних цигарок до Європи"/>
  </head>
  <body>
    <article>
      <h1>На Буковині викрили контрабанду контрафактних цигарок до Європи</h1>
      <h2>Загальна сума вилученого у зловмисників контрафактного товару становить майже 6 мільйонів гривень</h2>
      <address>
        <time datetime="2019-11-21T21:55:05+00:00">21 Nov 2019, 21:55</time>
      </address>
      <figure>
        <img src="https://1news.com.ua/wp-content/uploads/2019/11/17-10.jpg"/>
      </figure>
      <p>Незаконне переправлення за кордон оптових партій контрафактних тютюнових виробів різних іноземних марок блокувала Служба безпеки України під час багатоетапної спецоперації у Чернівецькій області.</p>
      <p>Про це повідомляє 1NEWS.</p>
      <p>Так у пункті пропуску «Порубне» митного посту «Вадул-Сірет» правоохоронці затримали завантажений вугіллям автомобіль.</p>
      <p>На підлозі напівпричепу, під задекларованим вантажем, оперативники спецслужби виявили приховані від митного контролю майже 63 тисячі пачок підроблених цигарок.</p>
      <p>Поблизу селища Опришени Глибоцького району затримано трьох місцевих жителів, які через річку намагалися незаконно переправити за кордон 22 тисячі пачок контрафактних виробів. Під час обшуку в гаражі одного із зловмисників виявлено ще 10 тисяч пачок цигарок.</p>
      <p>У Вижницькому районі поблизу лінії державного кордону правоохоронці викрили буковинця, який на власному автомобілі намагався вивезти поза пунктами пропуску до ЄС 40 тисяч пачок підробленої тютюнової продукції.</p>
      <p>Також у Чернівцях затримано жителя обласного центру під час завантаження в авто, отримані поштою, 24 тисячі пачок цигарок для їх контрабандного вивезення за межі нашої країни.</p>
      <p>Джерело: <a href="https://ssu.gov.ua/ua/news/1/category/21/view/6731#.JZoei7E1.dpbs">СБУ</a></p>
    </article>
  </body>
</html>