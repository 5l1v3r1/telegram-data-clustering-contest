<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bb%ce%b5%cf%85%cf%84%ce%ad%cf%81%ce%b7%cf%82-%cf%80%ce%b5%cf%84%cf%81%ce%bf%cf%8d%ce%bd%ce%b9%ce%b1%cf%82-%cf%83%cf%84%ce%bf%ce%bd-%cf%84%ce%b5%ce%bb%ce%b9%ce%ba%cf%8c-%cf%84%ce%bf%cf%85-%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T21:32:08+00:00"/>
    <meta property="og:title" content="Λευτέρης Πετρούνιας: Στον τελικό του Παγκοσμίου κυπέλλου ο Έλληνας αθλητής!"/>
    <meta property="og:description" content="Το πρώτο βήμα προς την Ολυμπιακή πρόκριση πραγματοποίησε ο Λευτέρης Πετρούνιας, με την πρόκρισή του στον τελικό Παγκοσμίου κυπέλλου, στο Κότμπους της Γερμανίας."/>
  </head>
  <body>
    <article>
      <h1>Λευτέρης Πετρούνιας: Στον τελικό του Παγκοσμίου κυπέλλου ο Έλληνας αθλητής!</h1>
      <address>
        <time datetime="2019-11-21T21:32:08+00:00">21 Nov 2019, 21:32</time>
      </address>
      <p>
        <b>Το πρώτο βήμα προς την Ολυμπιακή πρόκριση πραγματοποίησε ο Λευτέρης Πετρούνιας, με την πρόκρισή του στον τελικό Παγκοσμίου κυπέλλου, στο Κότμπους της Γερμανίας.</b>
      </p>
      <p>Στον τελικό του Παγκοσμίου κυπέλλου θα βρεθεί ο Λευτέρης Πετρούνιας, μετά από μια πετυχημένη εκτέλεση του προγράμματός του που του χάρισε 14.933 βαθμούς και τη δεύτερη θέση στον προκριματικό.</p>
      <p>Ο Κινέζος Γιάνγκ Λιού, ο μεγαλύτερος αντίπαλος του Πετρούνια στο κυνήγι του τελευταίου εισιτηρίου για το Τόκιο, ήταν πρώτος στην κατάταξη του προκριματικού με 15.100 βαθμούς.</p>
      <p>Η μάχη στους κρίκους θα επικεντρωθεί ανάμεσα στον Έλληνα πρωταθλητή και τον Κινέζο αντίπαλό του ενώ ανταγωνιστικός θα είναι και ο Αρμένιος Αρτούρ Αβετισιάν, που προκρίθηκε τέταρτος στον τελικό.</p>
      <p>Ο Πετρούνιας σε αυτόν τον αγώνα κυνηγά αποκλειστικά τη νίκη, ώστε να μπορέσει να διεκδικήσει την Ολυμπιακή πρόκριση.</p>
      <p>Ο Κωνσταντίνος Κωνσταντινίδης κατετάγη 13ος έχοντας συγκεντρώσει 14.000 βαθμούς και δεν μπόρεσε να προκριθεί στον τελικό του κυπέλλου, αν και πραγματοποίησε μια καλή εμφάνιση.</p>
      <p>Ο τελικός θα πραγματοποιηθεί το Σάββατο, 23/11.</p>
    </article>
  </body>
</html>