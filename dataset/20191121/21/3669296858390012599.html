<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/anti-semitizm-anketi-abd-disisleri-bakanligi-ile-celisti"/>
    <meta property="og:site_name" content="CNN Türk"/>
    <meta property="article:published_time" content="2019-11-21T21:50:32+00:00"/>
    <meta property="og:title" content="Anti-semitizm anketi, ABD Dışişleri Bakanlığı ile çelişti"/>
    <meta property="og:description" content="ABD'de etkili Yahudi örgütlerinin başında gelen..."/>
  </head>
  <body>
    <article>
      <h1>Anti-semitizm anketi, ABD Dışişleri Bakanlığı ile çelişti</h1>
      <h2>ABD'de etkili Yahudi örgütlerinin başında gelen İftira ve İnkarla Mücadele Birliği (ADL), New York'ta olağan yıllık zirvesini gerçekleştirdi.</h2>
      <address><time datetime="2019-11-21T21:50:32+00:00">21 Nov 2019, 21:50</time> by <a rel="author">AA</a></address>
      <p>Jacob K. Javits Kongre Merkezi'nde gün boyu süren zirvede antisemitizm ile mücadele tartışıldı.</p>
      <p>Zirveye katılan <a href="https://www.cnnturk.com/haberleri/abd">ABD</a> Dışişleri Bakanlığı Antisemitizmi İzleme ve Mücadele özel temsilcisi Elan Carr, burada yaptığı konuşmada, antisemitizmin küresel bir problem olduğunu belirterek, "aşırı sağcılar, İsrail'den nefret eden aşırı solcular ve 'radikal İslamcıların' anti-semitizmin kaynağı olduğunu" savundu.</p>
      <p>Carr, bu üç grubun birbirinden de nefret ettiğini öne sürerek, "radikal İslam'ın Batı Avrupa'da anti-semitizmin ana kaynağı olduğunu" iddia etti.</p>
      <p>
        <b>Özel temsilcinin iddiaları ADL anket ile çelişti</b>
      </p>
      <p>Diğer yandan aynı zirvede yayımlanan ADL Küresel Anketinde ise Carr'ın "Batı Avrupa'daki antisemitizmin ana kaynağı" iddialarına aykırı veriler ortaya konuldu.</p>
      <p>ADL'nin 18 ülkede 9 bin kişi üzerinde nisan ve haziranda yaptığı ankette, Batı Avrupa'da yaşayan Müslümanların, çoğunluğu Müslüman olan ülkelere göre önemli derecede daha az antisemitik olduğu belirtildi.</p>
      <p>Ankette, Batı Avrupalı Müslümanların, Orta ve Kuzey Afrika ile karşılaştırıldığında İsrail hakkında daha olumlu düşündüğü ortaya çıktı.</p>
      <p>Ankette, 2014'te İsrail hakkında görüşleri sorulan Ortadoğu ve Kuzey Afrika'daki Müslümanların yüzde 7'sinin olumlu görüş bildirdiği, bu oranın Batı Avrupa'daki Müslümanlarda ise yüzde 31 olduğuna dikkat çekildi.</p>
      <p>Batı Avrupa'da antisemitizm oranının önceki yıllara göre aynı kaldığı belirtilirken, Doğu Avrupa ülkeleri <a href="https://www.cnnturk.com/haberleri/ukrayna">Ukrayna</a>, Polonya, Çekoslovakya ve <a href="https://www.cnnturk.com/haberleri/rusya">Rusya</a>'da "Yahudilerin dünya ekonomisini kontrol ettiği" şeklindeki "antisemitik komplo teorilerine" inananların oranının ise yaklaşık yüzde 70 olduğunun altı çizildi.</p>
      <p>
        <b>Chobani Yoğurtları CEO'suna ödül</b>
      </p>
      <p>ADL zirvesinin öğleden sonraki oturumlarında, ABD'deki Chobani Yoğurtlarının kurucusu ve CEO'su Hamdi Ulukaya'ya mültecilere yardımlarından dolayı "2019 Nefrete Karşı Cesaret" ödülü verildi.</p>
      <p>"Borat" filmi ile meşhur olan sinema oyuncusu ve komedyen Sacha Baron Cohen de ADL'nin "Uluslararası Liderlik Ödülü"ne layık görüldü.</p>
      <p>Resmi internet sitesinde, 1913'te kurulduğu belirtilen ADL'nin misyonunun Yahudilere karşı düşmanlık ve bağnazlığa karşı mücadele etmek ve dünyadaki Yahudileri korumak olduğu belirtiliyor.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/dunya/ve-elon-musk-resmen-tanitti-iste-zirhli-ve-elektrikli-pick-up"/>
        <a href="https://www.cnnturk.com/turkiye/cuneyt-ozdemir-abdde-hastaneye-gittim-4-ay-sonraya-randevu-verdiler"/>
        <a href="https://www.cnnturk.com/turkiye/cigir-acacak-yontem-askiya-alinmis-yasam-durumu"/>
      </related>
    </article>
  </body>
</html>