<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220755/vytuzeny-ciel-mame-na-dosah-slovenska-radost-na-sampionate-po-velkej-drame-s-nemeckom"/>
    <meta property="og:site_name" content="Športky.sk"/>
    <meta property="article:published_time" content="2019-11-21T21:20:00+00:00"/>
    <meta property="og:title" content="Vytúžený cieľ máme na dosah: Slovenská radosť na šampionáte po veľkej dráme s Nemeckom"/>
    <meta property="og:description" content="BERLÍN - Slovenská reprezentácia v sledge hokeji urobila významný krok k vytúženému postupu medzi svetovú elitu, keď na turnaji B-kategórie majstrovstiev sveta v nemeckom Berlíne vo štvrtok večer ..."/>
  </head>
  <body>
    <article>
      <h1>Vytúžený cieľ máme na dosah: Slovenská radosť na šampionáte po veľkej dráme s Nemeckom</h1>
      <address>
        <time datetime="2019-11-21T21:20:00+00:00">21 Nov 2019, 21:20</time>
      </address>
      <p>BERLÍN - Slovenská reprezentácia v sledge hokeji urobila významný krok k vytúženému postupu medzi svetovú elitu, keď na turnaji B-kategórie majstrovstiev sveta v nemeckom Berlíne vo štvrtok večer zdolala domáci výber 2:1 po predĺžení. Tím vedený trénerom Radoslavom Bielečkom je po štyroch zápasoch na turnaji na druhom mieste za suverénnym Ruskom. Slováci doteraz nazbierali osem bodov, keď okrem Nemcov zdolali aj Britov a Číňanov.</p>
      <p>Slovenskí reprezentanti na spečatenie postupu potrebujú v piatok zdolať Poliakov (hrá sa o 15.00 h) za tri body, v takom prípade nemusia hľadieť na ďalšie piatkové zápasy. Ak by v piatok Slováci stratili bod, museli by sa spoliehať na akékoľvek zaváhanie Nemcov v súboji s favorizovanými Rusmi.</p>
      <p>Slováci do štvrtkového stretnutia nevstúpili najšťastnejšie, keď už v 6. min skóroval domáci Bas Disveld. V druhej časti hry sa však reprezentanti SR dočkali vyrovnania, úspešným strelcom bol Martin Joppa. Keďže v riadnom hracom čase už žiadny ďalší zásah nepadol, na rad prišlo predĺženie. V ňom zariadil cenné slovenské víťazstvo Miloš Večerek.</p>
      <p><b>Nemecko - Slovensko 1:2 po predĺžení (1:0, 0:1, 0:0 - 0:1)</b><br/>Góly: 6. Disveld - 16. Joppa, 46. Večerek<br/>Vylúčení: 6:2 na 1 min, presilovky a oslabenia: 0:0, rozhodovali: Germany-Wald (USA) - Nittylä (Fín.), Sós (Maď.)</p>
      <p><b>Zostava SR: </b>Lepáček, Pastucha - Kaščák, Štít, Ferenčík - Ligda, Fojtík, Korman, Joppa, Rauš, Stašák, Večerek, Turic</p>
      <p><u>Tabuľka:</u><br/>1. Rusko 4 4 0 0 0 64:1 12<br/>2. Slovensko 4 2 1 0 1 18:12 8<br/>3. Nemecko 4 2 0 1 1 31:6 7<br/>4. Čína 4 2 0 0 2 23:6 6<br/>5. Poľsko 4 1 0 0 3 3:59 3<br/>6. Veľká Británia 4 0 0 0 4 3:58 0</p>
      <footer><b>Zdroj:</b> SITA<br/><b>Foto:</b> spv.sk</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220409/paradny-vstup-slovenska-do-svetoveho-sampionatu-na-uvod-sme-rozstrielali-velku-britaniu"/>
      </related>
    </article>
  </body>
</html>