<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/samsung-hodinky-ziskavaju-vitanu-aktualizaciu-prinasa-nove-funkcie/"/>
    <meta property="og:site_name" content="Android Portal"/>
    <meta property="article:published_time" content="2019-11-21T21:14:52+00:00"/>
    <meta property="og:title" content="Samsung hodinky získavajú vítanú aktualizáciu: Prináša nové funkcie"/>
    <meta property="og:description" content="Spoločnosť Samsung začína od dnešného dňa distribuovať aktualizáciu pre inteligentné hodinky Galaxy Watch a Galaxy Watch Active."/>
  </head>
  <body>
    <article>
      <h1>Samsung hodinky získavajú vítanú aktualizáciu: Prináša nové funkcie</h1>
      <address><time datetime="2019-11-21T21:14:52+00:00">21 Nov 2019, 21:14</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Spoločnosť Samsung <a href="https://www.sammobile.com/news/update-brings-samsung-galaxy-watch-active-2-features-to-watch-active-and-galaxy-watch/">začína od dnešného dňa distribuovať aktualizáciu</a> pre inteligentné hodinky Galaxy Watch a Galaxy Watch Active, ktoré vďaka nej získajú niektoré funkcie z najnovšieho modelu <a href="https://www.techbyte.sk/2019/11/recenzia-samsung-galaxy-watch-active-2-idealny-smart-spolocnik-pre-kazdodenne-aktivity/">Galaxy Watch Active 2</a>.</b>
      </p>
      <p>Najnovší model inteligentných hodiniek <b>Galaxy Watch Active 2</b> má digitálnu, resp. virtuálnu otočnú lunetu, ktorá nahradila pôvodný fyzický otočný rám. Systémové prostredie sa tým pádom ovláda tak, že užívateľ ťahá prstom po rámiku hodiniek.</p>
      <p>Predchádzajúca generácia <b>Watch Active</b> týmto spôsobom ovládania nedisponuje, čo sa s najnovšou aktualizáciou mení. Skôr predstavených modelov Galaxy Watch sa novinka pochopiteľne netýka, keďže tie majú mechanický otočný rám.</p>
      <figure>
        <img src="https://www.techbyte.sk/wp-content/uploads/2019/02/galaxy-watch-tit-1.jpg"/>
        <figcaption>Samsung Galaxy Watch</figcaption>
      </figure>
      <p>Samsung Galaxy Watch a Galaxy Watch Active získavajú <b>My Style</b> – vylepšenie, pomocou ktorého sa dá prispôsobiť vzhľad ciferníka hodiniek podľa toho, čo má užívateľ oblečené. Stačí smartfónom odfotografovať kúsok oblečenia, napr. košeľu, a hodinky okamžite vytvoria ciferník, ktorý s ňou bude ladiť.</p>
      <p>Okrem toho v hodinkách <b>pribudlo 17 nových ciferníkov</b>. Na každom ciferníku sa v jeho spodnej časti zobrazí malá ikona. Bude upozorňovať <b>na aplikácie bežiace na pozadí</b> systému, ktoré môžu zbytočne vybíjať batériu.</p>
      <figure>
        <img src="https://www.techbyte.sk/wp-content/uploads/2019/11/samsung-galaxy-watch-active-2-2.jpg"/>
        <figcaption>Samsung Galaxy Watch Active 2</figcaption>
      </figure>
      <p>Praktická je <b>vylepšená čitateľnosť ciferníka</b> v režime šetrenia energie a pri aktívnej funkcii vždy zapnutej obrazovky. Inovácie sa dotkli aj sledovania fyzických aktivít a zdravia. Samsung <b>spresnil meranie času kôl pre cyklistiku a beh</b>. Hodinky po novom upozornia užívateľa vždy, keď jeho tep klesne na neprirodzene nízku úroveň.</p>
      <p>Vlastníkov hodiniek <b>Galaxy Watch</b> a <b>Galaxy Watch Active</b> upozorní na dostupnosť aktualizácie aplikácia <a href="https://www.samsung.com/us/support/owners/app/galaxy-wearable-watch">Galaxy Wearable</a> v pripojenom smartfóne. Šíri sa síce od dnešného dňa, ale postupne. V najbližších dňoch by sa však mal dočkať každý.</p>
    </article>
  </body>
</html>