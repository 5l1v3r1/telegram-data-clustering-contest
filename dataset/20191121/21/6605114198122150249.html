<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/franciaorszagban-nyujtottak-be-a-legtobb-menedekkerelmet-iden-2045520/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T21:09:00+00:00"/>
    <meta property="og:title" content="Franciaországban nyújtották be a legtöbb menedékkérelmet idén"/>
    <meta property="og:description" content="Ezzel első ízben a 2015. évi menekültválság óta megelőzte Németországot."/>
  </head>
  <body>
    <article>
      <h6 class="kicker">ILLEGÁLIS BEVÁNDORLÁS</h6>
      <h1>Franciaországban nyújtották be a legtöbb menedékkérelmet idén</h1>
      <address>
        <time datetime="2019-11-21T21:09:00+00:00">21 Nov 2019, 21:09</time>
      </address>
      <h4>Ezzel első ízben a 2015. évi menekültválság óta megelőzte Németországot.</h4>
      <p>Franciaországban nyújtották be a legtöbb menedékkérelmet idén Európában – közölte csütörtökön Párizsban Christophe Castaner francia belügyminiszter.</p>
      <blockquote>Alig négy éve, a szíriai háború kiváltotta válság csúcspontján 80 075 menedékkérelmet nyújtottak be a francia menekültügyi hivatal, az OFPRA szerint, míg Németországban ennek több mint tízszerese, mintegy 890 ezer volt a menedékkérők száma.</blockquote>
      <p>„Ma azt tapasztaljuk, hogy október 20-án Franciaország került az első helyre Európában a menedékkérelmek száma tekintetében, miközben egyre kevesebben érkeznek Európába. Ez statisztikai rendellenesség, amelyen dolgoznunk kell” – jelentette ki Castaner, miután a bevándorlásügyi együttműködésről tárgyalt georgiai kollégájával, Vahtang Gomelaurival.</p>
      <p>„A két ország fej-fej mellett halad, de az a tény, hogy Franciaország megelőzte Németországot, jelképes” – mondta a francia belügyminiszter.</p>
      <p>Egy belügyminisztériumi vezető szerint november 17-én 120 900 menedékkérelmet tartottak nyilván Franciaországban, Németországban pedig 119 900-at. Tavaly még 184 ezren kértek menedéket Németországban, míg Franciaországban 123 ezren.</p>
      <blockquote>A nevének elhallgatását kérő illetékes szerint ez azzal magyarázható, hogy azok a bevándorlók, akiket másütt elutasítottak, Franciaországban próbálkoznak ismét.</blockquote>
      <p>„Ezért sürgetjük a menekültügy és a schengeni egyezmény uniós szintű reformját” – tette hozzá.</p>
      <p>A tendencia visszafordítása érdekében és a menedékkérők számának – amely Franciaországban 2019-ben várhatóan 10-15 százalékkal emelkedik – kiegyensúlyozására a francia kormány több intézkedést is javasolt. Egy hónappal a menekültügyi kérelmekről Emmanuel Macron államfő kezdeményezésére tartott parlamenti vita után a kormány egyebek mellett a kérelmek elbírálásának gyorsítását, a szociális támogatásokhoz való hozzájutás 3 hónappal való késleltetését és a kérelmek elutasítása után azonnali kiutasítást javasolt.</p>
      <p>Ezekkel az intézkedésekkel azt akarják világossá tenni, hogy Franciaország továbbra is támogatja a védelemre szorulókat, de azokat nem, ki akarják játszani a vonatkozó jogszabályokat – hangsúlyozta csütörtökön Christophe Castaner.</p>
      <p>A francia miniszter elmondta, hogy 2019 első hónapjaiban a legtöbb menedékkérő Georgiából érkezett, havonta több mint ezer. Májusi tbiliszi látogatása óta a menekültáradat 50 százalékkal csökkent. Ezt a fajta együttműködést kell támogatni, erre Georgia jó példa – tette hozzá.</p>
    </article>
  </body>
</html>