<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742924"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T21:04:00+00:00"/>
    <meta property="og:title" content="แฟนปืนอึ้ง!อูไนเผยชากาคืนทัพนัดบู๊นักบุญ"/>
    <meta property="og:description" content="แฟนบอล 'ปืนใหญ่' อึ้ง! 'อูไน' ต้องการให้โอกาส 'ชากา' กลับมาลงเล่นอีกครั้งในเกมดวลแข้ง 'นักบุญ' วันเสาร์นี้"/>
  </head>
  <body>
    <article>
      <h1>แฟนปืนอึ้ง!อูไนเผยชากาคืนทัพนัดบู๊นักบุญ</h1>
      <address>
        <time datetime="2019-11-21T21:04:00+00:00">21 Nov 2019, 21:04</time>
      </address>
      <p>
        <b>แฟนบอล "ปืนใหญ่" อึ้ง! "อูไน" ต้องการให้โอกาส "ชากา" กลับมาลงเล่นอีกครั้งในเกมดวลแข้ง "นักบุญ" วันเสาร์นี้</b>
      </p>
      <p>อูไน เอเมอรี กุนซือชาวสแปนิชของ "ปืนใหญ่" อาร์เซนอล ออกมาเปิดเผยว่า กรานิต ชากา มิดฟิลด์ตัวแตกแถวจะกลับมาสู่ทีมอีกครั้ง ในศึกฟุตบอลพรีเมียร์ลีก อังกฤษ นัดดวลแข้ง "นักบุญ" เซาแธมป์ตัน ในวันเสาร์นี้<br/><br/>ก่อนหน้านี้ ชากา ที่เคยสวมบทบาทกัปตันทีมได้แสดงพฤติกรรมที่ยอมรับไม่ได้ หลังถูกเปลี่ยนตัวออกจากสนามในเกมที่พบกับ คริสตัล พาเลซ เมื่อเดือนที่แล้ว ทำให้เขาถูกปลดจากตำแหน่งกัปตันทีม และได้รับการต่อต้านจากแฟนบอลอาร์เซนอลเกือบทั้งหมด ที่ไม่ต้องการเห็นเขากลับมาลงสนามให้กับทีมอีก<br/><br/>แต่ล่าสุด เอเมอรี กุนซือเก้าอี้ร้อนเปิดเผยว่า ชากา จะกลับมาลงสนามให้ทีมอีกครั้งวันเสาร์นี้<br/><br/>"เขารู้สึกดีขึ้นแล้ว และตอนนี้เขารู้สึกว่าทีมของเขาคือ อาร์เซนอล เขาต้องการฟื้นคืนความเชื่อมั่นจากแฟนบอลอีกครั้ง ทีละเล็กทีละน้อย เราสามารถช่วยให้เขากลับมาได้ เชื่อมสัมพันธ์เขากับพวกเราและแฟนบอลอีกครั้ง เราจะตัดสินใจกันอีกครั้งว่าเขาจะได้ลงเล่นหรือไม่ แต่ผมต้องการให้โอกาสเขา เพื่อให้เขามั่นใจ ให้เขาสบายใจ ถ้าแฟนบอลให้อภัยเขา กลับมามีความสัมพันธ์ที่ดีต่อกันอีกครั้ง เขาจะโชว์ฟอร์มได้ดี และนั่นจะทำให้พวกเราแข็งแกร่งขึ้น"<br/><br/>สำหรับผลงานของ อาร์เซนอล ใน 4 เกมล่าสุดในลีก ไม่ชนะใครเลย มีแต้มตามหลังอันดับ 4 แมนฯ ซิตี ห่างถึง 8 คะแนน ขณะที่ เอเมอรี ก็กำลังอยู่ภายใต้ความกดดันอย่างหนัก แฟนบอล "ปืนใหญ่" ส่วนมากต้องการให้ทีมปลดเขาออกจากตำแหน่ง และแต่งตั้ง เมาริซิโอ โปเชตติโน มาทำหน้าที่แทน.3</p>
    </article>
  </body>
</html>