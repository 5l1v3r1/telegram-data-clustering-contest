<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/v_oblasti_provely_lvivskyy_industrialnyy_den_331354.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T21:37:00+00:00"/>
    <meta property="og:title" content="В області провели Львівський індустріальний день"/>
    <meta property="og:description" content="Сьогодні, 21 листопада, у Центрі Митрополита Андрея Шептицького відбувся Львівський індустріальний день. Захід провели в межах Українського індустріального тижня."/>
  </head>
  <body>
    <article>
      <h1>В області провели Львівський індустріальний день</h1>
      <h2>Сьогодні, 21 листопада, у Центрі Митрополита Андрея Шептицького відбувся Львівський індустріальний день. Захід провели в межах Українського індустріального тижня.</h2>
      <address>
        <time datetime="2019-11-21T21:37:00+00:00">21 Nov 2019, 21:37</time>
      </address>
      <figure>
        <img src="https://galinfo.com.ua/media/gallery/intxt/other/1/_1574341042_613x321.76141078838_3_0.jpeg"/>
      </figure>
      <p>Індустріальний день дозволить бізнес-середовищу продемонструвати свій потенціал у сфері індустріального розвитку, інноваційних технологій, вибудувати діалог із державними структурами та окреслити можливості співпраці з європейськими партнерами. Органи державної влади, у свою чергу, отримають якісний зворотній зв’язок з метою ефективного формування та реалізації промислової та інноваційної політики.</p>
      <p>Привітав учасників Львівського індустріального дня перший заступник голови Львівської ОДА Василь Лозинський.</p>
      <p>«Ми маємо досить добрі кейси та практики на території області в напрямку промисловості. Разом з цим ми розуміємо, що світ рухається величезними кроками і ми маємо не лише розвивати свої сильні сторони, а й рухатися в напрямку розвитку світових тенденцій. Одним із таких напрямків є індустріальний розвиток. Чотири роки назад Львівщина почала рух у напрямку реалізації Концепції індустріальних парків. На сьогодні ми маємо 7 зареєстрованих парків, попри те розуміємо, що для того, щоб парк дієво запрацював, потрібно створити відповідні умови тим підприємцям, які готові туди заходити. Індустріальний парк – це не лише доступ до земельної ділянки, але й умови привабливі для підприємців. Ми маємо намір надалі напрацювати конкретні напрямки, які б мали лягти у вищий законодавчий документ, для допомоги розвитку індустріальним паркам. Тогорічний індустріальний тиждень продемонстрував певні результати і я сподіваюсь, що цьогорічний буде не менш ефективним та дієвим», - зазначив Василь Лозинський.</p>
      <p>Відтак, в межах заходу учасники поспілкувались про модель інноваційно орієнтованої кластерної економіки для Львівщини, цифрову трансформацію промисловості, стимулювання експорту та ресурсоефективність підприємств Львівської області.</p>
    </article>
  </body>
</html>