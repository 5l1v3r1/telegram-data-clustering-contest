<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Trestikova-V-pilotnim-projektu-sousedskych-dotaci-Praha-rozdeli-az-milion-mesicne-604239"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T21:23:00+00:00"/>
    <meta property="og:title" content="Třeštíková: V pilotním projektu sousedských dotací Praha rozdělí až milion měsíčně"/>
    <meta property="og:description" content="Radní hl. m. Prahy Hana Třeštíková připravila pilotní projekt dotací na komunitní sousedské akce. Od ledna do března chce podpořit lokální oslavy posvícení, bazary knih a oblečení nebo mezigenerační akce."/>
  </head>
  <body>
    <article>
      <h1>Třeštíková: V pilotním projektu sousedských dotací Praha rozdělí až milion měsíčně</h1>
      <address>
        <time datetime="2019-11-21T21:23:00+00:00">21 Nov 2019, 21:23</time>
      </address>
      <p>
        <b>Radní hl. m. Prahy Hana Třeštíková připravila pilotní projekt dotací na komunitní sousedské akce. Od ledna do března chce podpořit lokální oslavy posvícení, bazary knih a oblečení nebo mezigenerační akce.</b>
      </p>
      <p>Fyzické osoby nebo spolky si budou moci zažádat až o 50 tisíc korun, celkem jsou na program pro první tři měsíce vyčleněny tři miliony korun. Podle průzkumu společnosti Ipsos jsou sousedské akce mezi Pražany oblíbené, nejraději se lidé setkávají u jídla nebo u společných brigád zkrášlujících okolí. „Místní komunity jsou to, co dělá město dobrým městem k žití.</p>
      <p>Místní dokáží nejlépe trefit potřeby svého sousedství, ukazují, jak jsou Pražané činorodí, a originální či rozmanité akce jsou snadno přístupné všem. Jsem přesvědčena, že město má podporovat nejen kulturní instituce, ale právě i takovéto drobné sousedské iniciativy. Právě proto spouštíme pilotní projekt sousedských dotací. Kdokoliv si tak může zažádat o finanční podporu třeba na bazárek, oslavu posvícení, tvořivé odpoledne pro děti, vynášení morany nebo sousedskou večeři,“ vysvětlila radní hl. m. Prahy pro kulturu Hana Třeštíková.</p>
      <p>První kolo pro akce pořádané od ledna do března příštího roku je otevřené do 13. prosince 2019. Žádost se podává prostřednictvím formuláře v elektronické a tištěné podobě. Fyzické nebo právnické osoby mohou na svou akci získat nejvýše 50 tisíc korun, dohromady může Výbor pro kulturu Zastupitelstva hl. m. Prahy rozdělit až tři miliony korun. Žádosti se vyhodnotí v průběhu lednového zasedání výboru.</p>
      <p>Východiska nového programu sousedských dotací potvrdil také průzkum společnosti Ipsos pro Magistrát hl. m. Prahy o sousedských vztazích v metropoli. Ukázal, že Pražané se setkávají rádi, k nejoblíbenějším lokálním akcím patří společné grilování nebo sousedská snídaně. Pražané se ale rádi setkávají také u brigád na zkvalitňování prostoru ve svém okolí nebo letního kina. Sousedské akce pořádá pětina dotázaných a dalších 15 % má chuť nějakou akci pořádat nebo spolupořádat. Celkem 40 % Pražanů se v posledním roce podobné aktivity ve své čtvrti zúčastnilo. Přibližně polovina Pražanů se zná a baví alespoň s několika sousedy z jejich domu či ulice, většina z nich má ale se sousedy průměrné vztahy, sice bezproblémové, ale ne příliš vřelé. Tři čtvrtiny Pražanů se pravidelně setkávají se skupinou či partou kamarádů nebo známých, nejčastěji v rámci neformální zábavy, například v hospodě či v baru.</p>
      <p>„Ze spolkové činnosti v Čechách kvetla první republika, naopak komunisté se občanských spolků báli a snažili se je ze všech sil potlačit. Teď spolky znovu organicky vznikají a my je jako svobodné město chceme podpořit. Dáváme příležitost všem, kteří chtějí něco udělat pro své okolí a být aktivní v místě, kde žijí - v centru, na sídlišti či na okraji Prahy. Těším se na všechny sousedské nápady a rádi je podpoříme,“ řekla dále Hana Třeštíková.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Trestikova-Praha-zrekonstruuje-unikatni-atelier-socharky-Hany-Wichterlove-599032"/>
        <a href="https://www.parlamentnilisty.cz/politika/politici-volicum/Trestikova-Odbornici-doporucili-umisteni-Slovanske-epopeje-v-Moravskem-Krumlove-594869"/>
        <a href="https://www.parlamentnilisty.cz/politika/politici-volicum/Trestikova-Po-letech-v-depozitari-je-cas-aby-Slovanska-epopej-byla-k-dispozici-vsem-592630"/>
        <a href="https://www.parlamentnilisty.cz/politika/politici-volicum/Trestikova-Pozadali-jsme-o-nabidky-nekolik-mensich-pivovaru-592369"/>
      </related>
    </article>
  </body>
</html>