<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699370/%D9%85%D8%B9%D8%A7%D9%88%D9%86-%D8%A8%D8%A7%D8%B4%DA%AF%D8%A7%D9%87-%D8%A7%D8%B3%D8%AA%D9%82%D9%84%D8%A7%D9%84-%D9%BE%D8%B1%D8%AF%D8%A7%D8%AE%D8%AA%DB%8C-%D8%A8%D9%87-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%AA%D8%A7-%D9%86%DB%8C%D9%85%E2%80%8C%D9%81%D8%B5%D9%84-%DB%8C%DA%A9%D8%B3%D8%A7%D9%86-%D9%85%DB%8C%E2%80%8C%D8%B4%D9%88%D8%AF-%D8%AA%D8%A7-%D8%B4%D9%86%D8%A8%D9%87-%D9%BE%D9%88%D9%84-%D9%85%D8%A7%D8%B4%DB%8C%D9%86%E2%80%8C%D8%B3%D8%A7%D8%B2%DB%8C-%D8%B1%D8%A7-%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="معاون باشگاه استقلال: پرداختی به بازیکنان استقلال تا نیم‌فصل یکسان می‌شود/ تا شنبه پول ماشین‌سازی را می‌دهیم"/>
    <meta property="og:description" content="اگر فردا مشکلی برای وصول پول از سوی بانک مرکزی نباشد، شنبه به حساب باشگاه ماشین‌سازی پول واریز خواهد شد."/>
  </head>
  <body>
    <article>
      <h1>معاون باشگاه استقلال: پرداختی به بازیکنان استقلال تا نیم‌فصل یکسان می‌شود/ تا شنبه پول ماشین‌سازی را می‌دهیم</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>اگر فردا مشکلی برای وصول پول از سوی بانک مرکزی نباشد، شنبه به حساب باشگاه ماشین‌سازی پول واریز خواهد شد.</b>
      </p>
      <figure>
        <img src="https://cdn.asriran.com/files/fa/news/1398/8/30/1039078_994.jpg"/>
      </figure>
      <p>هادی مباشری، معاون اجرایی باشگاه استقلال گفت که سعی خواهیم کرد پرداختی به بازیکنان استقلال در این فصل را تا نیم فصل یکسان کنیم.</p>
      <p>هادی مباشری در گفت‌وگو با تسنیم، درباره لغو چند دیدار از هفته یازدهم لیگ برتر فوتبال، اظهار داشت: بازی ما سر جای خود بوده و لغو نشده است. هر شهری شرایط خودش را دارد و لغو بازی بستگی به شورای تأمین استان و نظر فدراسیون فوتبال دارد. ما تقاضا کردیم که مسابقات همزمان برگزار شود. ما به صورت مکتوب درخواست کرده‌ایم که چون فاصله بازی‌مان با سپاهان کم است، یک روز جلوتر با نساجی بازی کنیم که هنوز جوابی نگرفتیم.</p>
      <p>وی افزود: نماینده باشگاه در سازمان لیگ است تا پاسخی در این باره بگیرد. عرف بازی‌های این است که شرایط تمام مسابقات یکسان باشد. بازی سپاهانی‌ها در این هفته لغو شده و استراحت بیشتری برای با استقلال خواهند داشت و تنها یک دیدار در این فاصله برگزار می‌کنند. علاوه بر خستگی تیم برای سفر زمینی به قائمشهر و بازگشت به تهران، احتمال آسیب‌دیدگی بازیکنان در چمن مصنوعی ورزشگاه شهید وطنی وجود دارد. بنابراین درخواست کرده‌ایم بازی‌مان با نساجی یکشنبه برگزار شده یا کلاً بازی‌ها لغو شود.</p>
      <p>معاون اجرایی باشگاه استقلال درباره مشکلات تیم استقلال برای برگزاری تمرینات در هوای برفی و بارانی گفت: وظیفه نگهداری از چمن مجموعه نفت تهرانسر برعهده ما نبوده و برعهده مدیریت مجموعه نفت تهرانسر است. ورزشگاه مجموعه انقلاب در اختیار استقلال است، اما زیرسازی ندارد. مجموعه انقلاب یا کمپ مرحوم حجازی لوله‌کشی یا زه‌کشی ندارد و اگر بخواهیم این کار را بکنیم یک سال زمان و نیاز به پنج میلیارد تومان پول خواهد داشت که نه زمان داریم نه پولش را. بنابراین، مجبور هستیم بحث ترمیم را انجام دهیم که با هر برف و باران به مشکل می‌خوریم. ما سالیانه دو میلیارد تومان برای مجموعه‌هایی که در اختیار داریم، هزینه می‌کنیم که بخشی از آن را درآمدزایی کرده و جبران می‌کنیم، اما در مجموع هزینه سنگینی برای باشگاه دارد. برای میزبانی بازی‌ها در ورزشگاه آزادی نیز ما و پرسپولیس برای هر بازی 250 میلیون تومان به مجموعه آزادی می‌دهیم.</p>
      <p>مباشری در مورد طلب باشگاه ماشین‌سازی بابت چک آخر انتقال داریوش شجاعیان به استقلال تصریح کرد: اگر فردا مشکلی برای وصول پول از سوی بانک مرکزی نباشد، شنبه به حساب باشگاه ماشین‌سازی پول واریز خواهد شد.</p>
      <p>وی درباره عدم پرداختی‌های یکسان به بازیکنان استقلال در این فصل گفت: برخی بازیکنان از لحاظ پرداختی عقب هستند که امروز و فردا بار دیگر به حساب‌شان پول واریز خواهد شد. تا نیم‌فصل نیز پرداختی‌ها را یکسان خواهیم کرد.</p>
    </article>
  </body>
</html>