<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tsya_sistema__nediyezdatna__saakyan_pro_te_chomu_vinni_u_smerti_maydanivtsiv_ne_pokarani_n1237628"/>
    <meta property="og:site_name" content="24 Канал"/>
    <meta property="article:published_time" content="2019-11-21T00:57:00+00:00"/>
    <meta property="og:title" content="Ця система – недієздатна – Саакян про те, чому винні у смерті майданівців не покарані"/>
    <meta property="og:description" content="У День Гідності та Свободи варто згадати і про те, що винні у побитті та вбивстві активістів на Майдані і досі не покарані. Ба більше, адвокатка сімей Небесної Сотні Євгенія Закревська заявила, що Верховна Рада не прийняла необхідні поправки до закону про ДБР, які б дозволили продовжити розслідування. Тож, чи оголосять рішення винним – читайте далі."/>
  </head>
  <body>
    <article>
      <h1>Ця система – недієздатна – Саакян про те, чому винні у смерті майданівців не покарані</h1>
      <address>
        <time datetime="2019-11-21T00:57:00+00:00">21 Nov 2019, 00:57</time>
      </address>
      <p>
        <b>У День Гідності та Свободи варто згадати і про те, що винні у побитті та вбивстві активістів на Майдані і досі не покарані. Ба більше, адвокатка сімей Небесної Сотні Євгенія Закревська заявила, що Верховна Рада не прийняла необхідні поправки до закону про ДБР, які б дозволили продовжити розслідування. Тож, чи оголосять рішення винним – читайте далі.</b>
      </p>
      <p>Політолог Олег Саакян у програмі "<a href="https://24tv.ua/yakshho_zelenskiy_ne_zrobit_visnovki_po_trubi_bogdanu_ta_kolomoyskomu_yogo_zmetut__gnap_n1237642">Політанатомія</a>" наголосив, що нерозслідування справи Майдану – це не поодинокий випадок, а системний. І, на жаль, не вийде просто запросити якусь міжнародну комісію, аби та довела справу до кінця.</p>
      <blockquote>Важливо! <a href="https://24tv.ua/inshogo_vibodu_prosto_ne_bulo__mustafa_nayyem_pro_revolyutsiyu_gidnosti_n1237580">Іншого вибору просто не було, – Мустафа Найєм про Революцію Гідності</a></blockquote>
      <p>На його думку, проблема полягає у тому, що міняються обличчя і прізвища, а не принципи роботи системи.</p>
      <aside>Все через те, що вона (система, – 24 канал) перебуває у стані напіврозпаду після Радянського Союзу. І єдине, що їй тримає – це принцип лояльності всередині,<cite>– пояснив Саакян.</cite></aside>
      <p>Він зазначив, що система неефективна і добре працювати не може. А нова людина, що приходить до влади одразу намагається з кимось домовитися, але це не допомагає.</p>
      <aside>Нова людина каже: "Я прийшов до влади, сів у крісло і зараз усе запрацює так, як потрібно". Починає тягнути за один важіль, а він не працює. Починає крутити педалі, а вони не рухаються. Бо цей прилад вже іржавий. І тоді нова людина починає домовлятися. Адже йому треба дати якісь результати,<cite>– припустив експерт.</cite></aside>
      <p>Саакян переконаний, що така ж ситуація була і з ексгенпрокурором Юрієм Луценком. Я певен, що до пана Луценка прийшли й сказали, що нічого не виходить, а от інша справа – так, можемо. Вам же ж вже треба, вже люди вимагають результат", – сказав Саакян. Він підкреслив, що від цих людей неможливо нічого вимагати, бо усе зшито на лояльності.</p>
      <figure>
        <img src="https://24tv.ua/resources/photos/news/620_DIR/201911/1237628_10184367.jpg?201911230810"/>
        <figcaption>Олег Саакян</figcaption>
      </figure>
      <p>Він вкотре підкреслив, що система в Україні є недієздатною. Як сказав Олег, справи розвалюються ще й через те, що в окремих випадках просто немає професіоналізму. </p>
      <aside>Вихід у тому, що потрібно брати й змінювати підходи. Це інституційні й правові зміни,<cite>– заявив політолог.</cite></aside>
      <blockquote>Усі злочини, скоєні під час Революції Гідності, умовно об'єднані в одну велику<b> "справу Майдану"</b>. Вона нараховує 89 кримінальних проваджень. У них, зокрема, розслідують вбивство 91 людини (78 мітингувальників та 13 силовиків).</blockquote>
      <p>Що треба знати про розслідування справ Майдану: </p>
      <ul>
        <li>Розслідуваннями справ Майдану усі ці роки займався відділ Спеціальних розслідувань Генеральної прокуратури під керівництвом Сергія Горбатюка</li>
        <li>19 лютого 2019 року, напередодні річниці розстрілів у центрі Києва, моніторингова місія ООН з прав людини в Україні констатувала, що за 5 років після протестів на Майдані досягнуто лише обмежений прогрес у розслідуванні вбивств і насильницьких смертей 98 осіб.</li>
        <li>21 жовтня у ГПУ створили департамент процесуального керівництва у кримінальних провадженнях про злочини, скоєні під час Революції Гідності 2013-2014 років. Злочини часів Майдану тепер розслідуватиме Державне бюро розслідувань, за діяльністю якого наглядатиме новостворений департамент у Генпрокуратурі.</li>
        <li>23 жовтня генпрокурор Руслан Рябошапка підписав наказ про звільнення Горбатюка. Після цього Горбатюк заявив, що слідство у справах Майдану тимчасово зупинено, в ГПУ, зі свого боку, розслідування та забезпечення невідворотності покарання у справах Майдану називають пріоритетними.</li>
        <li>5 листопада ДБР заявило, що розслідування злочинів, що сталися за час Майдану, тимчасово зупиниться. Усе через надмірне навантаження на Бюро та брак слідчих.</li>
      </ul>
      <p>
        <b>Дивіться відео: Що українці думають про наслідки Євромайдану</b>
      </p>
      <figure>
        <iframe src="https://www.youtube.com/embed/2NYBhmkVoco" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>