<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-haromgyerekes-apuka-segitsegere-sietett-a-buszsofor/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:49+00:00"/>
    <meta property="og:title" content="Háromgyerekes apuka segítségére sietett a buszsofőr"/>
    <meta property="og:description" content="Imádja munkáját az a sofőr, aki a buszról leszállva segített át az úton két kisgyereket még a múlt héten egy Kecskemét és Lajosmizse közti megállónál. Boros Gábor amikor látta, hogy gondban van az apuka, azonnal cselekedett."/>
  </head>
  <body>
    <article>
      <h1>Háromgyerekes apuka segítségére sietett a buszsofőr</h1>
      <address><time datetime="2019-11-21T00:01:49+00:00">21 Nov 2019, 00:01</time> by <a rel="author">Lokál Kecskemét</a></address>
      <p>
        <b>Imádja munkáját az a sofőr, aki a buszról leszállva segített át az úton két kisgyereket a Kecskemét és Lajosmizse közti megállónál. Boros Gábor amikor látta, hogy gondban van az apuka, azonnal cselekedett.</b>
      </p>
      <figure>
        <img src="https://www.lokal.hu/wp-content/uploads/2019/11/75233777_2662580760644957_6076254030818967552_o.jpg"/>
        <figcaption>Habozás nélkül az apuka segítségére sietett a buszsofőr<br/>Fotó: Facebook</figcaption>
      </figure>
      <p>A régi 5-ös négysávos, forgalmas útszakaszán egy Kecskemétre tartó buszsofőr az egyik megállóban leállította gépjárművét, kiszállt a buszból, és az út másik oldalán lévő gyerekeket kézen fogva vezette át az úttesten.</p>
      <p>A helyszínen minden reggel megjelenik egy házaspár három kisgyerekkel, akik minden alkalommal átkísérik a kicsiket a buszhoz, hiszen itt nincs lehetőség zebrán átjutni egyik oldalról a másikra. Az ominózus reggelen azonban az apuka egyedül és késve érkezett.</p>
      <p>Boros Gábor látta, hogy az apuka három gyerekéből csak kettő kezét tudná megfogni ahhoz, hogy biztonságosan átkeljenek az úton. A buszsofőr a helyzetet felismerve nem késlekedett, azonnal segítséget nyújtott a férfinak.</p>
      <hr/>
      <p>
        <b>Segítőkész</b>
      </p>
      <p>Boros Gábor azt mondja, számára természetes dolog a segítségnyújtás, hisz ezért is választotta ezt a hivatást.</p>
      <p>– Szeretem, imádom csinálni, két éve vagyok autóbusz-vezető, minden reggel úgy kelek fel, hogy nekem mennem kell dolgozni, hiszen így tudok tenni a többségért – fogalmazott Boros Gábor a Kecskeméti Televíziónak adott interjújában.</p>
      <hr/>
      <p>A megható esetet az egyik utas örökítette meg, akinek édesanyja tette ki közösségi oldalára. A fotó futótűzként terjedt a Facebookon, hihetetlen sok pozitív visszajelzés érkezett rá.</p>
    </article>
  </body>
</html>