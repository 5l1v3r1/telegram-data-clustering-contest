<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zvonline.sk/festival-atmosfera-oznamil-vizual-deviateho-rocnika-bude-v-znameni-ciernobiela/"/>
    <meta property="og:site_name" content="ZVONLINE.sk"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Festival Atmosféra oznámil vizuál deviateho ročníka, bude v znamení čiernobiela"/>
    <meta property="og:description" content="Festival Atmosféra už pred pár mesiacmi oznámil dátum budúceho ročníka. Deviaty atmosférický víkend sa bude konať 31. júla až 2. augusta 2020 na lúke za Hontianskymi Nemcami. Dnes predstavuje nový vizuál, o ktorý sa postarala ilustrátorka Tina Minor."/>
  </head>
  <body>
    <article>
      <h1>Festival Atmosféra oznámil vizuál deviateho ročníka, bude v znamení čiernobiela</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">TS organizátorov (Silvia Majerčáková)</a></address>
      <p>
        <b>Festival Atmosféra už pred pár mesiacmi oznámil dátum budúceho ročníka. Deviaty atmosférický víkend sa bude konať 31. júla až 2. augusta 2020 na lúke za Hontianskymi Nemcami. Dnes predstavuje nový vizuál, o ktorý sa postarala ilustrátorka Tina Minor.</b>
      </p>
      <figure>
        <img src="https://zvonline.sk/wp-content/uploads/2019/11/cover_2020_4.jpg"/>
      </figure>
      <p>Doposiaľ hrali vizuály festivalu Atmosféra farbami a ich ústrednou postavou bola vždy žena. Tentokrát však festival farby vynechal, prichádza s čiernobielym vizuálom a do popredia sa dostáva myšlienka rovnosti. Jin nachádza po prvý raz svoj jang. K žene, symbolu líšky, tmy, nespútanosti, hĺbky a pocitov sa pridáva muž ako symbol vlka, dňa, svetla a sily. Žena a muž, svetlo a tma. Nie sú rovnakí, no aj tak sú si rovní.</p>
      <p>Čiernobiely vizuál deviateho ročníka má, paradoxne, poukázať práve na to, že festival Atmosféra je pestrým a rôznorodým miestom, kde sú vítaní všetci návštevníci rovnako a bez rozdielu. Vďaka rozmanitosti nie je svet jednoliatym bezfarebným miestom a dokáže hrať tisícami farieb.</p>
      <p>Ak hovoríme o festivale Atmosféra, farieb na ňom bude presne 2 000, pretože práve taká je kapacita festivalu. Prvý augustový víkend 2020 nebude vôbec rovnaký ako ostatné a už vôbec nie čiernobiely. Farby naň totiž prinesú všetci jeho návštevníci. Lístky na festival Atmosféra si môžete zakúpiť už teraz prostredníctvom predajnej siete Tootoot.</p>
      <figure>
        <a href="https://turbo.web2media.sk/adnoclick.php?pid=509&amp;ord=[timestamp]">
          <img src="https://turbo.web2media.sk/adnoscript.php?pid=509&amp;ord=[timestamp]"/>
        </a>
      </figure>
    </article>
  </body>
</html>