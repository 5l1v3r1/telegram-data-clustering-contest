<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41097/congress-ncp-shiva-sena-formation-of-maharashtra-govt-decision-tomorrow"/>
    <meta property="og:site_name" content="Metro Vaartha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="മഹാരാഷ്ട്രയില്‍ ത്രികക്ഷി സര്‍ക്കാരിന്‍റെ ഔദ്യോഗിക പ്രഖ്യാപനം നാളെ"/>
    <meta property="og:description" content="മുംബൈ: മഹാരാഷ്ട്രയിൽ ത്രികക്ഷി ബിജെപിയിതര സഖ്യ സർക്കാരിന്‍റെ ഔദ്യോഗിക പ്രഖ്യാപനം നാളെ ഉണ്ടായേക്കും. പ്രഖ്യാപനത്തിന്‍റെ മുന്നോടിയായി ശിവസേന-എൻസിപി -കോൺഗ്രസ് പാർട്ടികൾ ചേർന്ന് വെള്ളിയാഴ്ച സംയുക്ത വാർത്തസമ്മേളനം നടത്തുമെന്നാണ് അറിയുന്നത്. "/>
  </head>
  <body>
    <article>
      <h1>മഹാരാഷ്ട്രയില്‍ ത്രികക്ഷി സര്‍ക്കാരിന്‍റെ ഔദ്യോഗിക പ്രഖ്യാപനം നാളെ </h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>പ്രഖ്യാപനത്തിന്‍റെ മുന്നോടിയായി ശിവസേന-എൻസിപി -കോൺഗ്രസ് പാർട്ടികൾ ചേർന്ന് വെള്ളിയാഴ്ച സംയുക്ത വാർത്തസമ്മേളനം നടത്തുമെന്നാണ് അറിയുന്നത്. <br/>മുഖ്യമന്ത്രിസ്ഥാനം രണ്ടരവർഷം വീതം ശിവസേനയ്ക്കും എൻസിപിക്കുമായി പങ്കിടുക എന്നതാണ് പ്രധാന ധാരണ. എന്നാൽ ഇതിനോട് ശിവസേന പൂർണമായും വഴങ്ങിയിട്ടില്ല.</p>
      <p>മുംബൈ: മഹാരാഷ്ട്രയിൽ ത്രികക്ഷി ബിജെപിയിതര സഖ്യ സർക്കാരിന്‍റെ ഔദ്യോഗിക പ്രഖ്യാപനം നാളെ ഉണ്ടായേക്കും. പ്രഖ്യാപനത്തിന്‍റെ മുന്നോടിയായി ശിവസേന-എൻസിപി -കോൺഗ്രസ് പാർട്ടികൾ ചേർന്ന് വെള്ളിയാഴ്ച സംയുക്ത വാർത്തസമ്മേളനം നടത്തുമെന്നാണ് അറിയുന്നത്. </p>
      <p>മുഖ്യമന്ത്രിസ്ഥാനം രണ്ടരവർഷം വീതം ശിവസേനയ്ക്കും എൻസിപിക്കുമായി പങ്കിടുക എന്നതാണ് പ്രധാന ധാരണ. എന്നാൽ ഇതിനോട് ശിവസേന പൂർണമായും വഴങ്ങിയിട്ടില്ല. രണ്ടരവർഷം ഉപാധി അംഗീകരിച്ചാലും ആദ്യ ടേം വിട്ടുനൽകില്ല എന്ന നിലപാട് ശിവസേന നേതാക്കൾ എൻസിപി-കോൺഗ്രസ് നേതൃത്വത്തെ അറിയിച്ചതായും റിപ്പോർട്ടുണ്ട്.</p>
      <p>എൻസിപിക്ക് ആദ്യ ടേം ലഭിച്ചാൽ ശരദ് പവാർ തന്നെ മുഖ്യമന്ത്രിയാകാനുള്ള സാധ്യതയും തള്ളാനാകില്ല. അല്ലെങ്കിൽ മകൾ സുപ്രിയ സുലെയോ അജിത് പവാറോ മുഖ്യമന്ത്രിസ്ഥാനത്തെത്താം. കോൺഗ്രസ് കടുംപിടിത്തം തുടരുന്നതാണ് ആദ്യ ടേം എൻസിപിക്ക് കിട്ടാനുള്ള സാധ്യത വർധിപ്പിക്കുന്നത്.</p>
      <p>അങ്ങനെയെങ്കിൽ ശേഷിക്കുന്ന രണ്ടര വർഷം ശിവസേനയ്ക്ക് മുഖ്യമന്ത്രിസ്ഥാനം ലഭിക്കും. ഇക്കാര്യങ്ങളിലെല്ലാം ചർച്ചതുടരുകയാണ്. അന്തിമ പ്രഖ്യാപനം നാളെ മാത്രമേയുണ്ടാകൂ.</p>
      <p>മഹാരാഷ്ട്ര സർക്കാർ രൂപീകരണവുമായി ബന്ധപ്പെട്ട് കോൺഗ്രസ് അധ്യക്ഷ സോണിയാ ഗാന്ധിയുടെ വസതിയിൽ ഇന്ന് രാവിലെ കോൺഗ്രസ് പ്രവർത്തക സമിതി യോഗം ചേർന്നിരുന്നു. നാളെ മുംബൈയിൽ ഒരു തീരുമാനമുണ്ടാകുമെന്ന് യോഗത്തിന് ശേഷം കെ.സി.വേണുഗോപാൽ പ്രതികരിച്ചത്.</p>
      <p>ഇന്ന് കോൺഗ്രസ് നേതാക്കളുമായി പവാർ കൂടിക്കാഴ്ച നടത്തി. പവാറിന്‍റെ വീട്ടിൽ നടന്ന കൂടിക്കാഴ്ചയിൽ കോൺഗ്രസ് -എൻസിപി നേതാക്കൾ പങ്കെടുത്തു.കൂടാതെ നാളെ മൂന്ന് പാർട്ടികളിലേയും നേതാക്കൾ ഒരുമിച്ചിരുന്ന് മുംബൈയിൽ ചർച്ച നടത്തും. ഇതിന് ശേഷമായിരിക്കും ഔദ്യോഗിക പ്രഖ്യാപനമുണ്ടാകുക.</p>
    </article>
  </body>
</html>