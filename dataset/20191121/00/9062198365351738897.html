<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382304/116-gundur-aciklanmayan-sonuc"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="116 gündür açıklanmayan sonuç"/>
    <meta property="og:description" content="Saadet Konya Milletvekili Karaduman, açıklanmayan SGK denetmen mülakatlarını gündeme taşıdı…"/>
  </head>
  <body>
    <article>
      <h1>116 gündür açıklanmayan sonuç</h1>
      <h2>Saadet Konya Milletvekili Karaduman, açıklanmayan SGK denetmen mülakatlarını gündeme taşıdı…</h2>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>Saadet Partisi Konya Milletvekili Karaduman, geçtiğimiz Temmuz ayında mülakatı gerçekleştirilen ancak üzerinden 116 gün geçmesine rağmen sonuçları açıklanmayan SGK denetmen mülakatları ile ilgili Aile, Çalışma ve Sosyal Hizmetler Bakanı Zehra Zümrüt Selçuk’a yazılı soru önergesi verdi.</p>
      <p>Saadet Partisi Konya Milletvekili Abdulkadir Karaduman, geçtiğimiz Temmuz ayında yapılan ancak sonuçlarının halen daha açıklanmadığı Sosyal Güvenlik Kurumu (SGK) 10’uncu promosyon denetmen yardımcılığı mülakatları ile ilgili Aile, Çalışma ve Sosyal Hizmetler Bakanı Zehra Zümrüt Selçuk’a yazılı soru önergesi verdi.</p>
      <h3>116 GÜNDÜR NEDEN SONUÇLAR AÇIKLANMIYOR?</h3>
      <p>Yönetmelik gereği mülakat bitiş tarihinden itibaren 30 gün içinde açıklanması gereken sonuçların 116 gündür açıklanmamasının mağduriyetlere neden olduğunu belirten Karaduman, Bakan Selçuk’a şu soruları yöneltti: “Yönetmeliğe aykırı davranarak henüz açıklamadığınız mülakat sonuçlarını ne zaman açıklayacaksınız?</p>
      <h3>SONUÇLAR AÇIKLANMADAN İŞBAŞI YAPAN VAR MI?</h3>
      <p>Mülakat sonuçlarını açıklamamanızın gerekçesi nedir? Denetmen yardımcısı olacaklar mülakat sonuçları açıklanmaksızın işbaşı yapmış mıdır? Açıklanmayan mülakat sonuçları dolayısıyla mağdur edilen adaylara konu ile ilgili bir açıklamanız olacak mıdır?”</p>
      <h3>FİDANLAR NEREDEN TEMİN EDİLDİ?</h3>
      <p>Bir diğer soru önergesinde ise Karaduman, Tarım ve Orman Bakanı Bekir Pakdemirli’ye, ‘Geleceğe Nefes Ol’ projesi ile ilgili sorular yöneltti. Karaduman, soru önergesinde proje kapsamında toplanan bağış miktarını ve dikimi gerçekleştirilen fidanların nasıl ve nereden temin edildiği ile ilgili sorular sordu.</p>
    </article>
  </body>
</html>