<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3382200/zeki-ceyhan/bizi-bir-daha-secmeyin"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="Bizi bir daha seçmeyin!"/>
    <meta property="og:description" content="İktidar partisi yönetiminin dikkat çeken bir tavrı var."/>
  </head>
  <body>
    <article>
      <h1>Bizi bir daha seçmeyin!</h1>
      <address><time datetime="2019-11-21T00:30:00+00:00">21 Nov 2019, 00:30</time> by <a rel="author" href="https://www.milligazete.com.tr/yazar/zeki-ceyhan" target="_blank">Zeki Ceyhan</a></address>
      <p>İktidar partisi yönetiminin dikkat çeken bir tavrı var.</p>
      <p>Yönetim en baştan en sonuna kadar vatandaştan gelen tepkilere kulaklarını tıkamış vaziyette.</p>
      <p>Vatandaşın şikâyetçi olduğunu ne kadar konu varsa hepsini duymazdan gelmeyi tercih ediyorlar.</p>
      <p>Ve adeta, “Bizi bir daha seçmeyin” der gibiler.</p>
      <p>İktidar son aylarda zamkolik haline geldi.</p>
      <p>Temel ihtiyaç maddelerine her ay periyodik olarak yüklüce zamlar yapılmaya başlandı.</p>
      <p>Vatandaş bu zamlardan dolayı yakındıkça iktidar sözcülerinden bir teselli cümlesi sadır olmuyor.</p>
      <p>Aksine vatandaşa tepeden bakan tavırlar sergileniyor.</p>
      <p>Peş peşe yapılan yüklü zamlardan yakınanlara iktidar sözcüleri ”Türkiye daha ne zamlar gördü” diye cevap veriyorlar.</p>
      <p>Yani yaptıkları zamdan dolayı özür dileme bir yana bir de vurdumduymazlık yüklü açıklamalarıyla gönülleri yıkıyorlar.</p>
      <p>Bu tavır da bugüne kadar kendilerine destek veren kitleleri iten, dışlayan bir tavır halini alıyor.</p>
      <p>Evet, AKP iktidarı seçmene adeta, “Bizi bir daha seçmeyin” der gibi bir anlayış içinde hareket ediyor.</p>
      <p>Bir yandan zamlarla bunaltılan insanlar bir yandan özel hayatlarına yapılan müdahalelerle canlarından bezdiriliyor.</p>
      <p>İnsanlar sadece canlarından bezmekle kalmıyorlar aynı zamanda iktidardan da beziyorlar.</p>
      <p>Kendi elleri ile seçip başlarına geçirdikleri insanların şikâyetleri karşısında adeta sağır duvar kesilmelerine karşı tepki giderek büyüyor.</p>
      <p>Yani gördükleri tavır karşısında, “Seçmez olaydık” diyenlerin sayısı hızla artıyor.</p>
      <p>Daha yakın zamana kadar iktidardaki AKP’yi ve başındaki Recep Tayyip Erdoğan’ı kayıtsız şartsız savunan insanlar bugün eleştirilerini birbiri ardına sıralıyorlar.</p>
      <p>Tamam, iktidarlar hiç istemedikleri halde zam yapmak zorunda kalabilirler. Ama bu zammı neden yapmak zorunda kaldıklarını seçmene izah etmeden, “Türkiye daha ne zamlar gördü” diye hafife alınınca bu noktada bütün ipler kopuyor. İnsanlar verdikleri oya kahreder hale geliyorlar.</p>
      <p>AKP seçimlerde karşılaşacağı muhtemel bir başarısızlığı hiç başkalarına fatura etmeye çalışmamalı ve bilmelidir ki bu sonucun tek nedeni doğrudan doğruya kendi icraatlarıdır.</p>
      <p>Vatandaş iktidarın “bizi bir daha seçmeyin” tavrını karşılıksız bırakmazsa bu durum şaşırtıcı olmamalıdır.</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3380665/zeki-ceyhan/degisen-bir-sey-var-mi"/>
        <a href="https://www.milligazete.com.tr/makale/3378762/zeki-ceyhan/kalindan-gezi-degerlendirmesi"/>
        <a href="https://www.milligazete.com.tr/makale/3376876/zeki-ceyhan/sadece-basit-espri-mi"/>
        <a href="https://www.milligazete.com.tr/makale/3374524/zeki-ceyhan/yaranmaya-calistigimiz-bati"/>
        <a href="https://www.milligazete.com.tr/makale/3373098/zeki-ceyhan/metal-mi-mental-mi"/>
        <a href="https://www.milligazete.com.tr/yazar/zeki-ceyhan"/>
      </related>
    </article>
  </body>
</html>