<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/aihmden-macaristana-duzensiz-gocmen-cezasi/1652338"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="AİHM'den Macaristan'a düzensiz göçmen cezası"/>
    <meta property="og:description" content="Macaristan, Sırbistan'a geri yolladığı iki düzensiz göçmene tazminat ödeyecek."/>
  </head>
  <body>
    <article>
      <h1>AİHM'den Macaristan'a düzensiz göçmen cezası</h1>
      <h2>Macaristan, Sırbistan'a geri yolladığı iki düzensiz göçmene tazminat ödeyecek.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Mehmet Yılmaz  </a></address>
      <h4>Budapeşte</h4>
      <p>Avrupa İnsan Hakları Mahkemesi (<b>AİHM</b>), Macaristan'ı, iltica başvurusunda bulunan 2 düzensiz göçmeni <b>Sırbistan</b>'a geri yolladığı için 28 bin avro tazminat ödemeye mahkum etti.</p>
      <p>AİHM, 15 Eylül 2015'te, Macaristan-Sırbistan sınırındaki transit bölgede iltica başvurusunda bulunan ama 3 hafta sonra iltica başvuruları Macar makamlar tarafından reddedilerek Sırbistan'a geri yollanan iki <b>Bangladeş</b> vatandaşının açtığı davada kararını açıkladı.</p>
      <p>Mahkeme, Macaristan'ın, iltica başvurusunda bulunan iki kişiyi Sırbistan'a geri yollamakla, Avrupa İnsan Hakları Sözleşmesi'nin işkence ve insanlık dışı davranışı yasaklayan hükmünü çiğnediğine hükmetti.</p>
      <p>Karara göre Macaristan, davacılara, 28 bin Avro tazminat ödeyecek.</p>
      <h3>Macaristan'ın düzensiz göçmenlere karşı aldığı önlemler</h3>
      <p><b>Macaristan</b>, düzensiz göçmenlere karşı alınan önlemler kapsamında Vişegrad Grubu'ndaki ortakları Çekya, Polonya ve Slovakya'nın desteğiyle sınırlarına asker ve polis takviyesi yapmıştı. Düzensiz göçmen akınını durdurmak amacıyla Sırbistan ve Hırvatistan sınırlarına dikenli tel örgü çeken Macaristan, sınır bölgelerinde olağanüstü hal ilan ederek, yasa dışı geçişler için uygulanan cezaları artırmıştı.</p>
      <p>Parlamentoda kabul edilen yasayla aralarında çocukların da bulunduğu düzensiz göçmenlerin, iltica başvurusu süresince sınırda oluşturulacak kamplarda tutulması zorunlu kılınmış, ülke genelinde yakalanan düzensiz göçmenlerin de tel örgülerle çevrili sınırdan Macaristan dışına çıkarılacağı duyurulmuştu.</p>
      <related>
        <a href="https://www.aa.com.tr/tr/dunya/aihmden-macaristana-duzensiz-gocmen-cezasi/1652338"/>
      </related>
    </article>
  </body>
</html>