<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699416/%DB%B6%DB%B8%DB%B0%DB%B0-%D8%A8%D8%A7%D8%B2%D9%85%D8%A7%D9%86%D8%AF%D9%87-%D8%A7%D8%B2-%D8%AA%D8%AD%D8%B5%DB%8C%D9%84-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="۶۸۰۰ بازمانده از تحصیل در آذربایجان غربی"/>
    <meta property="og:description" content="مدیرکل آموزش و پرورش آذربایجان غربی از جذب ۶۴۳ دانش آموز بازمانده از تحصیل در استان طی سال تحصیلی جدید خبرداد."/>
  </head>
  <body>
    <article>
      <h1>۶۸۰۰ بازمانده از تحصیل در آذربایجان غربی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>مدیرکل آموزش و پرورش آذربایجان غربی از جذب ۶۴۳ دانش آموز بازمانده از تحصیل در استان طی سال تحصیلی جدید خبرداد.</p>
      <p>ابراهیم محمدی در گفت و گو با ایسنا با اشاره به آمار بازماندگان از تحصیل در استان افزود: تعداد ۶۸۷۴ نفر بازمانده از تحصیل در استان وجود دارد که طی سال جاری ۶۴۳ نفر به چرخه تحصیل بازگشته اند.</p>
      <p>وی جلوگیری از تحصیل کودکان در سن متعارف دوره ابتدایی در مشاغل محلی روستاها، وجود تعصبات قومی در بعضی از مناطق نسبت به تحصیل دختران، عدم وجود انگیزه لازم در دختران برای ادامه تحصیل به دلیل کافی نبودن یا در دسترس نبودن مدارس اول متوسطه و شبانه روزی در مناطق محروم و روستایی، وجود دانش آموزان با کبر سنی و عدم امکان تحصیل در مدارس روزانه و عادی دولتی را از علل بازماندگی دانش آموزان از تحصیل در استان دانست.</p>
      <p>محمدی تشکیل کلاسهای فوق برنامه برای جبران عقب ماندگی های درسی کودکان بازمانده از تحصیل جذب شده، اجرای طرح ها و برنامه های ویژه به منظور رفع نواقصات یادگیری دانش آموزان در راستای جلوگیری از ترک تحصیلی جدید، بالابردن سرانه فضای آموزشی و بکارگیری نیروی انسانی توانمند و متخصص در دوره ابتدایی و همکاری با دفاتر تسهیلگری در خصوص شناسایی و جذب کودکان بازمانده از تحصیل را از اقدامات اساسی برای جذب این قشر به تحصیل عنوان کرد و ادامه داد: تشکیل کمیته انسداد مبادی بیسوادی در نواحی ۲۴ گانه آموزشی استان، مراجعه حضوری خانه به خانه افراد بازمانده از تحصیل در راستای جذب و اشتغال به تحصیل، برگزاری کلاسهای فوق برنامه برای جبران عقب ماندگی بازمانده های جذب شده، اختصاص معلم و آموزش در مدارس زیر حد نصاب، اجرای طرح کیفیت بخشی در کلاسهای چند پایه و توزیع کتب، پوشاک و لوازم التحریر رایگان در بین کودکان جذب شده از اقدامات این اداره کل در این راستا بوده است.</p>
    </article>
  </body>
</html>