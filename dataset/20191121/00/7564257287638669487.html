<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134874-u-berdichev-polceysk-vikrili-20-rchnu-shahrayku.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="У Бердичеві поліцейські викрили 20-річну шахрайку"/>
    <meta property="og:description" content="Місцеву жительку обґрунтовано підозрюють у заволодінні чужим мобільним телефоном під приводом його купівлі. Колишній власник ґаджета грошей за нього так і не отримав. Триває досудове розслідування.Оперативники карного розшуку, проводячи заходи щодо встановлення осіб, причетних до майнових злочинів, з’ясували, що 20-річна місцева жителька здала до ломбарду мобільний телефон, який раніше втратив унаслідок шахрайських дій житель м. Житомира.43-річний власник ґаджета повідомив поліцейським, що у середині вересня його ошукали. За словами чоловіка, він розмістив оголошення про продаж телефону на одному з популярних сайтів. Дуже швидко знайшовся покупець, який розповів, що проживає у м. Бердичеві та просить передати покупку попутним автобусом, де її заберуть. Відтак житомирянин, отримавши смс-сповіщення нібито з банку про зарахування обумовленої суми, виконав прохання покупця. І лише згодом виявив, що ніяких коштів він не отримав, а повідомлення було фейковим.Бердичівлянка, яку поліцейські викрили у правопорушенні,…"/>
  </head>
  <body>
    <article>
      <h1>У Бердичеві поліцейські викрили 20-річну шахрайку</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Місцеву жительку обґрунтовано підозрюють у заволодінні чужим мобільним телефоном під приводом його купівлі. Колишній власник ґаджета грошей за нього так і не отримав. Триває досудове розслідування.<br/><br/>Оперативники карного розшуку, проводячи заходи щодо встановлення осіб, причетних до майнових злочинів, з’ясували, що 20-річна місцева жителька здала до ломбарду мобільний телефон, який раніше втратив унаслідок шахрайських дій житель м. Житомира.<br/><br/>43-річний власник ґаджета повідомив поліцейським, що у середині вересня його ошукали. За словами чоловіка, він розмістив оголошення про продаж телефону на одному з популярних сайтів. Дуже швидко знайшовся покупець, який розповів, що проживає у м. Бердичеві та просить передати покупку попутним автобусом, де її заберуть. Відтак житомирянин, отримавши смс-сповіщення нібито з банку про зарахування обумовленої суми, виконав прохання покупця. І лише згодом виявив, що ніяких коштів він не отримав, а повідомлення було фейковим.<br/><br/>Бердичівлянка, яку поліцейські викрили у правопорушенні, свою провину визнала.<br/><br/>- Минулого року дівчина вже була фігуранткою кримінального провадження за вчинення шахрайства. Тоді вона за аналогічною схемою ошукала жителя м. Вінниці. Матеріали вже знаходяться на розгляді суду, - повідомив начальник Бердичівського відділу поліції Олег Мельничук. – Нині ми проводимо нове досудове розслідування.<br/><br/>Відповідно до ч. 1 ст. 190 (Шахрайство) КК України, заволодіння чужим майном або придбання права на майно шляхом обману чи зловживання довірою (шахрайство) карається штрафом до 50 неоподатковуваних мінімумів доходів громадян або громадськими роботами на строк до 240 годин, або виправними роботами на строк до 2 років, або обмеженням волі на строк до 3 років.<br/><br/>Поліцейські закликають громадян бути вкрай обережними під час продажу чи придбання товарів через мережу Інтернет.<br/><br/>Користуйтеся послугами післяплати, або так званої «захищеної оплати», які пропонують транспортні компанії, торгівельні інтернет-майданчики та фінансові установи. Уважно читайте повідомлення, що приходять вам на телефон нібито з вашого банку. Найменші відмінності від звичного формату, номеру абонента тощо мають насторожити та спонукати вас до з’ясування їх достовірності.<br/><br/>Не надавайте особистої інформації про номер банківської картки чи рахунку разом з номером телефону, «прив’язаним до картки», особливо, якщо спілкуєтесь по телефону із незнайомою людиною або даєте оголошення в інтернет-мережі.<br/><br/>Пам’ятайте, що конфіденційні дані щодо ваших банківських рахунків не можна повідомляти нікому, навіть банківським працівникам. Вони не можуть запитувати у вас паролі входу до вашого електронного кабінету, пін-код картки, CVV-код тощо. Цю інформацію маєте знати тільки ви</p>
    </article>
  </body>
</html>