<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774222,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="הקיצוצים מגיעים לישראל: WeWork מפטרת עשרות עובדים"/>
    <meta property="og:description" content="אחרי הדיווחים שהחברה צפויה לפטר בין 4,000 ל-6,000 עובדים בעולם, בישראל יסתפקו בכמה עשרות בלבד. המפוטרים מגיעים מצוות הפיתוח של החברה ולא צפוי גל פיטורים נוסף לאחר מכן"/>
  </head>
  <body>
    <article>
      <h1>הקיצוצים מגיעים לישראל: WeWork מפטרת עשרות עובדים</h1>
      <h2>אחרי הדיווחים שהחברה צפויה לפטר בין 4,000 ל-6,000 עובדים בעולם, בישראל יסתפקו בכמה עשרות בלבד. המפוטרים מגיעים מצוות הפיתוח של החברה ולא צפוי גל פיטורים נוסף לאחר מכן</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">מאיר אורבך</a></address>
      <p>אחרי הדיווחים על מהלך הפיטורים העולמי ב-WeWork, לכלכליסט נודע שאלו הצפויים בסניף החברה בישראל יוצאים לדרך היום (ה'). כך, כ-67 מעובדי החברה בישראל, במרכז הפיתוח ובפעילות העסקית שלה, הוזמנו לשימוע. מרבית העובדים הם מצוות הפיתוח של החברה. לאחר השלמת מהלך הפיטורים יישארו בישראל כ-150 עובדי פיתוח, ובסה''כ כ-250 עובדים. על פי הערכות, לא צפוי גל פיטורים נוסף בארץ.</p>
      <p>בכל העולם צפויה החברה לפטר בין כ-4,000 ל-6,000 עובדים על פי הדיווחים השונים, כך שהפגיעה בישראל היא קטנה משמעותית לעומת מקומות אחרים בעולם. הסיבה לכך היא כנראה בגלל שמרכז הפיתוח המקומי מהווה מרכז אסטרטגי לחברה וכל פעילות הבילינג והתשלומים שלה מפותחים כאן. בחברה כנראה מעוניינים למנוע פגיעה משמעותית בפיתוח מערכות התשלומים והחיובים שמאפשרות את פעילותה הגלובלית.</p>
      <figure>
        <img src="https://images1.calcalist.co.il/PicServer3/2019/09/22/937002/12_l.jpg"/>
        <figcaption>מימין: אדם נוימן מייסד WeWork, מסיושי סון בלי סופטבנק והמשקיע העיקרי בחברה</figcaption>
      </figure>
      <p>תכנית הפיטורים העולמית כוללת בשלב הראשון פיטורי כ-2,000 עד 2,500 עובדים מעסקי השכרת חללי העבודה שלה, כך מסרו שני אנשים המקורבים לנושא. עוד כ-1,000 עובדים נוספים צפויים לעזוב אם וויוורק תמכור או תסגור את עסקיה ההיקפיים כמו בית הספר הפרטי שבידיה במנהטן, ועוד 1,000 עובדי תחזוקה שצפויים לעבור לחברה קבלנית. בסך הכל החברה עשויה לפטר עד 6,000 עובדים. בדו''ח הכספי האחרון שלה, דיווחה וויוורק על הפסדים בהיקף של כ-1.25 מיליארד דולר לעומת הכנסות של 934 מיליון דולר ברבעון השלישי – עליה של יותר מ-150% בהפסדים לעומת התקופה המקבילה אשתקד.</p>
      <p>המשקיעה העיקרית בחברה, שהוקמה על ידי הישראלי אדם נוימן, היא סופטבנק. נוימן עצמו הוכרח לעזוב את תפקידיו בחברה שהקים לאחר פרסום מצבה הכלכלי הרעוע. לא ברור עדיין מה עתידה של החברה כיום. קרן ויז'ן של סופטבנק שהזרימה את עיקר ההון לפעילותה עשויה לפעול כפי שעשתה באובר ולהביא מנכ''ל מקצועי. עם זאת לא ברור אם המודל העסקי הקיים מסוגל להחזיר את ההשקעה בה, בעיקר בגלל העלייה הגבוהה של מחירי הנדל''ן במרכזי הערים - שם נמצאים רוב המיקומים של חללי העבודה שלה.</p>
      <p>מדובר החברה בישראל נמסר בתגובה: ״כחלק מהתמקדותינו המחודשת בליבת העשייה של WeWork, וכפי שצוין לאחרונה בפני צוות העובדים, החברה נדרשת לבצע פיטורים במטרה ליצור ארגון רזה ויעיל יותר. צוות הטכנולוגיה בישראל ממשיך להוות מרכיב חשוב בפעילות הגלובלית של WeWork, המספק פתרונות לחוויית הקהילה שלנו ולצרכים העסקיים. אנו אסירי תודה לכל עובדינו אשר סייעו בביסוסה של WeWork כמותג גלובלי מצליח, ונפעל מתוך מחויבות לנהוג במלוא הכבוד וההגינות בעובדים המסיימים את תפקידם״.  </p>
    </article>
  </body>
</html>