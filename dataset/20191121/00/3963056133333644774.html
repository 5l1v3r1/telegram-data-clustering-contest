<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/italia/killer_tacco_arrestata_salerno_beve_bar-4877171.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="La «killer del tacco» in fuga da 12 anni, catturata a Scafati mentre beve al bar"/>
    <meta property="og:description" content="L’hanno sorpresa in un bar, in via Nuova San Marzano, a Scafati, mentre sorseggiava una bevanda calda. Biondina, carnagione chiara, 30 anni, di origine romena, Anca Maria Murg era in fuga da..."/>
  </head>
  <body>
    <article>
      <h1>La «killer del tacco» in fuga da 12 anni, catturata a Scafati mentre beve al bar</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Daniela Faiella</a></address>
      <p>L’hanno sorpresa in un bar, in via Nuova San Marzano, a Scafati, mentre sorseggiava una bevanda calda. Biondina, carnagione chiara, 30 anni, di origine romena, <b>Anca Maria Murg era in fuga da ben dodici anni</b>. Tra le latitanti più ricercate a livello internazionale. Dal 2010 pendeva sul suo capo un mandato di arresto europeo emesso dalle autorità romene per una sentenza definitiva del tribunale di Hunedoara (Romania) che la condannò a venti anni di reclusione per omicidio volontario aggravato in concorso.</p>
      <p>È accusata di aver aggredito, picchiato ed ucciso un diciottenne dopo una violenta discussione avvenuta, nel 2007, in un discoteca di Tampa (nei pressi di Brasov, Carpazi orientali). Secondo quanto riuscirono a ricostruire gli inquirenti all’epoca dei fatti, Anca Maria Murg colpì prima il ragazzo con calci e pugni, con una mazza da baseball e con una pietra per poi infliggergli il colpo di grazia <b>calpestandogli la testa con il tacco della scarpa</b>. Un omicidio efferato che già allora fece parlare della sanguinaria biondina romena, sfuggita per oltre un decennio alle ricerche delle forze dell’ordine internazionali. In tutti questi anni è proseguita senza sosta la caccia alla trentenne riuscita a far perdere le sue tracce subito dopo l’omicidio. </p>
      <footer>Ultimo aggiornamento: 09:53<br/>© RIPRODUZIONE RISERVATA</footer>
    </article>
  </body>
</html>