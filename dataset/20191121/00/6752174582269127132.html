<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-nincs-karacsony-konyv-nelkul/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:52+00:00"/>
    <meta property="og:title" content="Nincs karácsony könyv nélkül"/>
    <meta property="og:description" content="November 26–29-én második alkalommal rendeznek könyvvásárt és civil workshopot a Berzsenyi Dániel Könyvtárban. A program célja – a könyvajándékozás kultúrájának népszerűsítésén túl – a kortárs irodalom sokszínűségének bemutatása és a közösségépítés. Három napon át író-olvasó találkozók, irodalmi est"/>
  </head>
  <body>
    <article>
      <h1>Nincs karácsony könyv nélkül</h1>
      <address><time datetime="2019-11-21T00:01:52+00:00">21 Nov 2019, 00:01</time> by <a rel="author">Lokál Szombathely</a></address>
      <figure>
        <img src="https://www.lokal.hu/wp-content/uploads/2019/11/SH_konyv.jpg"/>
        <figcaption>A könyv időtlen ajándék Illusztráció: olvashop.hu</figcaption>
      </figure>
      <p>November 26–29-én második alkalommal rendeznek könyvvásárt és civil workshopot a Berzsenyi Dániel Könyvtárban. A program célja – a könyvajándékozás kultúrájának népszerűsítésén túl – a kortárs irodalom sokszínűségének bemutatása és a közösségépítés. Három napon át író-olvasó találkozók, irodalmi estek várják az érdeklődőket, továbbá könyvek vásárlására is lesz lehetőség.</p>
      <figure>
        <img src="https://www.lokal.hu/wp-content/uploads/2019/11/SH_bdmk_konyvvasar-1280x853.jpg"/>
        <figcaption>Nemcsak jó olvasnivalót, de kellemes társaságot is találhat, aki kilátogat a könyvvásárra Fotó:BDMK</figcaption>
      </figure>
      <hr/>
      <p>Könyvvásár</p>
      <p>A könyvek árusítása november 26–29-ig a könyvtár földszinti hírlapolvasójában lesz 10.00 és 19.00 óra között. Együttműködő kiadók és könyvesboltok: szombathelyi Líra Könyváruház, Szülőföld Kiadó, Magyar Nyugat Kiadó, B.K.L. Kiadó, Savaria University Press.</p>
      <hr/>
      <p>– Mi könyvtárosok hiszünk abban, hogy „Nincs karácsony könyv nélkül!” – mondta lapunknak Spiegler-Kutasi Nikoletta, a Berzsenyi Dániel Könyvtár dolgozója. – Sok ajándék már a karácsonyi vacsora után értékét veszti, ellenben a könyv hosszan hat. Jó eséllyel azt a könyvet, amit idén ajándékba adok a szeretteimnek, még az én unokáim is olvashatják. Van olyan könyvem, ami még a nagymamámé volt. Nagyon szeretem, ha találok benne egy-egy üzenetet, préselt virágot – egy szeletkét az ő történetéből. Egy könyvről lehet elmélkedni, olvasókört szervezni köré, lehet belőle idézni és lehet felette időzni – fogalmazott.</p>
      <figure>
        <img src="https://www.lokal.hu/wp-content/uploads/2019/11/SH_bdmk_2018-1280x853.jpg"/>
        <figcaption>Több helyi kiadó könyvei közül is válogathatnak az érdeklődők Fotó:BDMK</figcaption>
      </figure>
      <p>A vásár másik célja a közösségi élet erősítése. A programok összeállításakor ügyeltek arra is, hogy a fiatalok is megtalálják a hozzájuk közel álló programokat.</p>
      <figure>
        <img src="https://www.lokal.hu/wp-content/uploads/2019/11/SH_bdmk_UK_2018_23-1280x853.jpg"/>
        <figcaption>A fiatalok különösen vevők a kortárs irodalomra Fotó:BDMK</figcaption>
      </figure>
      <p>– Mi itt a könyvtár falai között azt tapasztaljuk, hogy  a fiatalok nagyon is olvasnak, mi több, a kortárs költőket nagyon szeretik. Ugyanakkor sokkal több szükségük van a beszélgetések, irodalmi délutánok élményszerű olvasásnépszerűsítő gyakorlatára. Az irodalom tényleg összehoz – hangsúlyozta Spiegler-Kutasi Nikoletta.</p>
      <figure>
        <img src="https://www.lokal.hu/wp-content/uploads/2019/11/SH_konyvvasar-1280x427.png"/>
        <figcaption>Fotó:BDMK</figcaption>
      </figure>
      <hr/>
      <p>
        <b>Rendezvények</b>
      </p>
      <p><b>November 26.</b><br/>10.00: Verses-mesés utazás Devecsery Lászlóval</p>
      <p>17.00: Ünnepélyes megnyitó, majd<br/>Olvasásnépszerűsítés másként<br/>Kocsis Marcell pedagógussal és Vincze Bencével az f21 online újság egyik alapító tagjával beszélget Waldinger Dóra könyvtáros, blogger.</p>
      <p>November 27.<br/>11.00: Szerethető-e a komolyzene?!<br/>Horváth Imre karnagy interaktív, rendhagyó zenei tanórája középiskolás diákok számára.</p>
      <p>17.00: Mintha muszáj lenne<br/>Szendrői Csaba szombathelyi származású énekes, dalszerző, az Elefánt zenekar frontembere mutatja be első verseskötetét.</p>
      <p>November 28.<br/>10.00: Mesék a bőröndből<br/>Galambos Berni alkotásait Bujtás Ervin dallamai kísérik.</p>
      <p>17.00: Kapcsolatok<br/>Fűzfa Balázs irodalomtörténész beszélgetőtársai Stekovics Gáspár képzőművész, fotográfus, Szabó Tibor, Bálint Éva és Kelemen Zoltán színművészek.</p>
      <p>November 29.<br/>13.00: Rendhagyó irodalomórák<br/>Szabó T. Anna foglalkozása 1. és 2. osztályosoknak.<br/>Dragomán György foglalkozása 7. és 8. osztályosoknak.</p>
      <p>17.00: Ketten és külön<br/>Szabó T. Anna és Dragomán György önálló irodalmi estje.</p>
    </article>
  </body>
</html>