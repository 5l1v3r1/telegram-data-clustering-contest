<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/roma_zaniolo_confessa_ho_fatto_qualche_errore_ma_non_un_ragazzo_cattivo-4877840.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Zaniolo: «Ho fatto qualche errore, ma non sono cattivo. Sogno di vincere l'Europa League con la Roma e l'Europeo»"/>
    <meta property="og:description" content="Nicolò Zaniolo è in grande ascesa. La doppietta in Nazionale lo ha reso ancora più popolare agli occhi del calcio europeo ed è inevitabile che grandi club proveranno a..."/>
  </head>
  <body>
    <article>
      <h1>Zaniolo: «Ho fatto qualche errore, ma non sono cattivo. Sogno di vincere l'Europa League con la Roma e l'Europeo»</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Gianluca Lengua</a></address>
      <p><b>Nicolò Zaniolo </b>è in grande ascesa. La doppietta in <b>Nazionale</b> lo ha reso ancora più popolare agli occhi del calcio europeo ed è inevitabile che grandi club proveranno a fargli la corte la prossima estate. Tra questi ci sarà il <b>Manchester</b> <b>United</b> che ha mandato un osservatore a <b>Palermo</b> per stilare una relazione su di lui: «Il rinnovo con la Roma mi ha reso felicissimo, la società mi ha dato grande fiducia e ora devo ripagarla in campo. Sono felice qui e orgoglioso dei tifosi che sono sempre presenti. A Roma sto benissimo», ha detto il centrocampista a Sky a margine di un evento al Nike Store in via del Corso a cui hanno preso parte anche Lorenzo Pellegrini e Antonucci. Nicolò ha pagato in passato qualche <b>comportamento</b> fuori le righe dovuto alla sua giovane età, ma confrontandosi con familiari e qualche compagno più saggio sembra che il peggio sia alle spalle: «C'è un piccolo errore che non rifarei: mi giocherei meglio le carte in Under 21. Rimpiango un po' quel momento, ma sono quello di quest'anno è quello dell'anno scorso tranne per quel frangente. Non sono un ragazzo cattivo, ho solo commesso un errore». Il riferimento è quando <b>Di Biagio </b>ha punito sia lui che <b>Kean</b> per un ritardo alla riunione tecnica. Con la Nazionale di <b>Mancini</b>, però, le cose sono cambiate: «Gli devo tanto, mi ha chiamato quando ancora nessuno mi conosceva. Ora dovrò ripagarlo in campo. Abbiamo tutto per dire la nostra, abbiamo qualità e siamo giovani. Con la doppietta con l’Armenia ho realizzato un sogno, ma non è un punto di arrivo. Spero di farne altri con l'Italia e la Roma». E a proposito di <b>Roma</b>, domenica riprenderà il campionato e la squadra di Fonseca si troverà davanti il <b>Brescia</b> di Tonali: «Sandro ha grande qualità, sono contento per quello che sta facendo. Fonseca mi dice in faccia le cose che devo migliorare, è molto diretto. Sono davvero felice con lui. Obiettivi? Migliorare sempre, noi vogliamo vincere tutte le partite per arrivare in Champions. E magari conquistare qualche trofeo, anche subito». Poi il sogno: «Mi piacerebbe vincere l'Europeo dopo aver vinto l'Europa League con la Roma». </p>
      <footer>Ultimo aggiornamento: 21:17<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/fotogallery/sport/i_calciatori_roma_al_nike_store_di_via_corso_foto_emanuele_valeri_ag_toiati-4877878.html"/>
      </related>
    </article>
  </body>
</html>