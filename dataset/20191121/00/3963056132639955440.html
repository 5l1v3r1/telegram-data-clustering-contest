<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/hong_kong_bambino_arrestato_scritto_muri_graffiti-4877947.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Hong Kong, arrestato anche un bambino di 12 anni: «Ha scritto sui muri»"/>
    <meta property="og:description" content="Nelle proteste di Hong Kong un nuovo record è stato battuto: quello del più giovane manifestante arrestato. ​Un tribunale ha condannato un bambino di 12 anni per vandalismo. Il..."/>
  </head>
  <body>
    <article>
      <h1>Hong Kong, arrestato anche un bambino di 12 anni: «Ha scritto sui muri»</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Nelle proteste di Hong Kong un nuovo record è stato battuto: quello del più giovane manifestante arrestato. ​Un tribunale ha condannato un bambino di 12 anni per vandalismo. Il bambino ha ammesso di essere l'autore di scritte sul muro di una stazione della metro e di un commissariato di polizia. Il giornale South Morning Post riporta la notizia citando l'avvocato difensore Jacquilen Lam, che afferma: il ragazzo «sa di aver commesso un grave errore» e per lui aver passato una notte agli arresti «è stata una lezione». Secondo quanto riporta il giornale, i giudici decideranno a dicembre se e quale pena comminare al ragazzo, che è stato arrestato a ottobre mentre andava a scuola.</p>
      <p> <br/>Non si tratta certo dell'unico minorenne fermato dalla polizia nel corso di sei mesi di proteste e scontri. Tra i più di 5.000 arresti finora effettuati, ci sono diversi ragazzi tra i 12 e i 15 anni, ma questa è la prima volta che in tribunale viene accertata la colpevolezza dell'accusato. La procura ha potuto avvelersi della testimonianza di un  agente in borghese che, lo scorso 3 ottobre, aveva sorpreso il ragazzino mentre scriveva con una bomboletta spray sui muri «poliziotti dannate carogne» e «annientamento divino, Hong Kong libera».</p>
      <footer>© RIPRODUZIONE RISERVATA</footer>
    </article>
  </body>
</html>