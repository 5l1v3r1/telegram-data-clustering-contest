<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/gnwsth-hthopoios-kathgoreitai-se-ypothesh-apaths-me-thymata-metanastes"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Γνωστή ηθοποιός κατηγορείται σε υπόθεση απάτης με θύματα μετανάστες"/>
    <meta property="og:description" content="Ενώπιον της τακτικής Ανακρίτριας Ρόδου θα απολογηθεί την Τετάρτη 20 Νοεμβρίου 2019 γνωστή ηθοποιός, που με την ιδιότητά της ως δικηγόρος, κατηγορείται ότι παρείχε απλή συνδρομή σε έναν 58χρονο κάτοικο Πεταλούδων, κατηγορούμενο για απάτη κατ’ εξακολούθηση τελεσθείσα κατ’ επάγγελμα, με συνολικό όφελος και συνολική ζημία άνω των 30.000 ευρώ, για πλαστογραφία, για υπεξαγωγή εγγράφων και για αντιποίηση του δικηγορικού λειτουργήματος."/>
  </head>
  <body>
    <article>
      <h1>Γνωστή ηθοποιός κατηγορείται σε υπόθεση απάτης με θύματα μετανάστες</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Ενώπιον της τακτικής Ανακρίτριας Ρόδου θα απολογηθεί την Τετάρτη 20 Νοεμβρίου 2019 γνωστή ηθοποιός, που με την ιδιότητά της ως δικηγόρος, κατηγορείται ότι παρείχε απλή συνδρομή σε έναν 58χρονο κάτοικο Πεταλούδων, κατηγορούμενο για απάτη κατ’ εξακολούθηση τελεσθείσα κατ’ επάγγελμα, με συνολικό όφελος και συνολική ζημία άνω των 30.000 ευρώ, για πλαστογραφία, για υπεξαγωγή εγγράφων και για αντιποίηση του δικηγορικού λειτουργήματος.</h4>
      <p>Όπως έγραψε η<b> “δημοκρατική”,</b> ο 58χρονος φέρεται να εξαπάτησε<b> τουλάχιστον 17 Αλβανούς υπηκόους</b>, <b>εκμεταλλευόμενος την επιθυμία τους να αποκτήσουν νομιμοποιητικά έγγραφα στην Ελλάδα</b>, ενώ ως συνεργός του σε δύο υποθέσεις φέρεται να είναι μια δικηγόρος των Αθηνών, που θα απολογηθεί σε δεύτερο χρόνο.</p>
      <p><b>Η ηθοποιός από την άλλη φέρεται να του παρείχε απλή συνδρομή </b>στο κακούργημα της εξακολουθητικής τετελεσμένης και σε απόπειρα απάτης.</p>
      <p>Πιο συγκεκριμένα της αποδίδεται ότι μεταξύ του χρονικού διαστήματος <b>από τον </b><b>Αύγουστο έως τον Δεκέμβριο του έτους 2015, ενώ ο 58χρονος, παρέστησε ψευδώς σε έναν 39χρονο Αλβανό ότι ασκεί το λειτούργημα του δικηγόρου</b> και μπορεί – διατηρώντας τις κατάλληλες γνωριμίες και διασυνδέσεις, να διεκπεραιώσει τη διαδικασία έκδοσης ελληνικής ταυτότητας, αντί καταβολής τιμήματος 2.000 ευρώ, τον έπεισε να του καταβάλει τμηματικά το ποσό των<b> 1.400 ευρώ</b>. Εκείνη φέρεται προκειμένου να ενισχύσει τις ψευδείς παραστάσεις του και σε προηγούμενη συνεννόηση μαζί του, τηλεφώνησε στο θύμα, και του παρέστησε ότι είχε πληρώσει 800 ευρώ για παράβολο και είχε υποβάλει αρμοδίως έγγραφα για την έκδοση ελληνικής ταυτότητας αλλά και ότι δεν προχωρά η διαδικασία λόγω απεργίας των δικηγόρων.</p>
      <p>Της αποδίδεται ακόμη ότι μεταξύ του χρονικού διαστήματος από τον Αύγουστο του έτους 2015 μέχρι τον Ιούνιο του έτους 2016, παρείχε συνδρομή στον 58χρονο για την εξαπάτηση ακόμη ενός Αλβανού από τον οποίο ο κύριος κατηγορούμενος πήρε 1.800 ευρώ για να του εκδώσει ελληνική ταυτότητα. Φέρεται ομοίως να τηλεφώνησε στον αλλοδαπό και να τον διαβεβαίωσε ότι είχε καταβάλει χρήματα για τον σκοπό αυτό και ότι ομοίως η υπόθεση του δεν προχωρά λόγω απεργίας των δικηγόρων.</p>
      <p>Θυμίζουμε ότι ο 58χρονος <b>κάτοικος Παραδεισίου</b>,<b> είχε συλληφθεί την 2α Ιουνίου 2016, </b>για υπεξαγωγή εγγράφων, πλαστογραφία, απάτη και παράβαση της νομοθεσίας που διέπει τη διαμονή των αλλοδαπών στη χώρα και είχε αφεθεί ελεύθερος προκειμένου να διενεργηθεί προκαταρκτική εξέταση για την πλήρη εξιχνίαση της δράσης του.</p>
      <p>Του αποδίδεται ειδικότερα ότι στην διετία 2015-2016 έπεισε τα θύματα του ότι ασκεί το λειτούργημα του δικηγόρου και ότι έχει τη δυνατότητα έναντι αμοιβής να διεκπεραιώσει τις νόμιμες διαδικασίες για να εξασφαλίσουν έγγραφα διαμονής και εργασίας στην Ελλάδα.</p>
      <p>
        <b>Η συνολική ζημία που προξένησε στα φερόμενα ως θύματα του υπολογίστηκε στα 39.400 ευρώ.</b>
      </p>
      <p>Του αποδίδεται επιπλέον ότι κατήρτισε <b>2 πλαστά έγγραφα</b> και έκανε χρήση αυτών και συγκεκριμένα “αποδείξεις παραλαβής αιτήματος” στις οποίες είχε θέσει εθνόσημο που φέρουν δημόσια έγγραφα. Τέλος τού αποδίδεται ότι υπεξήγαγε τα διαβατήρια 5 Αλβανών υπηκόων.</p>
      <p>Σημειώνεται ότι ο 58χρονος απολογούμενος υποστήριξε ότι ο ίδιος έκανε μόνο διαμεσολάβηση για την αποστολή των εγγράφων των αλλοδαπών στην δικηγόρο, ενώ ισχυρίστηκε ότι και ο ίδιος εξαπατήθηκε από εκείνη ενώ κατονόμασε ακόμη έναν δικηγόρο με τον οποίο είχε συνεργασία για το ίδιο θέμα.</p>
      <p>Ως συνήγορος υπεράσπισής της κατηγορούμενης παρίσταται ο δικηγόρος κ. Άκης Δημητριάδης.</p>
      <p>Πηγή: <a href="https://www.dimokratiki.gr/17-11-2019/gnosti-ithopoios-i-dikigoros-poy-katigoreitai-gia-apli-synergeia-stin-apati-me-thymata-alvanoys/">dimokratiki.gr</a></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>