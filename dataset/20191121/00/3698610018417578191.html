<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/poroshenko-nagadav-zelenskomu-pro-chervoni-liniyi-pered-normandskim-samitom-330369_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T00:12:00+00:00"/>
    <meta property="og:title" content="Порошенко нагадав Зеленському про червоні лінії перед нормандським самітом"/>
    <meta property="og:description" content="П'ятий президент порадив чинному главі держави не довіряти Путіну."/>
  </head>
  <body>
    <article>
      <h1>Порошенко нагадав Зеленському про червоні лінії перед нормандським самітом</h1>
      <h2>П'ятий президент порадив чинному главі держави не довіряти Путіну.</h2>
      <address>
        <time datetime="2019-11-21T00:12:00+00:00">21 Nov 2019, 00:12</time>
      </address>
      <p>П'ятий президент України і лідер партії "Європейська Солідарність" Петро Порошенко напередодні <b><a href="https://dt.ua/UKRAINE/pristayko-rozpoviv-pro-plan-b-u-razi-provalu-normandskogo-samitu-326291_.html">саміту "Нормандської четвірки"</a></b> публічно звернувся до президента Володимира Зеленського, давши йому низку порад і нагадавши про "червоні лінії", повідомляє прес-служба "ЄС".</p>
      <p>"Я хотів би звернутися з порадами до учасників саміту. У тому числі..., до тих, хто на сьогоднішній день намагаються, як вони стверджують, "йти на рішучі компроміси". "Рішучі компроміси" з Путіним означають поразку. "Рішучі компроміси" з Путіним означають капітуляцію", - заявив Порошенко в ефірі "Марафону Гідності", який ввечері 20 листопада транслювали ряд українських телеканалів.</p>
      <p>Зокрема, експрезидент закликав свого наступника не вірити президенту РФ Володимиру Путіну і спиратися на підтримку західних партнерів.</p>
      <p>"Мир не є метою Путіна... Він міг би це зробити п'ять, чотири, три, два роки тому. Але він не зацікавлений у мирі", - підкреслив Порошенко.</p>
      <p>Він констатував, що "ключі від миру знаходяться в Москві", вказавши при цьому, що "мир повинен бути з урахуванням українського інтересу".</p>
      <p>"Моя перша порада - не вірте Путіну. Спирайтеся на наших союзників, спирайтеся на Європейський Союз, Сполучені Штати. Виходьте на ті позиції, які дозволять відновити територіальну цілісність, суверенітет і незалежність нашої держави", - звернувся Порошенко до Зеленського.</p>
      <p>До "червоних ліній", котрі президент не має права перетинати, Порошенко відніс "компроміси" щодо територіальної цілісності України, проведення виборів в умовах окупації і відмови від євроатлантичної інтеграції.</p>
      <p>"Першою "червоною лінією" має бути жорстка вимога, що компонент безпеки повинен передувати політичному компоненту. Не можуть проводитися на українській землі вибори під дулами автоматів. Це лише легітимізує окупантів і виводить Росію... із зони дії санкцій, які є дуже ефективними", - пояснив лідер "Європейської Солідарності".</p>
      <p>Порошенко нагадав, що ключовою позицією чинного закону про особливий порядок самоврядування в ОРДЛО є його тимчасовий характер.</p>
      <p>"Свого часу ключова позиція закону "Про особливий режим місцевого самоврядування" була в тому, що він робився на три роки", - зазначив він.</p>
      <p>Порошенко підкреслив, що Україна є унітарною державою, і застеріг Зеленського від нав'язуваної Кремлем федералізації.</p>
      <p>"Ми не можемо допустити те, що нам намагалися кинути то проект "Новоросії", або щось, що називається федералізація. Чи автономізація, або автономія", - зазначив екс-президент.</p>
      <p>"Інтереси Путіна полягають в тому, щоб зупинити рух України до НАТО і ЄС... На жодні компроміси, що обмежують рух України в ЄС і НАТО, країна йти не повинна", - заявив Порошенко.</p>
      <p>Євроатлантичну інтеграцію України політик назвав єдиним дієвим інструментом забезпечення безпеки, економічного розвитку та захисту демократії.</p>
      <p>"Інших альтернатив у України немає. І в нас є достатньо аргументів для того, щоб в цьому переконатися",- підсумував п'ятий президент України.</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав у <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>Володимир Зеленський заявляв, що планує обговорити на переговорах звільнення заручників, відновлення контролю над кордоном, "строки припинення війни" та <b><a href="https://dt.ua/UKRAINE/zelenskiy-pro-normandskiy-samit-neobhidno-obgovoriti-miscevi-vibori-v-ordlo-330185_.html">місцеві вибори в ОРДЛО</a></b>. За словами міністра закордонних справ Вадима Пристайка, Україна <b><a href="https://dt.ua/UKRAINE/ukrayina-chekaye-vid-normandskoyi-zustrichi-istotnogo-progresu-u-vregulyuvanni-konfliktu-pristayko-330214_.html">розраховує на суттєвий прогрес у врегулюванні конфлікту</a></b>.</p>
      <p>У той же час, в Кремлі продовжують вимагати відведення ЗСУ по всій лінії фронту і надання окупованим територіям особливого статусу" на постійній основі. Прес-секретар Володимира Путіна Дмитро <b><a href="https://dt.ua/POLITICS/za-pidsumkami-normandskogo-samitu-mozhe-buti-uzgodzheno-dokument-pyeskov-330190_.html">Пєсков заявляв про підготовку якогось документа</a></b>, на підписання якого за підсумками переговорів розраховує РФ.</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"Нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>