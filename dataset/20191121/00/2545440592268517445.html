<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/futbol/galatasaray-yarin-medipol-basaksehiri-konuk-edecek/1651424"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Galatasaray yarın Medipol Başakşehir'i konuk edecek"/>
    <meta property="og:description" content="Galatasaray ile Medipol Başakşehir, Süper Lig'de yarın 23. kez karşı karşıya gelecek."/>
  </head>
  <body>
    <article>
      <h1>Galatasaray yarın Medipol Başakşehir'i konuk edecek</h1>
      <h2>Galatasaray ile Medipol Başakşehir, Süper Lig'de yarın 23. kez karşı karşıya gelecek.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Emrah Oktay, Çetin Arslancan  </a></address>
      <h4>İstanbul</h4>
      <p><b>Galatasaray</b>, <b>Süper Lig</b>'in 12. haftasında yarın sahasında <b>Medipol Başakşehir i</b>le karşılaşacak.</p>
      <p>Türk Telekom Stadı'nda oynanacak maç saat 20.30'da başlayacak. Karşılaşmayı hakem Yaşar Kemal Uğurlu yönetecek.</p>
      <p>Sezona istediği gibi başlayamayan sarı-kırmızılı futbol takımı, geride kalan 11 maçta 5 galibiyet, 4 beraberlik ve 2 yenilgi yaşadı. 19 puan toplayan Galatasaray, haftaya lider Demir Grup Sivasspor'un 2 puan gerisinde averajla 6. sırada girdi.</p>
      <p>Galatasaray ile aynı performansı sergileyen turuncu-lacivertli takım da 12. hafta öncesinde averajla 5. sırada yer buldu.</p>
      <h3>Son 2 maçta nefes aldı</h3>
      <p>Galatasaray, Süper Lig'de son 2 haftada elde ettiği galibiyetlerle girdiği olumsuz havayı dağıttı.</p>
      <p>UEFA Şampiyonlar Ligi'nde 4 maçta 1 puan toplayabilen sarı-kırmızılı ekip, kötü başladığı Süper Lig'de ise son 2 haftayı 6 puanla kapattı.</p>
      <p>Ligin 9. haftasında deplasmanda Beşiktaş'a 1-0 yenilen Galatasaray, 10. haftada sahasında Çaykur Rizespor'u, 11. haftada ise deplasmanda Gaziantep Futbol Kulübü'nü 2-0'lık skorlarla yenerek zirve yarışına ortak oldu.</p>
      <h3>İç sahada bileği bükülmüyor</h3>
      <p>Galatasaray, Süper Lig'de sahasında çıktığı son 41 lig maçında mağlup olmadı.</p>
      <p>Ligde Türk Telekom Stadı'nda son yenilgisini 2016-2017 sezonunun 30. haftasında, 6 Mayıs 2017'de 3-1'lik skorla Kasımpaşa karşısında yaşayan sarı-kırmızılı ekip, sonrasında çıktığı 41 müsabakada da yenilgi yüzü görmedi.</p>
      <p>Galatasaray, söz konusu süreçte 34 galibiyet, 7 beraberlik yaşadı.</p>
      <h3>Sakatlıklardan yana başı belada</h3>
      <p>Galatasaray'da teknik direktör Fatih Terim, sakat futbolcuların çokluğu nedeniyle ideal kadrosunu kurmakta zorlanıyor.</p>
      <p>Sarı-kırmızılı takımda uzun süreli aşil tendonundan sakatlığı bulunan ve İspanya'da tedavi gören Radamel Falcao bir süre daha formasından uzak kalacak.</p>
      <p>Milli takımlarından sakat dönen Fernando Muslera, Ryan Babel ve Christian Luyindama'nın durumları belirsizliğini koruyor.</p>
      <p>Şener Özbayraklı, Younes Belhanda ve Florin Andone'nin de sakatlıkları sürüyor.</p>
      <p>Galatasaray'da Medipol Başakşehir mücadelesi öncesi tek iyi haber Mario Lemina'dan geldi. Milli takımından sağ diz iç yan bağındaki zorlanma şikayetiyle dönen Gabonlu futbolcu, Medipol Başakşehir'e karşı forma giyebilecek.</p>
      <h3>Kritik Club Brugge maçı öncesi moral arıyor</h3>
      <p>Galatasaray, taraftarının önünde güçlü rakibi Medipol Başakşehir'i yenerek UEFA Şampiyonlar Ligi'nde Belçika temsilcisi Club Brugge ile yapacağı maça moralli çıkmak istiyor.</p>
      <p>UEFA Şampiyonlar Ligi'nde Club Brugge'ün yanı sıra Fransa'nın Paris Saint-Germain ve İspanya'nın Real Madrid takımlarıyla A Grubu'nda yer alan sarı-kırmızılılar, 4. hafta maçlarının ardından gruptan çıkma şansını kaybetti.</p>
      <p>Sarı-kırmızılı ekip, 26 Kasım Salı günü İstanbul'da ağırlayacağı Club Brugge'ü mağlup ederek UEFA Avrupa Ligi ümitlerini sürdürmeye çalışacak.</p>
      <h3>Belhanda ve Babel ceza sınırında</h3>
      <p>Galatasaray'da Younes Belhanda ile Ryan Babel, sarı kart ceza sınırında bulunuyor.</p>
      <p>Bu sezon Galatasaray'ın tüm lig maçlarında forma giyen Hollandalı hücum oyuncusu Babel ile ligde 7 karşılaşmaya çıkan Faslı Belhanda, gördükleri üçer sarı kartla ceza sınırına geldi.</p>
      <p>Sakatlıkları bulunan iki futbolcunun da Medipol Başahşehir maçında forma giymesi beklenmiyor. Durumları maç saatinde netleşecek futbolcular, kadroda yer almaları ve sarı kart görmeleri halinde 13. haftadaki Trabzonspor müsabakasında forma giyemeyecek.</p>
      <h3>23. randevu</h3>
      <p>Eski adıyla İstanbul Büyükşehir Belediyespor'un 2007-2008 sezonunda ilk kez Süper Lig'de yer almasıyla başlayan rekabette geride kalan 22 maçtan 11'ini Galatasaray, 6'sını Medipol Başakşehir kazandı, 5 karşılaşma da berabere sonuçlandı.</p>
      <p>Galatasaray'ın 37 golüne, Medipol Başakşehir 33 golle cevap verdi.</p>
      <p>Geçen sezonun ilk yarısında Başakşehir Fatih Terim Stadı'nda yapılan müsabaka 1-1 tamamlandı. İkinci yarıda Türk Telekom Stadı'nda 33. haftada yapılan kritik maçı 2-1 kazanan Galatasaray, şampiyonluğunu ilan etti.</p>
      <h3>Galatasaray, son 10 maçta 3 kez kazandı</h3>
      <p>Galatasaray, Medipol Başakşehir ile ligde yaptığı son 10 müsabakada 3 kez galip gelebildi.</p>
      <p>İki takım arasında ligdeki son 10 müsabakadan 3'ü berabere bitti, Medipol Başakşehir ise 4 kez sahadan galibiyetle ayrıldı.</p>
      <h3>Galatasaray'ın sahasındaki maçlar</h3>
      <p>Galatasaray, ev sahibi olduğu lig maçlarında rakibine sadece bir kez yenildi, 6 galibiyet aldı, 4 kez berabere kaldı.</p>
      <p>Sarı-kırmızılılar sahasındaki 11 maçta 24 gol attı, kalesinde 13 gol gördü.</p>
      <related>
        <a href="https://www.aa.com.tr/tr/futbol/galatasaray-yarin-medipol-basaksehiri-konuk-edecek/1651424"/>
        <a href="https://www.aa.com.tr/tr/futbol/trabzonsporda-neseli-idman/1650784"/>
        <a href="https://www.aa.com.tr/tr/futbol/okan-buruk-galatasaray-gibi-bizim-de-tek-hedefimiz-kazanmak/1650224"/>
        <a href="https://www.aa.com.tr/tr/futbol/galatasarayda-sakat-futbolculara-lemina-da-eklendi/1649906"/>
        <a href="https://www.aa.com.tr/tr/futbol/muslera-ve-babel-milli-takim-kadrolarindan-cikarildi/1648743"/>
        <a href="https://www.aa.com.tr/tr/futbol/konyaspor-yonetiminden-aykut-kocamana-tam-destek/1646746"/>
      </related>
    </article>
  </body>
</html>