<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-pte-sek-figyelem/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:57+00:00"/>
    <meta property="og:title" content="PTE-sek, figyelem!"/>
    <meta property="og:description" content="A tavalyi évad során első alkalommal kötött széleskörű együttműködést a Pannon Filharmonikusok és a Pécsi Tudományegyetem, melynek célja egyedi kulturális, illetve szakmai lehetőségek biztosítása a PTE polgárai számára. A nagysikerű együttműködést a két intézmény a 2019/2020-as évadban kibővítve fol"/>
  </head>
  <body>
    <article>
      <h1>PTE-sek, figyelem!</h1>
      <address><time datetime="2019-11-21T00:01:57+00:00">21 Nov 2019, 00:01</time> by <a rel="author">Lokál Pécs</a></address>
      <figure>
        <img src="https://www.lokal.hu/wp-content/uploads/2018/11/PC_PTE-950x960.jpg"/>
      </figure>
      <p>
        <b>A tavalyi évad során első alkalommal kötött széles körű együttműködést a Pannon Filharmonikusok és a Pécsi Tudományegyetem, melynek célja egyedi kulturális, illetve szakmai lehetőségek biztosítása a PTE polgárai számára. A nagy sikerű együttműködést a két intézmény a 2019/2020-as évadban kibővítve folytatja tovább.</b>
      </p>
      <p>Az egyik legfontosabb újdonság, hogy a két intézmény vezetősége megkezdi az egyeztetést egy duális képzés kidolgozására a művészeti kar számára. Emellett a most aláírt együttműködés értelmében ezentúl nemcsak a hallgatók, hanem a PTE valamennyi polgára számára biztosítja a Pannon Filharmonikusok a 40 százalékos kedvezménnyel történő jegyvásárlást. Az intézményi partnerkapcsolat részeként továbbra is lehetősége van a művészeti kar Zeneművészeti Intézet hallgatóinak szakmai jegyek vásárlásra, valamint részvételre a nagyzenekari munkában. Többéves együttműködésre nyúlik vissza, hogy az opera tanszakos növendékek vizsgaelőadására a Kodály Központban biztosít helyet a Pannon Filharmonikusok. A PTE Közgazdaságtudományi Kar nonprofit<br/>menedzserképzés kurzusán továbbra is a szakma jeles képviselői tartanak előadást, illetve folytatódik<br/>a gyakornoki programlehetőség a PTE különböző képzésein résztvevő hallgatók számára a Kodály<br/>Központban.</p>
      <hr/>
      <p>Bárki muzsikálhat</p>
      <p>A Pannon Filharmonikusok elsősorban külföldi egyetemisták számára fejlesztette ki angol nyelvű Classical Chill Out koncertsorozatát, mely ebben az évadban is két előadással – december 4-én és április 1-jén – várja a PTE diákjait. Hasonlóan a tavalyi évadhoz, tavasszal a vállalkozó kedvű, hangszeres tudással is rendelkező hallgatók mind a tíz karról jelentkezhetnek résztvevőként a koncertre, és kipróbálhatják magukat a muzsikusok sorában a nagyérdemű előtt.</p>
    </article>
  </body>
</html>