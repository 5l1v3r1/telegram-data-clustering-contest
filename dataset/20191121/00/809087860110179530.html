<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Re%C5%BCyser+%22Faworyty%22+szykuje+%22Dziwny+przypadek+Rockefellera%22-135571"/>
    <meta property="og:site_name" content="Filmweb"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Reżyser &quot;Faworyty&quot; szykuje &quot;Dziwny przypadek Rockefellera&quot;"/>
    <meta property="og:description" content="Przez lata Fox Searchlight planowało projekt jako film. Teraz będzie to serial."/>
  </head>
  <body>
    <article>
      <h1>Reżyser "Faworyty" szykuje "Dziwny przypadek Rockefellera"</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Marcin Pietrzyk</a></address>
      <p>Fox Searchlight po raz kolejny wraca do pomysłu ekranizacji książki Marka Seala wydanej w Polsce pod tytułem <b>"Dziwny przypadek Rockefellera"</b>. Tym razem jednak nie będzie to film kinowy, ale miniserial. Za jego reżyserię odpowiadać będzie <a href="https://www.filmweb.pl/person/Jorgos+Lantimos-552739">Jorgos Lantimos</a>, z którym studio odniosło wielki sukces za sprawą<b> "<a href="https://www.filmweb.pl/film/Faworyta-2018-756160">Faworyty</a>"</b>.</p>
      <p><b>"The Man In The Rockefeller Suit"</b> będzie biografią Christiana Karla Gerhartsreitera – Niemca, który w ramach wymiany studenckiej w 1979 przyjechał do Stanów. Gerhartsreiter okazał się bardzo przekonującym patologicznym kłamcą i już wkrótce zaczął przyjmować różne tożsamości. Największy sukces odniósł, udając członka zamożnej rodziny Rockefellerów. W mediach stało się o nim głośno za sprawą porwania córki, którego dokonał w 2008 roku. Po schwytaniu jego fałszywa tożsamość została zdemaskowana. Za porwanie został skazany na 4 do 5 lat więzienia. W 2013 roku został skazany za morderstwo, którego dokonał w 1985, kiedy krył się pod imieniem Christophera Chichestera. Przebywa w kalifornijskim więzieniu, gdzie odsiaduje wyrok od 27 lat pozbawienia wolności do dożywocia. <br/><br/>Fox Searchlight od lat planuje przeniesienie tej historii na ekran. Przez większość tego czasu projekt rozwijany był z myślą o kinie. Na przestrzeni lat jako reżyserowi związani z nim byli m.in.: <a href="https://www.filmweb.pl/person/Scott+Cooper-132926">Scott Cooper</a>, <a href="https://www.filmweb.pl/person/Walter+Salles-11733">Walter Salles</a> i <a href="https://www.filmweb.pl/person/Pablo+Trapero-117721">Pablo Trapero</a>. Przez chwilę wydawało się też, że gwiazdą projektu zostanie <a href="https://www.filmweb.pl/person/Benedict+Cumberbatch-232426">Benedict Cumberbatch</a>. <br/><br/>W międzyczasie film telewizyjny nakręciła stacja Lifetime. Obraz nosił tytuł <b>"<a href="https://www.filmweb.pl/film/Kim+jest+Clark+Rockefeller-2010-562982">Kim jest Clark Rockefeller?</a>"</b>. Główną rolę zagrał w nim <a href="https://www.filmweb.pl/person/Eric+McCormack-4991">Eric McCormack</a>.</p>
    </article>
  </body>
</html>