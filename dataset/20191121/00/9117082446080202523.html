<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/patente-non-ritirata-condannati-un-carabiniere-e-il-marito-dell-ex-procuratore-di-imperia-213465.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Patente non ritirata, condannati un carabiniere e il marito dell'ex procuratore di Imperia"/>
    <meta property="og:description" content="IMPERIA - Il tribunale collegiale di Imperia ha condannato in primo grado, rispettivamente a 3 anni e a 1 anno e 2 mesi di reclusione, Gianfranco Cabiddu, marito dell'ex procuratore capo della Repubblica di Imperia Giuseppa Geremia, e David Egidi, tenente colonnello dei carabinieri, all' epoca dei fatti comandante della compagnia di Imperia. Erano accusati, in solido, di abuso d'ufficio."/>
  </head>
  <body>
    <article>
      <h6 class="kicker">La difesa: "Sentenza certamente da impugnare"</h6>
      <h1>Patente non ritirata, condannati un carabiniere e il marito dell'ex procuratore di Imperia</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <figure>
        <img src="https://www.primocanale.it/immagininews/thumbs/213465-420x236.jpg"/>
      </figure>
      <p><b>IMPERIA - </b><b>Il tribunale collegiale di Imperia ha condannato</b> in primo grado, rispettivamente a 3 anni e a 1 anno e 2 mesi di reclusione, <b>Gianfranco Cabiddu</b>, marito dell'ex procuratore capo della Repubblica di Imperia Giuseppa Geremia, e<b> David Egidi</b>, tenente colonnello dei carabinieri, all' epoca dei fatti comandante della compagnia di Imperia. Erano accusati, in solido, di abuso d'ufficio.</p>
      <p><b>L'inchiesta riguarda il mancato ritiro della patente</b> da parte dei carabinieri di Imperia al marito dell'allora procuratore, in seguito a un'infrazione al codice della strada avvenuta in Sardegna. Secondo l'accusa, i carabinieri avrebbero atteso che Cabiddu sostenesse l'esame per conseguire di nuovo la patente, prima di notificargli l'atto di sospensione della stessa. A Cabiddu, inoltre, è stato contestato il falso per aver certificato al momento di rinnovare la patente di essere in buona salute malgrado soffrisse di alcuni disturbi.</p>
      <p><b>Il procuratore Lari aveva chiesto 2 anni per Cabiddu</b> e 1 anno e 6 mesi per Egidi. "Aspetto di leggere la motivazione", ha affermato l'avvocato Giovanni Di Meo, che difende Cabiddu, "ma questa è certamente una sentenza da impugnare". Nel corso dello stesso procedimento è già stato assolto, con sentenza passata in giudicato Luciano Zarbano, ex comandante provinciale dei carabinieri di Imperia. A Egidi sono state concesse la sospensione della pena e la non menzione.</p>
      <related>
        <a href="https://www.primocanale.it/notizie/maltempo-a-imperia-scajola-volo-impalcatura-del-teatro-non-doveva-accadere--212967.html"/>
        <a href="https://www.primocanale.it/notizie/artigianato-in-liguria-cresce-il-numero-di-imprese-a-savona-e-imperia-213130.html"/>
        <a href="https://www.primocanale.it/notizie/giustizia-domiciliari-all-ex-presidente-del-tribunale-di-imperia-213229.html"/>
        <a href="https://www.primocanale.it/notizie/reddito-di-cittadinanza-a-imperia-la-cifra-pi-alta-di-tutto-il-nord-ovest-213358.html"/>
        <a href="https://www.primocanale.it/notizie/capodanno-in-liguria-a-imperia-notte-di-san-silvestro-dedicata-ai-bambini-213368.html"/>
        <a href="https://www.primocanale.it/video/imperia-confidustria-bisogna-puntare-ai-mercati-esteri--113192.html"/>
        <a href="https://www.primocanale.it/video/imperia-partiti-i-lavori-di-riqualificazione-del-molo-pronto-in-quattro-mesi-113257.html"/>
        <a href="https://www.primocanale.it/video/imperia-porte-aperte-al-liceo-vieusseux-venerd-15-novembre-113278.html"/>
        <a href="https://www.primocanale.it/video/reddito-di-cittadinanza-a-imperia-la-cifra-pi-alta-di-tutto-il-nord-ovest-113331.html"/>
      </related>
    </article>
  </body>
</html>