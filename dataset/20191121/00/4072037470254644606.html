<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/cultura/festivalul-international-al-muzicii-si-dansului-la-final-705663.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Festivalul Internațional al Muzicii și Dansului, la final"/>
    <meta property="og:description" content="Aceasta saptamana marcheaza sfarsitul Festivalului International al Muzicii si Dansului, eveniment organizat de Teatrul National de Opera si Balet Oleg Danovski din Constanta. Cele trei ..."/>
  </head>
  <body>
    <article>
      <h1>Festivalul Internațional al Muzicii și Dansului, la final </h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Gabriela TITZ</a></address>
      <p>
        <a href="https://www.ziuaconstanta.ro/stiri/cultura/festivalul-international-al-muzicii-si-dansului-la-final-705663.html?imagini=1#scroll">🖼️ Galerie foto (1)</a>
      </p>
      <p>Această săptămână marchează sfârșitul Festivalului Internațional al Muzicii și Dansului, eveniment organizat de Teatrul Național de Operă și Balet „Oleg Danovski“ din Constanța. Cele trei evenimente programate în următoarele zile vor fi două opere celebre și un recital de romanțe.</p>
      <p>Astfel, în seara de <b>vineri, 22 noiembrie</b>, începând cu ora 18.30, sunteți invitați la „Comori ale romanței“, un recital susținut de Alina Mavrodin Vasiliu, Daniela Vlădescu, Cristina Munteanu, Iulian Bratu, Mădălin Băldău, Mihaela Ionescu, Gabriela Dobre și Bogdan Ocheșel, acompaniați la pian de maestrul Lucian Vlădescu.<br/><br/><b>Sâmbătă, pe 23 noiembrie</b>, va fi prezentată pe scena Teatrului îndrăgita operă verdiană „Rigoletto“, rolul titular fiind interpretat de baritonul Ionuț Pascu din București. În rolul Gildei, o vom putea admira pe soprana Marie Josée Matar, din Liban, iar tenorul Doru Iftene îl va întruchipa pe frivolul duce. Din distribuție mai fac parte: Constantin Acsinte, Lucia Mihalache, Gabriela Dobre, Laurențiu Severin, Bogdan Ocheșel, Andrei Băican, Iulian Bratu, Ionela Duma, Silvia Simionescu și Octavian Minea. Conducerea muzicală îi va aparține maestrului Gheorghe Stanciu.</p>
      <p>Regia artistică este semnată de Emil Strugaru, scenografia e realizată de Grigore Gorduz, iar coregrafia de Fănică Lupu-Liești.<br/><br/>„Bărbierul din Sevilla“ va încheia cea de-a 45-a ediție a Festivalului Internațional al Muzicii și Dansului, <b>duminică, 24 noiembrie. </b>Începând cu ora 18.30, opera bufă compusă de Gioachino Rossini, va fi interpretată, sub aceeași baghetă a maestrului Gheorghe Stanciu, de Ștefan Ignat (București), Smaranda Drăghici, Mihai Irimia (Brașov), Mihnea Lamatic (București), Constantin Acsinte, Gabriela Dobre și Bogdan Ocheșel.</p>
      <p>Regia artistică a spectacolului poartă semnătura lui Ștefan Munteanu, iar scenografia este realizată de Eugenia Tărășescu Jianu.<br/>Biletele pentru aceste evenimente se găsesc la agenția Teatrului, dar pot fi procurate și online.</p>
      <p>
        <b>Citește și:</b>
      </p>
      <p>
        <a href="https://www.ziuaconstanta.ro/stiri/cultura/patru-evenimente-de-marca-in-cadrul-festivalului-international-al-muzicii-si-dansului-de-la-constanta-704434.html">Patru evenimente de marcă, în cadrul Festivalului Internaţional al Muzicii şi Dansului de la Constanţa</a>
      </p>
      <p>
        <a href="https://www.ziuaconstanta.ro/stiri/cultura/celebra-cantata-carmina-burana-deschide-festivalul-international-al-muzicii-si-dansului-de-la-constanta-703396.html">Celebra cantată Carmina Burana deschide Festivalul Internațional al Muzicii și Dansului de la Constanța</a>
      </p>
    </article>
  </body>
</html>