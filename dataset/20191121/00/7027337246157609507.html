<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699484/%D9%BE%D9%84%DB%8C%D8%B3-%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%AF%DB%8C%D8%B1-%DA%A9%D8%A7%D9%86%D8%A7%D9%84-%D8%AA%D9%84%DA%AF%D8%B1%D8%A7%D9%85%DB%8C-%D8%A8%D9%86%D8%B2%DB%8C%D9%86-%D9%86%D8%B2%D9%86%DB%8C%D9%85-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="پلیس: دستگیری مدیر کانال تلگرامی &quot;بنزین نزنیم&quot; در مازندران"/>
    <meta property="og:description" content="فرمانده انتظامی مازندران از دستگیری عامل راه‌اندازی کمپین تجمعات غیر‌قانونی در اعتراض به گرانی بنزین در فضای مجازی در شهرستان بابل خبر داد‌."/>
  </head>
  <body>
    <article>
      <h1>پلیس: دستگیری مدیر کانال تلگرامی "بنزین نزنیم" در مازندران</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039317_338.jpg"/>
      </figure>
      <p>فرمانده انتظامی مازندران از دستگیری عامل راه‌اندازی کمپین تجمعات غیر‌قانونی در اعتراض به گرانی بنزین در فضای مجازی در شهرستان بابل خبر داد‌.</p>
      <p>به گزارش خبرگزاری تسنیم از ساری به نقل از پایگاه خبری پلیس، سردار ‌‌سید‌محمود میرفیضی ‌در تشریح این خبر اظهار داشت: در پی بروز برخی تجمعات در اعتراض به گرانی بنزین و سوء‌استفاده معاندان نظام برای تشویش اذهان عمومی و ایجاد اغتشاش در جامعه، موضوع در دستور کار یگان‌های اجرایی پلیس قرار گرفت.</p>
      <p>فرمانده انتظامی استان مازندران‌ افزود: در اجرای این ماموریت، ماموران پلیس فتا شهرستان بابل با انجام اقدامات اطلاعاتی موفق به شناسایی مدیر یک کانال تلگرامی با 23 هزار دنبال‌کننده در فضای مجازی که با راه‌اندازی کمپین "بنزین نزنیم" مردم را به اغتشاش و اخلال در نظم عمومی ترغیب می‌کرد، شدند‌.</p>
      <p>وی تصریح کرد: با هماهنگی قضائی متهم در عملیاتی ضربتی و غافلگیرانه دستگیر و در بازرسی از وی تجهیزات ارتباطی مربوطه کشف شد‌.</p>
      <p>سردار میرفیضی از معرفی متهم به مرجع قضائی خبر داد و از مردم با بصیرت استان خواست‌ به فتنه‌ها و توطئه‌های دشمنان که با بهانه‌های مختلف در فضای مجازی و حقیقی به دنبال ایجاد آشوب، اغتشاش و ایجاد ناامنی در کشورند توجه نکرده و همواره صف خود را از آشوب‌طلبان جدا کنند.‌</p>
    </article>
  </body>
</html>