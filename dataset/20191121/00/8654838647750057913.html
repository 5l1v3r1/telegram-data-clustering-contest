<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-come-catturare-pokemon-molto-forte-terre-selvagge.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Pokémon Spada e Scudo: come catturare un Pokémon “molto forte” nelle Terre Selvagge"/>
    <meta property="og:description" content="Ecco tutto quello che c'è da sapere sui Pokémon &quot;molto forti&quot; di Pokémon Spada e Scudo e come catturarli.. Poche ore dopo l'inizio della vostra avventura in Pokémon Spada e Scudo vi troverete ad e..."/>
  </head>
  <body>
    <article>
      <h1>Pokémon Spada e Scudo: come catturare un Pokémon “molto forte” nelle Terre Selvagge</h1>
      <h2>Ecco tutto quello che c'è da sapere sui Pokémon "molto forti" di Pokémon Spada e Scudo e come catturarli.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <p>Poche ore dopo l'inizio della vostra avventura in <b>Pokémon Spada e Scudo</b> vi troverete ad esplorare le Terre Selvagge, un'area immensa e piena zeppa di Pokémon che non aspettano altro che di essere catturati. Tuttavia proprio in questa area potreste incontrare creature di oltre 20-30 livelli rispetto alla vostra squadra.<br/><br/>Quando vi imbatterete in questi formidabili avversari, il gioco vi avviserà che siete di fronte a un Pokémon <b>"molto forte"</b>. Non solo, per poterli catturare dovrete prima <b>abbassare la loro guardia</b>, rispettando determinate condizioni. Quali sono? Ve lo spiegheremo in questa guida.</p>
      <figure>
        <img src="https://multiplayer.net-cdn.it/thumbs/images/2019/11/19/pokemon_molto_forte_jpg_1400x0_q85.jpg"/>
      </figure>
      <anchor name="combattere-o-scappare-a-gambe-levate">
        <h3>Combattere o scappare a gambe levate?</h3>
        <p>I Pokémon "molto forti" delle Terre Selvagge solitamente appaiono fuori dall'erba alta. Potrete dunque riconoscerli ancor prima di entrare in battaglia. Se ancora non avete neppure affrontato la prima palestra, state pur certi che quell'Haunter o quello Steelix che gironzolano con aria fiera sono dei Pokémon "molto forti".<br/><br/>Anche i Pokémon nell'erba alta potrebbero risultare dei Pokémon "molto forti", ma solitamente appariranno solo in aree specifiche, come ad esempio Torre Diroccata e Sedia del Gigante, pensate per coloro che hanno fatto determinati progressi nell'avventura.<br/><br/>Cosa fare quando se ne incontra uno? Beh, all'inizio avete praticamente solo due opzioni: <b>combattere o fuggire</b>. Ma in entrambi i casi è più facile a dirsi che a farsi.<br/><br/>Considerando che un Pokémon "molto forte" ha un livello più elevato della vostra squadra, anche nell'ordine di decine di livelli, sconfiggerli vi garantirà <b>una valanga di punti esperienza</b>. D'altro canto però parliamo di creature con statistiche molto elevate e dunque per batterli dovrete adottare tattiche ben precise, conoscere a menadito <a href="https://multiplayer.it/soluzioni/pokemon-spada-e-scudo-debolezze-e-resistenze-per-ogni-tipo.html">i rapporti di forza e debolezza tra tipi</a> ed essere pronti a sprecare molti oggetti curativi.<br/><br/>Se non vi sentite pronti a una sfida simile non c'è nessuna vergogna a darsela a gambe levate, tuttavia non sarà semplice. Le probabilità di successo del comando "Fuga" sono molto più basse contro i Pokémon "molto forti". Questo significa che per riuscire a scappare potrebbero essere necessari più tentativi, durante i quali il vostro avversario potrà però mettere a ferro e fuoco la vostra squadra.<br/><br/>Per fortuna che esiste la <b>Poké Bambola</b>! Si tratta di un oggetto che se usato in battaglia contro un Pokémon selvatico vi farà fuggire istantaneamente, con il 100% di probabilità di successo. Potrete acquistarle dai negozianti dei centri Pokémon poche ore dopo l'inizio del vostro viaggio in Spada e Scudo, vi consigliamo di farne incetta non appena ne avrete la possibilità. Prima di allora, potrete ottenerne ben cinque gratuitamente parlando con la ragazza che si trova nella Stazione delle Terre Selvagge.</p>
        <figure>
          <img src="https://multiplayer.net-cdn.it/thumbs/images/2019/11/19/steelix_jpg_1400x0_q85.jpg"/>
        </figure>
        <anchor name="come-abbassare-la-guardia-di-un-pokemon-molto-forte-e-catturarlo">
          <h3>Come abbassare la guardia di un Pokémon “molto forte” e catturarlo</h3>
          <p>Quando vi troverete faccia a faccia con un Pokémon "molto forte" non potrete catturarlo in nessun modo in quel determinato momento dell'avventura. Potete pure provare a lanciargli una Poké Ball, ma tutto quello che otterrete è il messaggio "<i>Non abbassa mai la guardia... È impossibile lanciargli una Poké Ball</i>". Come fare dunque?<br/><br/>Per poter abbassare la loro guardia, e quindi catturarli, l'unica soluzione è quella di proseguire l'avventura, battere i capipalestra di Galar e <b>ottenere le medaglie</b>. All'inizio di Pokémon Spada e Scudo potrete catturare infatti Pokémon di livello pari o inferiore al 20. Questo limite però diventerà più permissivo ogni volta che otterrete una medaglia. Ottenendo la prima potrete catturare Pokémon di livello pari o inferiore al 25, con la seconda quelli fino al 30, e così via.<br/><br/>Potrete verificare il livello massimo dei Pokémon che potrete catturare tramite la <b>Card della Lega Pokémon</b> del vostro personaggio. Per farlo vi basterà accedere al menu con X e selezionare la voce "Card della Lega Pokémon". Come potrete notare nell'immagine di seguito, nel nostro caso possiamo catturare Pokémon fino al livello 35 in quanto abbiamo conquistato tre medaglie.</p>
          <figure>
            <img src="https://multiplayer.net-cdn.it/thumbs/images/2019/11/19/scheda_allenatore_jpg_1400x0_q85.jpg"/>
          </figure>
          <p>Il nostro consiglio comunque è quello di non esasperarvi troppo con i Pokémon "molto forti" e di concentrarvi piuttosto nell'avanzare nell'avventura. Una volta che avrete ottenuto tutte le medaglie, non solo potrete catturare Pokémon di qualsiasi livello, ma avrete anche una squadra più forte che potrà affrontare tranquillamente qualsiasi Pokémon selvatico delle Terre Selvagge.</p>
        </anchor>
      </anchor>
    </article>
  </body>
</html>