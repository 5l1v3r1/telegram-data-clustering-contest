<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774202,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="צעד נדיר בענף הרכב: ג'נרל מוטורס תובעת את פיאט-קרייזלר במיליארדי דולרים על שוחד"/>
    <meta property="og:description" content="היצרנית האמריקאית תבעה בביהמ&quot;ש העליון בארה&quot;ב את FCA, יצרנית פיאט-קרייזלר, וטענה שהחברה שיחדה את ראשי וועדי העובדים שלה כדי להקנות לה יתרון תחרותי מולה; התביעה מגיעה בעיתוי רגיש לג'נרל מוטורס, שספגה לאחרונה נזקי עתק של 1.8 מיליארד דולר, במהלך שביתת העובדים האחרונה"/>
  </head>
  <body>
    <article>
      <h1>צעד נדיר בענף הרכב: ג'נרל מוטורס תובעת את פיאט-קרייזלר במיליארדי דולרים על שוחד</h1>
      <h2>היצרנית האמריקאית תבעה בביהמ"ש העליון בארה"ב את FCA, יצרנית פיאט-קרייזלר, וטענה שהחברה שיחדה את ראשי וועדי העובדים שלה כדי להקנות לה יתרון תחרותי מולה; התביעה מגיעה בעיתוי רגיש לג'נרל מוטורס, שספגה לאחרונה נזקי עתק של 1.8 מיליארד דולר, במהלך שביתת העובדים האחרונה</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">תומר הדר</a></address>
      <p>תביעה נדירה בענף הרכב העולמי: ג'נרל מוטורס הגישה אתמול (ד') תביעה לבית המשפט העליון בארה"ב נגד FCA, החברה האם של קרייזלר ופיאט.</p>
      <p>על פי לשון התביעה, ג'נרל מוטורס מאשימה את FCA בשוחד, אישום נדיר במיוחד בין יצרני רכב.</p>
      <p>החברה אינה מסתירה את עצם הגשת התביעה ובהודעתה הקצרה שפורסמה באתרי המדיה השונים שלה, כתבה שמדובר ב"דפוסי שחיתות הפוגעים ביכולתה של ג'נרל מוטורס לבצע תהליכי מסחר ומיקוח הוגנים".</p>
      <p>החברה ציינה כי היא דורשת סכום שמוערך על ידה במיליארדי דולרים ואינה מפרטת את גובה הסכום המדויק.</p>
      <figure>
        <img src="https://images1.calcalist.co.il/PicServer3/2019/09/17/935681/EPA_07847686890681_l.jpg"/>
        <figcaption>שביתה GM ג'נרל מוטורס <br/>צילום: אי פי איי</figcaption>
      </figure>
      <p> </p>
      <p>התביעה מתמקדת במערכת היחסים שבין מנהיגי איגוד עובדי התחבורה בארה"ב והאחראים על יחסי העבודה בפיאט-קרייזלר. במסגרת התביעה, ג'נרל מוטורס מאשימה את יריבתה במתן שוחד במסגרת הליך המו"מ הקיבוצי בחברה שהתנהל בשנים 2011 ו-2015, כמו גם ביישום הסכם שנחתם ב-2009, כדי להקנות יתרון תחרותי לפיאט קרייזלר.</p>
      <p> </p>
      <p>התביעה מגיעה בעיתוי רגיש לג'נרל מוטורס, שספגה לאחרונה נזקי ענק והפסדים בגובה של 1.8 מיליארד שקל <a href="https://www.calcalist.co.il/world/articles/0,7340,L-3772418,00.html">בגלל שביתת העובדים האחרונה</a>, היקרה בתולדותיה, שנמשכה ארבעים ימים. במסגרת השביתה שהחלה ב-16 בספטמבר, שבתו 46 אלף עובדי היצרנית במפעליה בארה"ב, במחאה על שורה של צעדי קיצוץ שעליהם הכריזה הנהלת החברה.</p>
      <p>על פי הערכות שפורסמו בתקשורת האמריקאית, במהלך כל אחד מימי השביתה הפסידה ג'נרל מוטורס מאה מיליון דולר. מדובר בהפסד הצפוי להשפיע ישירות ובאופן מהותי על דו"חות החברה לשנת 2019. </p>
      <p>  </p>
      <p>מועד הגשת תביעת המיליארדים עשוי להיות לא מקרי: FCA נמצאת בימים אלה בעיצומו של משא ומתן מול PSA החברה האם של פיג'ו וסיטרואן. משקולת של מיליארדי דולרים שישולמו כפיצויים ליצרנית רכב גדולה אחרת, עשויה להאט את תהליך המשא ומתן ואף לפגוע משמעותית בסיכויי המיזוג.</p>
      <p>FCA מסרה בתגובה כי "החברה המומה מהתביעה, מתוכנה ומהתזמון בו הוגשה. אנו עיכולים רק להניח שמדובר בניסיון להפריע לתהליך המיזוג עם PSA והמשא ומתן שאנו מקיימים עם ארגוני עובדים. נגן על זכויותינו בכל אמצעי חוקי".</p>
    </article>
  </body>
</html>