<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774211,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="נאמני רשת מיכל נגרין לביהמ&quot;ש: קיים קושי למצוא גורם שייקח על עצמו את כלל פעילות החברות"/>
    <meta property="og:description" content="עם זאת, בשל מכירת מפעל של הרשת תמורת כ-13 מיליון שקל ולאור התזרים שהפך להיות יציב ורווחי הנאמנים סבורים כי אין למהר ולממש את המותג &quot;מיכל נגרין&quot; בסכומים נמוכים"/>
  </head>
  <body>
    <article>
      <h1>נאמני רשת מיכל נגרין לביהמ"ש: קיים קושי למצוא גורם שייקח על עצמו את כלל פעילות החברות</h1>
      <h2>עם זאת, בשל מכירת מפעל של הרשת תמורת כ-13 מיליון שקל ולאור התזרים שהפך להיות יציב ורווחי הנאמנים סבורים כי אין למהר ולממש את המותג "מיכל נגרין" בסכומים נמוכים</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">ליטל דוברוביצקי</a></address>
      <p>הנאמנים הזמניים של רשת מיכל נגרין הגישו לנשיא בית המשפט המחוזי בת"א, השופט איתן אורנשטיין דו"ח ממנו עולה כי בסופו של יום התברר, כי ישנו קושי לאתר גורם אחד שייקח על עצמו את כלל פעילות החברות. יחד עם זאת לאור מכירת נכס של הרשת בסך של כ-13 מיליון שקל ולאור תזרים של הרשת שהפך להיות יציב ורווחי הנאמנים סבורים כי אין למהר ולממש את המותג "מיכל נגרין" בסכומים נמוכים משמעותית ובכל מקרה, אין בכך כדי לשרת את הנושים.</p>
      <p>עוד טוענים הנאמנים, עוה"ד חנית נוב ושאול קוטלר כי "במהלך ההפעלה ע"י הנאמנים הזמניים, אשר צמצמו הוצאות באורח אגרסיבי והתמקדו בגבייה ומכירה, נוצר ערך מכירה גבוה למלאי של המוצרים המוגמרים. לפיכך, היה ברור כי בניגוד למצב בהליכים אחרים של חדלות פירעון של חברות אופנה, בהם נוצר הכרח מצער למוכרן במחיר נמוך, הרי שבמקרה זה עומדת בידי הנאמנים הזמניים האפשרות למכירת מלאי עצמאית, המגדילה את הכנסות קופת הנאמנים. לפיכך, ברור היה כי הצעות לרכישה שכוללות את כלל הפעילות צריכות להיות בעלות תג מחיר גבוה".</p>
      <figure>
        <img src="https://images1.calcalist.co.il/PicServer2/20122005/89954/YE0745801_l.jpg"/>
        <figcaption>חנות תכשיטים של מיכל נגרין <br/>צילום: נובוקו רון</figcaption>
      </figure>
      <p>הנאמנים מציינים כי בנסיבות אלו, לא נתקבלו בידיהם הצעות משמעותיות לרכישת פעילות כוללת של החברות אשר יניעו הפעלה מחדש של כלל פעילותן. כלומר, בהעדר משקיע ימכרו הנאמנים רישיונות לשימוש במותג מיכל נגרין מבלי למכור אותו. מדובר למעשה בתשלום תמלוגים שנתי כנגד שימוש מוגבל במותג "מיכל נגרין" למשך מספר שנים.</p>
      <p>עוד מצוין בדוח כי הנאמנים הצליחו לאתר רוכש למפעל הרשת הממוקם בבת ים , אשר בעקבות הליך התמחרות שניהלו הנאמנים ההצעה הזוכה עומדת על סך של כ-12.9 מיליון שקל. בדוח טוענים הנאמנים באמצעות עוה"ד דיקלה פרץ ושני גרינברג כי "הנכס נרכש על חברת ידי מיכל נגרין עיצובים לפני כ- 4 שנים במחיר של כ-6 מיליון שקל וכעת צפוי להימכר בסכום יותר מכפול".</p>
      <p>עוד עולה מהדו"ח כי כתוצאה מפעילות החברות תחת הנאמנים הזמניים חל שיפור דרמטי בתזרים המזומנים של החברות באופן שבו הוא כעת יציב ורווחי. "הכנסות החברות מהפעלת הנאמנים הזמניים עומדת עד עתה ע"ס של כ-4.3 מיליון שקל, ורווחיות ההפעלה עומדת כיום על למעלה מ-3 מיליון שקל". עוד נטען, כי "ביצועי החברות בתקופת הפעלת הנאמנים עלו על המצופה, הן מול ביצועי שוק האופנה בישראל בחודשים אלו, הן מול ביצועי החברות עצמן בתקופה המקבילה בשנה שעברה והן מול התחזיות של הנאמנים הזמניים עם כניסתם לתפקידם. רק לשם הדוגמא, בחודש נובמבר נמדדה ירידה כללית של ענף האופנה בישראל בכ-14%, בעוד שביצועי החברות עלו ביותר מ-37%(!)".</p>
      <p>הנאמנים ציינו לחיוב את השקט התעשייתי ושיתוף הפעולה המלא לו הם זוכים "הן מבעלי השליטה לשעבר, הן מצוות העובדים המסור, ובראשו מנהל הפעילות בישראל נתי וחדט, והן מעובדי הרשת לשעבר, המיוצגים ע"י עו"ד ליזה חדש". בשורה התחתונה הנאמנים סבורים כי לאור התקבולים הצפויים ממכירת המקרקעין בבת ים וכן תקבולים ממכירת רישיון להפעלת חלקים מפעילות החברות וכן לאור התזרים של ההכנסות והתקבולים במסגרת ההפעלה על ידי הנאמנים הזמניים, מכל אלו עולה כי ייתכן וניתן יהיה לשלם את חובות החברות, מבלי למכור את המותג "מיכל נגרין". הנאמנים אף טוענים בדו"ח כי הרשת העריכה כי חובותיה עומדים ע"ס של 10 מיליון שקל, אולם נראה כי הסכום נמוך מכך. הנאמנים מבקשים מבית המשפט אישור להתיר להם להמשיך ולהפעיל את החברות לשם ביצוע מכירות מלאי החברות בארץ ובחו"ל, ללא הפעלת מהלך הייצור, למשך תקופה של 3 חודשים נוספים ולהמשיך ולנהל מו"מ עם גורמים שונים בקשר לחלק מפעילות החברות או נכסיהן.</p>
    </article>
  </body>
</html>