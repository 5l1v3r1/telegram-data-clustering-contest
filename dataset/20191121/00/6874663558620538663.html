<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774197,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="נציגות אפריקה: האיום של בן־משה – ניסיון להקדים תביעה שלנו"/>
    <meta property="og:description" content="בסביבת מחזיקי האג&quot;ח של אפריקה השקעות כינו את דרישת מוטי בן־משה לקבל מהם 418.5 מיליון שקל &quot;הברקה הזויה&quot;. המחזיקים מאיימים לצאת למאבק שיפגע בפעילותו של מוטי בן־משה מול המוסדיים"/>
  </head>
  <body>
    <article>
      <h1>נציגות אפריקה: האיום של בן־משה – ניסיון להקדים תביעה שלנו</h1>
      <h2>בסביבת מחזיקי האג"ח של אפריקה השקעות כינו את דרישת מוטי בן־משה לקבל מהם 418.5 מיליון שקל "הברקה הזויה". המחזיקים מאיימים לצאת למאבק שיפגע בפעילותו של מוטי בן־משה מול המוסדיים</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">גולן חזני</a></address>
      <p>"הברקה הזויה", כך כינו בסביבת נציגות האג"ח של אפריקה השקעות את הדרישה ששלח שלשום בערב מוטי בן־משה לקבל לידיו 318.5 מיליון שקל ממחזיקי האג"ח. מדובר בפיצוי על שהחברה לא נמכרה לו, אלא ליעקב לוקסנבורג ובית ההשקעות אלטשולר שחם. בנוסף, דורש בן־משה את הפיקדונות שהפקיד באמצעות שלל חברות בהיקף של 100 מיליון שקל.</p>
      <p>הפיצוי שדורש בן־משה הוא הפער בין הסכום שאותו הציע לשלם על אפריקה ישראל לבין הסכום שאותו ישלמו לפידות קפיטל של לוקסנבורג ואלטשולר שחם – 1.35 מיליארד שקל. "בן־משה הוא שנסוג מהעסקה, ולא פעם אחת, אלא פעמיים. אז הבאנו רוכש חדש. עכשיו הוא רוצה שנשלם לו את הפער? הוא גרם נזק לתהליך", אמרו גורמים בסביבת מחזיקי האג"ח.</p>
      <p>הרמטיק נאמנויות, המשמשת כנאמן למחזיקים, הודיעה באפריל לבן־משה שאין בכוונתה להשיב לו את הפיקדונות. מדובר ב־50 מיליון שקל שהפקידה חברת אקסטרא הפרטית שבבעלותו, 40 מיליון שקל שהפקידה אלון רבוע כחול שבבעלותו ו־10 מיליון שקל שהפקידה דור אלון שבבעלותו, לצורך רכישת חברת המפעיל של כביש 6. דור אלון היתה החברה היחידה שגם פנתה לבית המשפט בדרישה לקבל בחזרה את הפיקדון, ובית המשפט הציע לצדדים לגשת להליך בוררות. נאמני האג"ח הביאו את ההצעה הזו להצבעת המחזיקים שתוצאותיה צפויות להתפרסם הבוקר.</p>
      <p>במכתב ששלח בן־משה שלשום הוא מאיים לפתוח בהליכים משפטיים נגד הנאמנים אם לא ייענו לדרישותיו, ומציע במקביל לקיים הליך גישור מולם ליישוב הנושא. הצעד של בן־משה מגיע ימים ספורים לפני האישור הצפוי של רכישת אפריקה השקעות בידי לפידות קפיטל ואלטשולר שחם. המועד האחרון למילוי התנאים המתלים לרכישה הוא יום שישי הבא והאישור שחסר הוא של בית המשפט.</p>
      <p>הפקדונות של בן־משה נמצאים בנאמנות, אולם להרמטיק יש קושי להעבירם למחזיקים משום שלצידם מכהן כנאמן גם עו"ד רענן קליר, פרקליטו של בן־משה, שגם שלח בשמו את המכתב שלשום. קליר מסרב לשחרר את הכסף למחזיקים ומשתמש בזכות הווטו שבידיו כנאמן שני.</p>
      <p>בן־משה חתם על הסכם לרכישת החברה בסוף 2017, אך בסופו של דבר עסקה זו לא הושלמה והמהלך הסתיים בטונים צורמים. נאמני מחזיקי האג"ח האשימו את בן־משה בנסיגה מההסכם מאחר שלא הצליח לגייס את ההון הדרוש לביצועו, ואילו הוא הטיל את האחריות על נפילת העסקה על הנאמנים עצמם.</p>
      <p>בנובמבר 2017 הציע בן־משה לרכוש את אפריקה ישראל באמצעות אלון ריבוע כחול ואקסטרה ודור אלון. תחילה דובר על אפריקה נכסים ומפעיל כביש 6 — הצעות שנדחו על ידי הנאמנים לטובת הצעות אחרות — אך בהמשך העביר הצעה לרכישת אפריקה ישראל כולה תמורת מיליארד שקל. על מנת להוכיח את רצינות כוונותיו, הפקיד את הפקדונות המדוברים. לאחר הפסקת המגעים, נמכרה אפריקה נכסים בפברואר השנה לקבוצה בראשות ביג ומגה אור תמורת 1.25 מיליארד שקל, ואילו אפריקה מגורים ודניה סיבוס הוצעו במכרז שבו זכו לוקסנבורג ואלטשולר שחם.</p>
      <p>במכתב ששלח בן־משה לנאמנים שמיוצגים בידי עו"ד גיא גיסין ואופיר נאור, הוא טוען כי "לא יכול להיות חולק בדבר החובה להשיב את הפיקדון שהפקידה אקסטרה אחזקות. יתר על כן, לטעמה של הרוכשת, על הנאמן והמחזיקים לשלם לרוכשת את התמורות העודפות בהן זכו ויזכו, מעבר לתמורות שנקבעו בהסדר עם הרוכשת. זאת משום שקבלת תמורות אלו על ידם מהווה עשיית עושר שלא במשפט. משכך, מוטל על הנאמן והמחזיקים להשיב התעשרות זו בסך 318.5 מיליון שקל".</p>
      <p>עורכי דינו של בן־משה הוסיפו כי "בכוונת החברות לנקוט בהליכים משפטיים הנדרשים לשם עמידה על זכויותיהן, ולהציע ניהול הליכי גישור בניסיון לחסוך הליכים אלו, או ניהול הליכי בוררות". הנאמנים דוחים את הפניה על הסף וטוענים כי בן־משה ביקש להקדים אותם בהגשת התביעה. בסביבת הנציגות טענו כי הנציגות תצא למאבק קשה בבן־משה, שיפגע בפעילותו מול המוסדיים.</p>
      <p>במקביל, לוקסנבורג ממשיך במאמציו לגייס את הסכום לרכישת אפריקה השקעות. אתמול גייסה לפידות קפיטל 48.4 מיליון שקל בהנפקת זכויות. בגיוס, הציעה לפידות לכל מי שמחזיק ב־14 מניות של החברה לרכוש חבילת מניה ואופציות שיינתנו ללא תמורה בשווי כולל של 16.5 שקל ליחידה. לוקסנבורג, שמחזיק ב 85% מלפידות קפיטל, התחייב לרכוש מניות בכ־43 מיליון שקל.</p>
      <figure>
        <img src="https://images1.calcalist.co.il/PicServer3/2017/06/07/732284/AMIT1819_l.jpg"/>
        <figcaption>מוטי בן משה <br/>צילום: עמית שעל</figcaption>
      </figure>
    </article>
  </body>
</html>