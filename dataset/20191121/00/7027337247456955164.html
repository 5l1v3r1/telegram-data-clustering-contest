<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699408/%D8%AA%D8%B1%DA%A9%DB%8C%D9%87-%D8%AA%DA%A9%D9%85%DB%8C%D9%84-%D8%A7%DB%8C%D8%AC%D8%A7%D8%AF-%D9%85%D9%86%D8%B7%D9%82%D9%87-%D8%A7%D9%85%D9%86-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D9%86%D9%82%D8%B4%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ترکیه: تکمیل ایجاد «منطقه امن» در شمال سوریه (+نقشه)"/>
    <meta property="og:description" content="وزیر دفاع ترکیه گفت که مقامات ترکیه طبق توافق سوچی، با همتایان روسی خود درباره نقض آتش‌بس و حملات شبه‌نظامیان کُرد به منطقه امن در تماس هستند."/>
  </head>
  <body>
    <article>
      <h1>ترکیه: تکمیل ایجاد «منطقه امن» در شمال سوریه (+نقشه)</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>وزیر دفاع ترکیه گفت که مقامات ترکیه طبق توافق سوچی، با همتایان روسی خود درباره نقض آتش‌بس و حملات شبه‌نظامیان کُرد به منطقه امن در تماس هستند.</b>
      </p>
      <figure>
        <img src="https://cdn.asriran.com/files/fa/news/1398/8/30/1039178_868.jpg"/>
      </figure>
      <p>وزیر دفاع ترکیه از پایان ایجاد منطقه موسوم به «منطقه امن» در شمال سوریه خبر داد.</p>
      <p>به گزارش فارس، «حلوسی آکار» وزیر دفاع ترکیه امروز (پنجشنبه) اعلام کرد منطقه امن مورد نظر کشورش در شمال سوریه، به طول ۱۴۵ کیلومتر و عمق ۳۰ کیلومتر به‌طور کامل ایجاد شده است.</p>
      <p>آکار با صدور بیانیه‌ای درباره عملیات نظامی «چشمه صلح» در شمال سوریه، گفت: «توافق آتش‌بس در شمال سوریه هر روز به تعداد ۱۰ تا ۱۵ بار از شرق و غرب نقض می‌شود».</p>
      <p>به نوشته وبگاه شبکه «اِن. تی. وی» وی درباره برخی گزارش‌ها مبنی بر استفاده ارتش ترکیه از سلاح‌های شیمیایی و ممنوعه علیه شبه‌نظامیان کُرد در شمال سوریه نیز توضیح داد: «این اتهامات منشأ واقعی ندارند. نیروهای مسلح ما هیچ سلاح شیمایی در اختیار نداشته و ندارند».</p>
      <p>وزیر دفاع ترکیه گفت که مقامات ترکیه طبق توافق سوچی، با همتایان روسی خود درباره نقض آتش‌بس و حملات شبه‌نظامیان کُرد به منطقه امن در تماس هستند.</p>
      <p>آکار سپس به ارائه آماری درباره عملیات چشمه صلح پرداخت: «منطقه‌ای به وسعت ۴۲۱۹ کیلومتر مربع به همراه ۶۰۰ روستا و شهرک، از جمله بزرگراه اِم-۴ و مناطق اطراف آن تحت کنترل درآمده است. ۱۱۶۸ تروریست نیز در جریان عملیات کشته شدند».</p>
      <figure>
        <img src="https://cdn.asriran.com/files/fa/news/1398/8/30/1039179_586.png"/>
      </figure>
      <p>
        <b>نقشه‌ای که رسانه‌های ترکیه‌ای از وسعت منطقه امن در شمال سوریه منتشر کردند</b>
      </p>
      <p>وی همچنین افزود: «ما به تمامیت ارضی همسایگان خود احترام می‌گذاریم اما اجازه تاسیس هیچ گذرگاه تروریستی در مرزهای خود را نمی‌دهیم».</p>
      <p>آنکارا از تاریخ هفدهم مهر عملیات نظامی موسوم به «چشمه صلح» را به بهانه پاکسازی شمال شرق سوریه از یگان‌های مدافع خلق و ایجاد منطقه امنی به عمق ۳۰ کیلومتر در خاک سوریه آغاز کرد. هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>بعد از آن نیز «رجب طیب اردوغان» رئیس‌جمهور ترکیه به شهر سوچی رفته و با «ولادیمیر پوتین» همتای روسی خود توافق کرد تا در ازای توقف عملیات نظامی در شمال سوریه، شبه‌نظامیان کُرد تا فاصله 32 کیلومتری از مرزهای ترکیه عقب‌نشینی کنند.</p>
    </article>
  </body>
</html>