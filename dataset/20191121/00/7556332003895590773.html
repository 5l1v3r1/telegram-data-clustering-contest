<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/governo-e-parlamento/articolo.php?articolo_id=79009"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Il Ministro Speranza aprirà il 14° Forum Risk Management"/>
    <meta property="og:description" content="- “A Firenze vogliamo celebrare un nuovo Rinascimento della Sanità Italiana”. Ambiziosi? I fatti parlano, dichiara Vasco Giannotti, organizzatore del 14 Forum Risk Management in occasione della presentazione della giornata inaugurale dell’evento che si terrà a Firenze, Fortezza da Basso, dal 26 al 29 novembre 2019.   “Ci troviamo di fronte ad una svolta epocale – dichiara Giannotti – dobbiamo essere pronti a gestire una Sanità che si evolve. Equità di accesso, innovazione e sostenibilità saranno i valori fondamentali su i quali poter costruire la sanità del domani. Al Forum cominceremo a capire se l’introduzione di nuove tecnologie in Sanità potrà aiutare ciascun cittadino ad accedere a cure efficienti e se efficienza e qualità potranno essere sostenute economicamente dal sistema sanitario nazionale”.   “Per fare ciò – prosegue Giannotti - è necessario coinvolgere tutti i soggetti protagonisti del cambiamento e sarà proprio  il Ministro della Salute Roberto Speranza, presente alla prima giornata di lavori, a…"/>
  </head>
  <body>
    <article>
      <h1>Il Ministro Speranza aprirà il 14° Forum Risk Management</h1>
      <h2>
        <i>Il titolare della Salute prenderà parte alla prima giornata dei lavori dell’evento che si terrà a Firenze, Fortezza da Basso, dal 26 al 29 novembre 2019. Giannotti: “Sono orgoglioso che il Ministro sia presente al nostro Forum. Segno di attenzione ad un percorso che ci vede protagonisti da oltre 10 anni e che desideriamo possa essere utile a chi ha bisogno di “buona sanità”. È una battaglia culturale che con l’aiuto di tutti vinceremo”.</i>
      </h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <pic src="http://www.quotidianosanita.it/governo-e-parlamento/../../img_prima/front7456667.jpg" width="150" height="150"/>
      </p>
      <p>- “A Firenze vogliamo celebrare un nuovo Rinascimento della Sanità Italiana”. Ambiziosi? I fatti parlano, dichiara <b>Vasco Giannotti</b>, organizzatore del 14 Forum Risk Management in occasione della presentazione della giornata inaugurale dell’evento che si terrà a Firenze, Fortezza da Basso, dal 26 al 29 novembre 2019.<br/> <br/>“Ci troviamo di fronte ad una svolta epocale – dichiara Giannotti – dobbiamo essere pronti a gestire una Sanità che si evolve. Equità di accesso, innovazione e sostenibilità saranno i valori fondamentali su i quali poter costruire la sanità del domani. Al Forum cominceremo a capire se l’introduzione di nuove tecnologie in Sanità potrà aiutare ciascun cittadino ad accedere a cure efficienti e se efficienza e qualità potranno essere sostenute economicamente dal sistema sanitario nazionale”.<br/> <br/>“Per fare ciò – prosegue Giannotti - è necessario coinvolgere tutti i soggetti protagonisti del cambiamento e sarà proprio  il Ministro della Salute <b>Roberto Speranza</b>, presente alla prima giornata di lavori, a dare il via a questo momento di studio e di confronto”.</p>
      <p> <br/>I lavori della mattina vedranno protagonisti i Governatori e degli Assessori regionali alla Sanità ovvero le istituzioni che si confronteranno sul tema “La Sanità che cambia. Equità di accesso, innovazione, sostenibilità. Professionisti sanitari e cittadini protagonisti del cambiamento”.<br/>Temi che nel pomeriggio verranno ripresi e dibattuti in una sessione plenaria di lavori che vedrà impegnate le maggiori associazioni che rappresentano le professioni sanitarie: FNOMCeO, FNOPI, TSRM PSTRP, FOFI, FNOPO, FNOVI, Ordine Psicologi, Ordine Biologi, SNCF…<br/> <br/>“Sono orgoglioso - conclude Giannotti - che il Ministro Speranza sia presente al nostro Forum. Segno di attenzione ad un percorso che ci vede protagonisti da oltre 10 anni e che desideriamo possa essere utile a chi ha bisogno di “buona sanità”. È una battaglia culturale che con l’aiuto di tutti vinceremo”.</p>
    </article>
  </body>
</html>