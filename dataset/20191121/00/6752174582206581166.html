<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-uj-kalandok-a-diosgyori-varban/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:51+00:00"/>
    <meta property="og:title" content="Új kalandok a diósgyőri várban"/>
    <meta property="og:description" content="Udvarhölgy- és apródképzővel, kalandjátékkal, és új múzeumpedagógiai foglalkozással is várja a látogatókat a Diósgyőri vár. A bővülő programkínálattal nemcsak újszerű élményeket szeretnének nyújtani a szervezők, fontosnak tartják, hogy közösséget építsenek, „megfertőzzék” a fiatalokat a középkor sze"/>
  </head>
  <body>
    <article>
      <h1>Új kalandok a diósgyőri várban</h1>
      <address><time datetime="2019-11-21T00:01:51+00:00">21 Nov 2019, 00:01</time> by <a rel="author">Lokál Miskolc</a></address>
      <p>
        <b>Udvarhölgy- és apródképzővel, kalandjátékkal, és új múzeumpedagógiai foglalkozással is várja a látogatókat a diósgyőri vár. A bővülő programkínálattal nem csak újszerű élményeket szeretnének nyújtani a szervezők, fontosnak tartják, hogy közösséget építsenek, „megfertőzzék” a fiatalokat a középkor szeretetével, akik a későbbiekben a vár rendezvényein is szerepelhetnek.</b>
      </p>
      <p>A heti rendszerességgel zajló udvarhölgy- és apródképzőn az általános iskolás gyerekek betekintést nyerhetnek egy középkori vár mindennapjaiba. Elsajátíthatják a lovagi erényeket és kötelezettségeket, az udvari etikettet. A lovagok és udvarhölgyek segítségével megismerkedhetnek az élő interpretációval és a tárlatvezetői feladatokkal. Szakavatott drámapedagógus és a vár népe közreműködésével pedig igazi hagyományőrző csapattá formálódhatnak. A foglalkozás  minden szerdán fél öttől fél hatig tart, és ingyenesen látogatható.</p>
      <figure>
        <img src="https://www.lokal.hu/wp-content/uploads/2019/11/Erdei-Botlika-fot%C3%B3-1280x847.jpg"/>
        <figcaption>A fiatalok is megismerkedhetnek a középkor világával</figcaption>
      </figure>
      <p>– Munkánk során az egyik leglelkesítőbb élmény látni a gyermekek ragyogó tekintetét, amikor a viseletbe öltözött kollégáink a középkor világába varázsolják őket a foglalkozásokon. Anya, maradjunk még, jöjjünk ide vissza… gyakran halljuk a kérlelést, ezért arra gondoltunk, miért ne „költözhetnének” ők is a várba, ahol aprónépként még jobban elmerülhetnek ebben a magával ragadó történetben. Mindeközben játszva ismereteket szereznek, és részesei lesznek egy jó kis közösségnek – így született az apród- és udvarhölgyképző foglalkozásunk ötlete – mondta Novák Irén, a Miskolci Kulturális Központ ügyvezetője.</p>
      <figure>
        <img src="https://www.lokal.hu/wp-content/uploads/2019/11/Baranz%C3%B3-P%C3%A9ter-fot%C3%B3-2-0351-1280x853.jpg"/>
        <figcaption>Betekintés az udvarhölgyek életébe</figcaption>
      </figure>
      <p>A Nagy Lajos király kincse játékon 2015 óta több ezer gyerek vett részt. A programot a résztvevők eddigi visszajelzései alapján most újragondolták és továbbfejlesztették, ismét várják a felső tagozatos diákok jelentkezését, hogy bizonyítsák tudásukat, rátermettségüket, tiszta szívüket, és miután kiállták a próbákat, elnyerjék méltó jutalmukat.</p>
      <figure>
        <img src="https://www.lokal.hu/wp-content/uploads/2019/11/Baranz%C3%B3-P%C3%A9ter-fot%C3%B3-1-0014-1280x853.jpg"/>
        <figcaption>Apródképző a diósgyőri várban</figcaption>
      </figure>
      <hr/>
      <p>
        <b>Interaktív kalandjáték</b>
      </p>
      <p>Egy új kalandjáték, a Miénk a vár program is felkerült a kínálatba.  A gyerekek nemcsak megfigyelik, hanem részesei is lesznek a feladatoknak, ezáltal a tanórán megszerzett történelmi ismeretek még inkább elmélyülnek. A játék jól kapcsolható a Nemzeti alaptantervhez is.</p>
      <hr/>
      <p>
        <b>Tapintható tárlat</b>
      </p>
      <p>A fehér bot napján nagy sikerrel debütált az érzékenyítő program, ahol az empátia, az együttműködés és a segítség fontosságát is megtapasztalhatták a résztvevők. A szervezők ezentúl havonta meghirdetnek egy-egy alkalmat, amikor az általános és középiskolás, de akár még a felnőttcsoportokat is várják. December 10-én is lehetőség lesz arra, hogy az érdeklődők átéljék, milyen érzés pusztán a tapintáson, halláson és szagláson keresztül „látni” a világot.</p>
    </article>
  </body>
</html>