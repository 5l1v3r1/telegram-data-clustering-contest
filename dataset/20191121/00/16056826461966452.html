<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200152"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="দৃষ্টিপ্রতিবন্ধী শিক্ষার্থীকে মারধর করায় ছাত্রলীগ কর্মী বহিষ্কার"/>
    <meta property="og:description" content="চট্টগ্রাম বিশ্ববিদ্যালয়ে (চবি) দৃষ্টিপ্রতিবন্ধী শিক্ষার্থীকে মারধরের ঘটনায় অভিযুক্ত শিক্ষার্থী মোরশেদুল আলম রিফাতকে এক বছরের জন্য বহিষ্কার করেছে কর্তৃপক্ষ। অভিযুক্ত মোরশেদুল বিশ্ববিদ্যালয়ের ম্যানেজমেন্ট বিভাগের চতুর্থ বর্ষের শিক্ষার্থী ও ছাত্রলীগের বগিভিত্তিক উপগ্রুপ বিজয়ের কর্মী হিসেবে পরিচিত। সোমবার নভেম্বর বিশ্ববিদ্যালয়ের উপাচার্য অধ্যাপক ড. শিরীন আখতার তার নির্বাহী ক্ষমতাবলে এ আদেশ দেন। গত ১৪ই নভেম্বর থেকে বহিষ্কারাদেশ কার্যকর হয়েছে বলেও জানা যায়।বুধবার দুপুরে এ তথ্য নিশ্চিত করেছেন বিশ্ববিদ্যালয়ের বোর্ড অব হেলথ রেসিডেন্স অ্যান্ড ডিসিপ্লিনারি কমিটির সদস্য সচিব ও প্রক্টর অধ্যাপক এসএম মনিরুল হাসান। তিনি বলেন, ‘এক দৃষ্টি প্রতিবন্ধী শিক্ষার্থীকে মারধরের ঘটনায় মোরশেদুলকে এক বছরের জন্য বিশ্ববিদ্যালয় থেকে বহিষ্কার করা হয়েছে। উপাচার্য তার নির্বাহী ক্ষমতাবলে এ আদেশ দিয়েছেন।’উল্লেখ্য যে, গত ১০ই নভেম্বর রাতে গায়ে কনুই লাগায় শুক্কুর আলম নামে বিশ্ববিদ্যালয়ের দর্শন বিভাগের ২০১৬-১৭ শিক্ষাবর্ষের দৃষ্টিপ্রতিবন্ধী শিক্ষার্থীকে মারধরের অভিযোগ উঠে ছাত্রলীগ কর্মী মোরশেদুল আলম রিফাতের বিরুদ্ধে। এ ঘটনার বিচারের দাবিতে ওইদিন রাত…"/>
  </head>
  <body>
    <article>
      <h1>দৃষ্টিপ্রতিবন্ধী শিক্ষার্থীকে মারধর করায় ছাত্রলীগ কর্মী বহিষ্কার</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">চবি প্রতিনিধি</a></address>
      <p>চট্টগ্রাম বিশ্ববিদ্যালয়ে (চবি) দৃষ্টিপ্রতিবন্ধী শিক্ষার্থীকে মারধরের ঘটনায় অভিযুক্ত শিক্ষার্থী মোরশেদুল আলম রিফাতকে এক বছরের জন্য বহিষ্কার করেছে কর্তৃপক্ষ। অভিযুক্ত মোরশেদুল বিশ্ববিদ্যালয়ের ম্যানেজমেন্ট বিভাগের চতুর্থ বর্ষের শিক্ষার্থী ও ছাত্রলীগের বগিভিত্তিক উপগ্রুপ বিজয়ের কর্মী হিসেবে পরিচিত। সোমবার নভেম্বর বিশ্ববিদ্যালয়ের উপাচার্য অধ্যাপক ড. শিরীন আখতার তার নির্বাহী ক্ষমতাবলে এ আদেশ দেন। গত ১৪ই নভেম্বর থেকে বহিষ্কারাদেশ কার্যকর হয়েছে বলেও জানা যায়।</p>
      <p>বুধবার দুপুরে এ তথ্য নিশ্চিত করেছেন বিশ্ববিদ্যালয়ের বোর্ড অব হেলথ রেসিডেন্স অ্যান্ড ডিসিপ্লিনারি কমিটির সদস্য সচিব ও প্রক্টর অধ্যাপক এসএম মনিরুল হাসান। তিনি বলেন, ‘এক দৃষ্টি প্রতিবন্ধী শিক্ষার্থীকে মারধরের ঘটনায় মোরশেদুলকে এক বছরের জন্য বিশ্ববিদ্যালয় থেকে বহিষ্কার করা হয়েছে।</p>
      <p>উপাচার্য তার নির্বাহী ক্ষমতাবলে এ আদেশ দিয়েছেন।’</p>
      <p>উল্লেখ্য যে, গত ১০ই নভেম্বর রাতে গায়ে কনুই লাগায় শুক্কুর আলম নামে বিশ্ববিদ্যালয়ের দর্শন বিভাগের ২০১৬-১৭ শিক্ষাবর্ষের দৃষ্টিপ্রতিবন্ধী শিক্ষার্থীকে মারধরের অভিযোগ উঠে ছাত্রলীগ কর্মী মোরশেদুল আলম রিফাতের বিরুদ্ধে। এ ঘটনার বিচারের দাবিতে ওইদিন রাত ১০টার দিকে বিশ্ববিদ্যালয়ের সোহ্‌রাওয়ার্দী হলের সামনে জড়ো হয়ে বিক্ষোভ করেন প্রতিবন্ধী শিক্ষার্থীরা। পরদিন ১১ই নভেম্বর সোমবার বিশ্ববিদ্যালয়ের প্রক্টর বরাবর লিখিত অভিযোগ দেন প্রতিবন্ধী ছাত্র সমাজ সংগঠন চট্টগ্রাম বিশ্ববিদ্যালয় (ডিসকু)।।</p>
      <p>এই বিভাগের সর্বাধিক পঠিত</p>
    </article>
  </body>
</html>