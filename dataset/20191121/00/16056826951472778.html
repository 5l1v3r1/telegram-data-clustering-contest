<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200278"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="‘ন ডরাই’ সিনেমার সংলাপে আপত্তি সেন্সরবোর্ডের"/>
    <meta property="og:description" content="বাংলাদেশে প্রথমবারের মতো সার্ফিং নিয়ে নির্মিত হয়েছে পূর্ণদৈর্ঘ্য চলচ্চিত্র ‘ন ডরাই’। ছবির পরিচালনা করেছেন তানিম রহমান অংশু। আর চিত্রনাট্য লিখেছেন কলকাতার শ্যামল সেনগুপ্ত। এর আগে এই চিত্রনাট্যকার দেবের ‘বুনোহাঁস’ ও ‘পিংক’ ছবির চিত্রনাট্য লিখেছেন। ছবিটি সেন্সর বোর্ডের সদস্যরা এরইমধ্যে দেখেছেন। দেখার পর তারা ছবিটি নিয়ে প্রশংসা করলেও বেশকিছু জায়গায় সংলাপের বিষয়ে কিছু আপত্তি জানিয়েছেন। এ প্রসঙ্গে সেন্সর বোর্ডের ভাইস চেয়ারম্যান নিজামুল কবীর বলেন, ‘ন ডরাই’ ছবিটি ভালো কাহিনীর একটি সিনেমা। এই ছবিটি নির্মিত হয়েছে চট্রগ্রামের আঞ্চলিক ভাষায়। তাই কিছু জায়গায় সংলাপে আমাদের কিছু আপত্তি রয়েছে। চট্টগ্রামের ভাষায় এ সিনেমায় এমন কিছু সংলাপ ব্যবহার করা হয়েছে যা দেশের অন্যান্য জেলার লোকদের কাছে আপত্তিকর মনে হতে পারে। বিষয়টি এমন যে; এক  দেশের বুলি, আরেক দেশের গালি। তাই সকলের সিদ্ধান্তে পুরো সিনেমার সংলাপের কিছু কিছু জায়গায় সংশোধনী আনতে হবে। এ বিষয়ে একটি চিঠিও দিবো আমরা পরিচালককে। তারা যদি সংশোধন করেন তাহলে অবশ্যই সেন্সর ছাড়পত্র দেওয়া হবে ‘ন ডরাই’ সিনেমাটিকে। স্টার সিনেপ্লেক্সের প্রযোজনায় এ সিনেমায় বিভিন্ন চরিত্রে অভিনয় করেছেন শরিফুল…"/>
  </head>
  <body>
    <article>
      <h1>‘ন ডরাই’ সিনেমার সংলাপে আপত্তি সেন্সরবোর্ডের</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার</a></address>
      <p>বাংলাদেশে প্রথমবারের মতো সার্ফিং নিয়ে নির্মিত হয়েছে পূর্ণদৈর্ঘ্য চলচ্চিত্র ‘ন ডরাই’। ছবির পরিচালনা করেছেন তানিম রহমান অংশু। আর চিত্রনাট্য লিখেছেন কলকাতার শ্যামল সেনগুপ্ত। এর আগে এই চিত্রনাট্যকার দেবের ‘বুনোহাঁস’ ও ‘পিংক’ ছবির চিত্রনাট্য লিখেছেন। ছবিটি সেন্সর বোর্ডের সদস্যরা এরইমধ্যে দেখেছেন। দেখার পর তারা ছবিটি নিয়ে প্রশংসা করলেও বেশকিছু জায়গায় সংলাপের বিষয়ে কিছু আপত্তি জানিয়েছেন। এ প্রসঙ্গে সেন্সর বোর্ডের ভাইস চেয়ারম্যান নিজামুল কবীর বলেন, ‘ন ডরাই’ ছবিটি ভালো কাহিনীর একটি সিনেমা। এই ছবিটি নির্মিত হয়েছে চট্রগ্রামের আঞ্চলিক ভাষায়।</p>
      <p>তাই কিছু জায়গায় সংলাপে আমাদের কিছু আপত্তি রয়েছে। চট্টগ্রামের ভাষায় এ সিনেমায় এমন কিছু সংলাপ ব্যবহার করা হয়েছে যা দেশের অন্যান্য জেলার লোকদের কাছে আপত্তিকর মনে হতে পারে। বিষয়টি এমন যে; এক  দেশের বুলি, আরেক দেশের গালি। তাই সকলের সিদ্ধান্তে পুরো সিনেমার সংলাপের কিছু কিছু জায়গায় সংশোধনী আনতে হবে। এ বিষয়ে একটি চিঠিও দিবো আমরা পরিচালককে। তারা যদি সংশোধন করেন তাহলে অবশ্যই সেন্সর ছাড়পত্র দেওয়া হবে ‘ন ডরাই’ সিনেমাটিকে। স্টার সিনেপ্লেক্সের প্রযোজনায় এ সিনেমায় বিভিন্ন চরিত্রে অভিনয় করেছেন শরিফুল রাজ, সুনেরা বিনতে কামাল প্রমূখ। গত ২০ শে জুন বিশ্ব সার্ফিং দিবসে আনুষ্ঠানিকভাবে ছবিটির পোস্টার উন্মোচন হয়। ছাড়পত্র পাবার পর চলতি বছরই এ ছবিটি প্রেক্ষাগৃহে মুক্তি পাবার কথা রয়েছে।</p>
      <p>এই বিভাগের সর্বাধিক পঠিত</p>
    </article>
  </body>
</html>