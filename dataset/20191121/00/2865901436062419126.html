<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/jaramaz-za-mozzart-sport-emotivno-sam-doziveo-ona-dva-kosa/343046"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Jaramaz za MOZZART Sport: Emotivno sam doživeo ona dva koša"/>
    <meta property="og:description" content="Napravio je Partizan 18 poena razlike protiv Ritasa, delovalo je da je sve gotovo, ali su potom crno-beli ušli u minus fazu što im se ne događa prvi put. Kao da je postojala mentalna blokada u napadu, a to je proizvelo da se litvanci vrate u igru. U tim momentima je Ognjen Jaramaz preuzeo bitnu ulogu i sa dvojkom i trojkom praktično odveo crno-bele na razliku posle koje gosti nisu mogli da se vrate."/>
  </head>
  <body>
    <article>
      <h1>Jaramaz za MOZZART Sport: Emotivno sam doživeo ona dva koša</h1>
      <h2>"Zaista hteo na bilo koji način da doprinesem. Što više mogu", ističe bek crno-belih</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Strahinja Klisarić</a></address>
      <p>Napravio je Partizan 18 poena razlike protiv Ritasa, delovalo je da je sve gotovo, ali su potom crno-beli ušli u minus fazu što im se ne događa prvi put. Kao da je postojala mentalna blokada u napadu, a to je proizvelo da se litvanci vrate u igru. U tim momentima je Ognjen Jaramaz preuzeo bitnu ulogu i sa dvojkom i trojkom praktično odveo crno-bele na razliku posle koje gosti nisu mogli da se vrate.</p>
      <p>A to je značilo da crno-beli idu u TOP 16 fazu Evrokupa.</p>
      <p>Nije <b>Jaramaz</b> blistao protiv Crvene zvezde, odigrao je jedan od lošijih mečeva u sezoni, pa mu je zato bilo stalo da na ovom odigra kako zna. Na kraju je duel završio sa 14 poena. Ali, ti poeni u poslednjoj četvrtini su bili krucijalni. To ističe i sam bek Partizana.<br/>"<b>Znači mi mnogo, znači mi što sam na taj način doprineo timu. Emotivno sam doživeo jer sam zaista hteo na bilo koji način da doprinesem. Što više mogu. A imao sam utisak da u prvom poluvremenu to nije bilo tako. Potrudio sam se da se kroz odbranu uvedem u drugo poluvreme, bolje u utakmicu, a onda su došle dvojka pa trojka. Drago mi je da sam postigao te poene, ali tu su bili moji saigrači. Mozli je zatvarao reket celu utakmicu i ne samo on. Tu je bio i Zagorac i Pejdž, da ne nabrajam. Tih pet poena možda jesu bili važni, ali ne smemo zanemariti učinak drugih</b>", rekao je <b>Jaramaz</b> za MOZZART Sport.</p>
      <figure>
        <img src="https://mozzartsport.com/upload/CKEditor/21.11.2019/partizan-zvezda-aba-39172%20(1).jpg"/>
      </figure>
      <p>Delovalo je na startu utakmice kao da su igrači Partizana umorni od derbija, da su se tu istrošili i fizički i psihički, ali su potom zaigrali bolje i došli do veoma važnog trijumfa.<br/>"<b>Rekao bih da je u prvom poluvremenu to bilo primetno. Mislim da smo našli snage u drugom da odigramo agresivnije. Ili je to bilo samo u odnosu na Ritas koji nije uspeo da isprati naš tempo. Onda su imali poslednji nalet kada smo otišli na 18 razlike, to je bio poslednj trzaj, i to dobar trzaj rekao bih, ali smo uspeli da odbijemo taj nalet</b>".</p>
      <p>
        <b>
          <a href="https://www.mozzartsport.com/kosarka/vesti/partizanov-pogled-u-retrovizor-superkup-dobijen-derbi-top-16-evrokupa/343012">Partizanov pogled u retrovizor: Superkup, dobijen derbi, TOP 16 Evrokupa…</a>
        </b>
      </p>
      <p>Sada je sigurno lakše ekipi...<br/>"<b>Jeste lakše sada, s tim što moramo da nastavimo da igramo dobro i da pobeđujemo i u nastavku. Biće sve teže i teže što se protivnika tiče kako Evrokup bude odmicao. Ali dobro, sada imamo Budućnost u Podgorici što je veoma važno za ABA ligu. Imamo nekoliko uzastopnih važnih mečeva u oba takmičenja. Za sada ide dobro, vezali smo dve pobede, derbi i Ritas. Idemo dalje</b>".</p>
      <figure>
        <img src="https://mozzartsport.com/upload/CKEditor/21.11.2019/770x200-PFK.png"/>
      </figure>
      <p>Kako Jaramaz ocenjuje aktuelni momenat sezone?<br/>"<b>Rekao bih da smo u usponu. Jesmo bili u padu pred derbi čini mi se i Zvezda i mi. Međutim, bolje smo odradili tu utakmicu i sada smo na krilima te utakmice ostvarili još jednu i nadam se da ćemo nastaviti taj niz"</b>, rekao je <b>Jaramaz</b>.</p>
      <p>Partizan je dobio dve od tri veoma važne utakmice iz mini-ciklusa. Pala je Zvezda, pao je Ritas, a Partizanov naredni protivnik je Budućnost i to u Podgorici. Taj meč se igra u nedelju od 18 časova. Moraće tu i <b>Jaramaz</b> i njegovi saigrači da odigraju na najvišem nivou jer Budućnost posle smene trenera beleži zaista dobre rezultate i aktuelni je lider ABA lige sa skorom 6-1.</p>
      <p>Ukoliko i to dobije, Partizan bi mesec novembar mogao da zaokruži kao “veoma uspešan”.</p>
      <figure>
        <img src="https://mozzartsport.com/upload/CKEditor/21.11.2019/3232.jpg"/>
      </figure>
      <figure>
        <img src="https://mozzartsport.com/upload/CKEditor/21.11.2019/74409243_2598294986926447_6296020158666244096_n.jpg"/>
      </figure>
      <p>FOTO: Star Sport</p>
    </article>
  </body>
</html>