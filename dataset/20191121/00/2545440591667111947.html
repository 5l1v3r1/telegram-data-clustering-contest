<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/kiran-4-operasyonunda-teror-orgutunun-kis-uslenmesine-agir-darbe/1651572"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="'Kıran-4' operasyonunda terör örgütünün kış üslenmesine ağır darbe"/>
    <meta property="og:description" content="Erzincan'ın Kemah ilçesinde terör örgütünün kış üslenmesine yönelik operasyonda 11 sığınak ve mağara imha edildi,"/>
  </head>
  <body>
    <article>
      <h1>'Kıran-4' operasyonunda terör örgütünün kış üslenmesine ağır darbe</h1>
      <h2>Erzincan'ın Kemah ilçesinde terör örgütünün kış üslenmesine yönelik operasyonda 11 sığınak ve mağara imha edildi,</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Barış Yalçınkaya  </a></address>
      <h4>Erzincan</h4>
      <p><b>Erzincan</b>'ın <b>Kemah </b>ilçesinde PKK/KCK'nın kış üslenmesine yönelik "<b>Kıran-4</b>" operasyonunda 11 <b>sığınak</b> ve <b>mağara</b> imha edilerek terör örgütüne ağır darbe indirildi.</p>
      <p>Valilikten yapılan açıklamaya göre, PKK/KCK mensuplarının faaliyetlerinin deşifresi amacıyla İl Jandarma Komutanlığı ekiplerince yürütülen istihbarat çalışmalarında Dereköy köyü Acemoğlu Vadisi bölgesinde teröristlerce kullanılan sığınak ve mağaralar tespit edildi.</p>
      <p>Ekiplerce, kış öncesi Ağrı, Iğdır, Kars ve Erzincan'da teröristlerce kullanılan sığınak/barınak ve depoların imhası ve terör örgütü mensuplarının etkisiz hale getirilmesi amacıyla yürütülen "Kıran-4" operasyonu çerçevesinde harekete geçildi.</p>
      <figure>
        <img src="https://www.aa.com.tr/uploads/userFiles/caec1b32-8257-4f58-87b0-6657c62b92b3/New%20folder%20(8)%2F20c5c04a-ef63-4f91-bcae-6611cfbc1ffc.jpg"/>
      </figure>
      <p>"Kıran-4 Şehit Jandarma Binbaşı Yılmaz Tankül" adı verilen operasyona komando ve patlayıcı madde imha timlerinin de yer aldığı çok sayıda askeri tim katıldı, aramalarda bir mayın arama köpeği kullanıldı.</p>
      <p>Operasyonda 11 noktadaki 11 sığınak ve mağara imha edildi.</p>
      <p>Sığınak ve mağaralardaki aramalarda bir G-3 piyade tüfeği, 34 ayakkabı, 17 el feneri, 25 led ampul, 4 serum, 4 pil bloku, 2 semer, birer akü, şemsiye, silah bakım kiti, hilti ucu, kazma, çekiç, uyku tulumu ile çok miktarda giyim eşyası, kişisel temizlik, inşaat ve yaşam malzemeleri ile örgütsel doküman ele geçirildi.</p>
      <p>Ele geçirilen malzemelerden delil niteliği taşımayanlar, cumhuriyet savcısının talimatıyla olay yerinde imha edildi.</p>
      <p>Örgütün kış üstlenmesine lojistik açıdan da büyük zarar veren operasyonların kararlılıkla sürdürüleceği vurgulandı.</p>
      <related>
        <a href="https://www.aa.com.tr/tr/turkiye/kiran-4-operasyonunda-teror-orgutunun-kis-uslenmesine-agir-darbe/1651572"/>
        <a href="https://www.aa.com.tr/tr/turkiye/erzincanda-3-1-buyuklugunde-deprem/1650301"/>
        <a href="https://www.aa.com.tr/tr/turkiye/dogu-anadoluda-sicakliklar-5-ilde-sifirin-altina-dustu/1646098"/>
        <a href="https://www.aa.com.tr/tr/yasam/ahiska-turkleri-surgun-yillarini-gozyaslariyla-anlatti/1645091"/>
        <a href="https://www.aa.com.tr/tr/turkiye/cocuk-yasta-ypg-pkkya-katilan-iki-terorist-ikna-sonucu-teslim-oldu/1643643"/>
        <a href="https://www.aa.com.tr/tr/turkiye/kemaliye-ilce-jandarma-komutani-fetoden-gozaltina-alindi/1643027"/>
      </related>
    </article>
  </body>
</html>