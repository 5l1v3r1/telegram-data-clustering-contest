<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699465/%D9%85%D8%AF%DB%8C%D8%B1%DA%A9%D9%84-%D9%85%D9%88%D9%82%D8%AA-%D8%A2%DA%98%D8%A7%D9%86%D8%B3-%D8%A7%DB%8C%D8%B1%D8%A7%D9%86-%D8%B3%D8%B1%DB%8C%D8%B9%D8%A7-%D8%A8%D8%A7-%D8%A2%DA%98%D8%A7%D9%86%D8%B3-%D9%87%D9%85%DA%A9%D8%A7%D8%B1%DB%8C-%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="مدیرکل موقت آژانس: ایران سریعا با آژانس همکاری کند"/>
    <meta property="og:description" content="مدیرکل موقت آژانس بین‌المللی انرژی اتمی در بیانیه‌ای خطاب به شورای حکام خواستار همکاری کامل و بجای ایران با آژانس بین‌المللی انرژی اتمی شد."/>
  </head>
  <body>
    <article>
      <h1>مدیرکل موقت آژانس: ایران سریعا با آژانس همکاری کند</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039299_213.jpg"/>
      </figure>
      <p>مدیرکل موقت آژانس بین‌المللی انرژی اتمی در بیانیه‌ای خطاب به شورای حکام خواستار همکاری کامل و بجای ایران با آژانس بین‌المللی انرژی اتمی شد.</p>
      <p>به گزارش ایسنا به نقل از سایت آژانس بین‌المللی انرژی اتمی، کورنل فروتا، مدیرکل موقت آژانس در بیانیه‌ای خطاب به شورای حکام از ایران خواست به طور کامل با آژانس بین‌المللی انرژی اتمی همکاری کند.</p>
      <p>وی در این بیانیه آورده است: همانطور که در تاریخ هفتم نوامبر به استحضار شورای حکام رساندم، ذرات اورانیوم طبیعی با منشا انسانی در یک مکان اعلام نشده به آژانس در ایران یافت شده است.</p>
      <p>فروتا با بیان این که «ما از آن زمان به تعاملات خود با ایران ادامه داده‌ایم» ادعا کرد: اما اطلاعات بیشتری دریافت نکرده‌ایم و این مسئله حل نشده باقی مانده است.</p>
      <p>مدیرکل موقت آژانس افزود: الزامی است که ایران سریعا برای حل این مسئله با آژانس همکاری کند. من از ایران می‌خواهم که همکاری کامل و بجایی با آژانس بین‌المللی انرژی اتمی در اجرای توافق جامع پادمان و پروتکل الحاقی داشته باشد.</p>
    </article>
  </body>
</html>