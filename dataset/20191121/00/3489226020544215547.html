<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kwnstantinoypolh-ta-mysthria-ths-diarrhxhs-sto-spiti-toy-patriarxh-apo-treis-maskoforoys"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Κωνσταντινούπολη: Tα μυστήρια της διάρρηξης στο σπίτι του Πατριάρχη από τρεις μασκοφόρους"/>
    <meta property="og:description" content="Πολλά ερωτήματα προκαλεί η διάρρηξη που σημειώθηκε πριν από μερικές ημέρες στο σπίτι του Οικουμενικού Πατριάχη Βαρθολομαίου."/>
  </head>
  <body>
    <article>
      <h1>Κωνσταντινούπολη: Tα μυστήρια της διάρρηξης στο σπίτι του Πατριάρχη από τρεις μασκοφόρους</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Βαγγέλης Τριάντης</a></address>
      <h4>Πολλά ερωτήματα προκαλεί η διάρρηξη που σημειώθηκε πριν από μερικές ημέρες στο σπίτι του Οικουμενικού Πατριάχη Βαρθολομαίου.</h4>
      <p>Όπως μετέδωσε η ομογενειακή <a href="http://anatoliblog.blogspot.com/2019/11/blog-post.html">εφημερίδα «Ανατολή»</a>, το Σάββατο 16 Νοεμβρίου 2019 τρία πρόσωπα τα οποία φορούσαν μάσκες διέρρηξαν το σπίτι του Πατριάρχη το οποίο βρίσκεται σε συγκρότημα κατοικιών το οποίο μάλιστα φυλάσσεται από ιδιωτική ασφάλεια.</p>
      <h3>Οι κάμερες «είδαν» τους μασκοφόρους</h3>
      <p>Σύμφωνα με όσα μετέδωσε η εφημερίδα, ο <b>Πατριάρχης δεν βρισκόταν ο ίδιος μέσα</b>, αλλά η οικονόμος του η οποία φέρεται να αντιλήφθηκε τους διαρρήκτες. Επίσης οι τρεις «μασκοφόροι» διαρρήκτες έχουν <b>καταγραφεί</b> σύμφωνα πάντα με το δημοσίευμα σε κάμερες κλειστού κυκλώματος.</p>
      <p>Αμέσως κινητοποιήθηκε η <b>τουρκική Αστυνομία</b> και ήδη για το περιστατικό διεξάγονται έρευνες. Ωστόσο προς το παρόν το περιστατικό εγείρει πολλά ερωτήματα. Καταρχήν για το γεγονός το πώς οι διαρρήκτες κατάφεραν να εισέλθουν στο σπίτι του Πατριάρχη ενώ φυλάσσονταν από ιδιωτική ασφάλεια. <b>Επίσης είναι άγνωστο προς το παρόν εάν αφαίρεσαν κάποιο αντικείμενο από το σπίτι του Πατριάρχη</b>. Σύμφωνα ωστόσο με πληροφορίες του documentonews.gr στο σπίτι δεν φυλάσσονται πράγματα αξίας που θα μπορούσαν να αφαιρεθούν, ενώ η συχνότητα διαμονής του Πατριάρχη εκεί δεν ξεπερνά τις δύο φορές τη βδομάδα.</p>
      <p>Σε κάθε περίπτωση η έρευνα της τουρκικής αστυνομίας αναμένεται με μεγάλο ενδιαφέρον προκειμένου να διαπιστωθεί εάν πρόκειται για τυχαίο περιστατικό διάρρηξης ή <b>κάποιο μήνυμα που θέλησαν κάποιοι να στείλουν στον Πατριάρχη.</b> Άλλωστε όπως αναφέρει η ομογενειακή εφημερίδα «πρόσφατα έχουν πληθαίνει τα άρθρα και δημοσιεύματα κατά του Οικουμενικού Πατριαρχείου, ενώ πριν λίγες μέρες στη Χάλκη πραγματοποιήθηκε από τον ημικρατικό φορέα Ίδρυμα Τουρκικής Ιστορίας, συνέδριο μίσους κατά του Πατριαρχείου και της Θεολογικής Σχολής Χάλκης».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>