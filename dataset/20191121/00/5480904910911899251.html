<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stredoevropsti-ministri-vnitra-budou-v-praze-jednat-o-bezpecnosti/1823461?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T00:05:00+00:00"/>
    <meta property="og:title" content="Středoevropští ministři vnitra budou v Praze jednat o bezpečnosti"/>
    <meta property="og:description" content="Praha - Středoevropští ministři vnitra budou dnes v Praze jednat o společném přístupu k problematice vnitřní bezpečnosti Evropské unie a o řešení problému s nelegální migrací. Zabývat se budou i možnou bezpečnostní spoluprácí s Británií poté, co příští rok odejde z unie. Český ministr vnitra Jan Hamáček (ČSSD) opakovaně zdůraznil, že je nutné zachovat bezpečnostní spolupráci s Británií na dosavadní úrovni."/>
  </head>
  <body>
    <article>
      <h1>Středoevropští ministři vnitra budou v Praze jednat o bezpečnosti</h1>
      <address><time datetime="2019-11-21T00:05:00+00:00">21 Nov 2019, 00:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Středoevropští ministři vnitra budou dnes v Praze jednat o společném přístupu k problematice vnitřní bezpečnosti Evropské unie a o řešení problému s nelegální migrací. Zabývat se budou i možnou bezpečnostní spoluprácí s Británií poté, co příští rok odejde z unie. Český ministr vnitra Jan Hamáček (ČSSD) opakovaně zdůraznil, že je nutné zachovat bezpečnostní spolupráci s Británií na dosavadní úrovni.</p>
      <p>V Hrzánském paláci se sejdou ministři zemí visegradské skupiny, kterou tvoří Česko, Slovensko, Polsko a Maďarsko, se svým rakouským kolegou. V oblasti vnitřní bezpečnosti EU se chtějí věnovat návrhům, se kterými přišla předsedkyně příští Evropské komise Ursula von der Leyenová. Ta v minulosti mluvila o tom, že unie musí vědět, jací lidé do ní přicházejí, musí si přesně definovat nelegální migraci a najít společný přístup k azylové politice.</p>
      <p>Ohledně brexitu Hamáček v minulosti jednal s představiteli britské vlády a zdůrazňoval přitom nutnost zachování vysoké úrovně bezpečnostní spolupráce. Podle něj je v zájmu EU i Británie zachovat systém výměny informací o bezpečnostních hrozbách i spolupráci mezi policejními sbory.</p>
    </article>
  </body>
</html>