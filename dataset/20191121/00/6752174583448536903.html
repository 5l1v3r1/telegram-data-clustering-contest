<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-gepida-regeszeti-leletanyagot-mutattak-be/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:55+00:00"/>
    <meta property="og:title" content="Gepida régészeti leletanyagot mutattak be"/>
    <meta property="og:description" content="A Kárpát-medence elmúlt fél évszázadának legnagyobb sírszámú gepida temetőrészletét tárták fel Tiszaug határában a Kecskeméti Katona József Múzeum munkatársai 2018–2019-ben. Az M44 autópálya építkezéséhez kapcsolódó munkálatok során a régészek közel kétszáz nyughelyet találtak. Ennek jelentőségéről"/>
  </head>
  <body>
    <article>
      <h1>Gepida régészeti leletanyagot mutattak be</h1>
      <address><time datetime="2019-11-21T00:01:55+00:00">21 Nov 2019, 00:01</time> by <a rel="author">Lokál Kecskemét</a></address>
      <p>
        <b>A Kárpát-medence elmúlt fél évszázadának legnagyobb sírszámú gepida temetőrészletét tárták fel Tiszaug határában </b>
        <b>a Kecskeméti Katona József Múzeum munkatársai 2018–2019-ben. Az M44-es autópálya építkezéséhez kapcsolódó munkálatok során a régészek közel kétszáz nyughelyet találtak. Ennek jelentőségéről számolt be Wilhelm Gábor régész, a múzeum régészeti osztályának vezetője.</b>
      </p>
      <figure>
        <img src="https://www.lokal.hu/wp-content/uploads/2019/11/367f8d3f8af54fa3e8de08ba82beff6d-768x1153.jpg"/>
        <figcaption>Wilhelm Gábor régész és az értékes leletek</figcaption>
      </figure>
      <p>Az országban kuriózumnak számító gepida temetőrészletre bukkantak Tiszaug határában a Kecskeméti Katona József Múzeum munkatársai. Az országos szinten is kiemelkedő régészeti lelet a kecskeméti múzeum számára azért is bír nagy jelentőséggel, mert korábban még nem volt a gepidáktól származó emlékanyaguk – mondta el az ásatásokat vezető Wilhelm Gábor.</p>
      <p>A terület négy közösség közös temetkezési helye lehetett. A szegényebb és a nemesi rétegekbe tartozókat egyaránt itt helyezték végső nyugalomra. A temetkezési hely másik különlegessége, hogy a sírok több mint felében gyermek-csontvázakat találtak, több esetben felnőttviseletekkel „felöltöztetve”.</p>
      <p>– A csontfésű viselete ebben a korszakban megszokott volt. A gepidáknál szinte minden felnőtt, illetve a gyerekeknek nagy része is kapott csontfésűt maga mellé, amely általában kétsoros volt. Összesen 130 temetkezésben találtunk csontfésűt, ami nagyon magas számnak mondható. A férfiakat övükkel temették el, melyet vas, bronz vagy ezüst fémcsat fogott össze – ismertette Wilhelm Gábor.</p>
      <p>A férfiakat hátukon tarsollyal temették, míg a nőket gyöngy nyaklánccal, nemesfém fibulákkal. Voltak harcosok is, akik mellett 9 lándzsát, nyílhegyeket és kardokat is találtak. Két sírból pedig gránát berakásos arany ékszer is napvilágot látott, egy lándzsás harcos szájából pedig Anastasius bizánci császár aranypénze került elő, ami szintén ritkaságszámba megy.</p>
      <hr/>
      <p>
        <b>Értékes leletanyag</b>
      </p>
      <p>A Kr. u. V. század utolsó harmadától a VI. század közepéig keltezhető 194 gepida sírhely többsége teljesen megmaradt, így igen értékes és nagyszámú leletanyag került elő. Ráadásul a beton keménységűre összeszikkadt agyagos talajnak köszönhetően szinte minden esetben meg tudták figyelni a fakoporsók nyomait. A gepidák ugyanis halottaikat vagy nagy méretű rönkfák kivájt belsejébe helyezték el, vagy az elhunytat egy félbevágott, szintén kivájt rönkbe tették, majd a tetejét deszkával fedték, így temették a földbe.</p>
      <hr/>
      <p>A múzeum munkatársai három ütemben, összesen körülbelül hét hónapig dolgoztak a sírhelyek feltárásán. A terepmunkát néhány hete fejezték be, de a restaurátoroknak még idő kell, míg minden tárgy átmegy a kezeik között. A délelőtti tájékoztatón ezért a feltárt leletanyagnak csak egy csekély részét láthatták a sajtó képviselői. A nagyközönség számára 2020-ban a szolnoki Damjanich János Múzeummal közösen nagyszabású kiállítások keretében mutatják majd be a feltárt kincseket – jelentette be a régészeti osztály vezetője.</p>
      <hr/>
      <p>
        <b>A gepidákról</b>
      </p>
      <h4>A germán nyelvcsalád keleti ágához tartozó gepidák a harmadik század idején, nagyjából a gótokkal együtt, a mai Lengyelország területéről érkeztek a Kárpád-medencébe. A gepidák a hunok egyik legfőbb szövetségesei voltak. Attila seregében az egyik legerősebb csapategységet a nehézgyalogos, harcos gepidák alkották. Később azonban egy lázadás élére állva legyőzték, majd ki is űzték a hunokat a Kárpát-medencéből. Létrehozott királyságuk három tömbje a mai Erdély területén, a Tisza mentén és a Szerémségben volt.</h4>
    </article>
  </body>
</html>