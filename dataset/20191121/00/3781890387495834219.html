<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742729"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="จ่อเรียกอดีตผช.ผจก.แบงก์สอบ ปมแอบถอนเงินสาว9ล."/>
    <meta property="og:description" content="นักธุรกิจสาวเข้าให้ปากคำตำรวจ หลังถูกแอบถอนเงินในบัญชีธนาคารเกลี้ยง 9 ล้านบาท ด้านตำรวจเตรียมออกหมายเรียกอดีตผู้ช่วยผู้จัดการธนาคาร ที่ถูกกล่าวหามาสอบสวน"/>
  </head>
  <body>
    <article>
      <h1>จ่อเรียกอดีตผช.ผจก.แบงก์สอบ ปมแอบถอนเงินสาว9ล.</h1>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>
        <b>นักธุรกิจสาวเข้าให้ปากคำตำรวจ หลังถูกแอบถอนเงินในบัญชีธนาคารเกลี้ยง 9 ล้านบาท ด้านตำรวจเตรียมออกหมายเรียกอดีตผู้ช่วยผู้จัดการธนาคาร ที่ถูกกล่าวหามาสอบสวน</b>
      </p>
      <p>จากกรณีน.ส.จิตติมา สุพรรณพงศ์ อายุ 43 ปี นักธุรกิจอสังหาริมทรัพย์ จ.สุราษฏร์ธานี ได้นำหลักฐานเข้าร้องเรียนกับสื่อว่า ถูกผู้ช่วยผู้จัดการธนาคารแห่งหนึ่ง สาขาเกาะสมุย ได้นำบัญชีธนาคารประเภทออมทรัพย์ไปปลอมลายเซ็น เพื่อทำบัตรเอทีเอ็มเมื่อวันที่ 28 ธ.ค.55 และในปี 56 ก็เริ่มกดเงินสดจากตู้เอทีเอ็มออกมาอยู่เรื่อยๆ ครั้งละหลักหมื่นถึงหลักแสน นอกจากนี้ยังได้ปลอมลายเซ็นในใบถอนเงินไปถอนเงินออกจากบัญชียอดสูงสุด 1 ล้านบาท จนในปี 58 มาตรวจพบเงินในบัญชีสูญหายไปแล้วกว่า 9 ล้านบาท ตามที่ได้เสนอข่าวไปแล้วนั้น<br/><br/>ความคืบหน้าเมื่อวันที่ 21 พ.ย. น.ส.จิตติมา เปิดเผยว่า วานนี้( 20  พ.ย.)ได้เดินทางเข้าให้ปากคำที่สภ.เกาะสมุย โดยเข้าพบพ.ต.อ.ธงชนะ หาญกิตติกาญจนา ผกก.สภ.บ่อผุด และ ร.ต.อ.ศิรชัช กามุณี พนักงานสอบสวน เพื่อให้ปากคำและติดตาม ความคืบหน้าของคดี ที่ผ่านมาทางธนาคารเจ้าของบัญชีให้ความร่วมมือด้วยดี ในการขอเอกสารทุกอย่าง ตอนนี้ไม่กังวลใจในเรื่องการทำคดีของเจ้าหน้าที่ตำรวจแล้ว หลังจากได้รับฟังคำชี้แจงแต่กังวลใจว่าเงินที่หายไปจะได้ครบหรือไม่ สำหรับยอดเงินที่ถูกเบิกถอนไปประมาณ 9 ล้านเศษ ซึ่งต้องรอดำเนินการตามขั้นตอนของกฏหมาย แต่อย่างไรก็ตามตนเองต้องขอความกรุณาทางธนาคารว่า จะช่วยเหลือลูกค้าอย่างไร ในกรณีนี้ที่จะให้ความยุติธรรมกับตนเองที่สุด เพราะเงินก้อนนี้เป็นเงินที่ตนเองกู้หนี้ยืมสินมาทุกวันนี้ต้องรับผิดชอบจ่ายดอกเบี้ยอยู่</p>
      <figure>
        <img src="https://www.dailynews.co.th/admin/upload/20191121/news_iUTtFqkxgl004740_533.jpg?v=20191121088?v=2949"/>
      </figure>
      <p>“ดิฉันมั่นใจว่าถูกอดีตผู้ช่วยผู้จัดการธนาคารปลอมลายมือชื่อ เพื่อทำบัตรเอ.ที.เอ็ม.และกดเงินสดออกผ่านบัตรเอ.ที.เอ็ม ซึ่งการถอนดิฉันไม่ได้เป็นคนถอนเงินเอง และบัตรเอ.ที.เอ็ม.ที่ได้มานั้น ก็ได้มาจากอดีตผู้ช่วยผู้จัดการธนาคารคนนี้ ที่ไปพบและทวงถามเรื่องเงินในบัญชี โดยอดีตผู้ช่วยผู้จัดการธนาคารคนนี้ได้ให้บัตรเอ.ที.เอ็ม.กับดิฉันมา พร้อมกับบอกรหัสกดเงินที่มีเงินอยู่ในบัญชีตนเองเพียง 5 หมื่นบาท<br/><br/>ด้านร.ต.อ.ศิรชัช กล่าวว่า วานนี้( 20 พ.ย.)ทางตำรวจได้เรียกผู้จัดการธนาคาร และเจ้าหน้าที่ธนาคารที่ปฏิบัติหน้าที่ในส่วนของการเปิดบัญชี ทำบัตรเอทีเอ็มและรับฝาก-ถอนเงินมาให้ปากคำ ในขั้นตอนการทำธุรกรรม พร้อมขอเอกสารที่เกี่ยวข้องทั้งหมดในการเดินบัญชีของผู้เสียหายรายนี้ไว้เป็นหลักฐาน และส่งตัวอย่างลายมือชื่อของ น.ส.จิตติมา ผู้เสียหาย ไปตรวจพิสูจน์ ที่กลุ่มงานตรวจเอกสารกองพิสูจน์หลักฐานกลางสำนักงานตำรวจแห่งชาติ ส่วนอดีตผู้ช่วยผู้จัดการธนาคารที่ถูกกล่าวหา จะออกหมายเรียกมาให้ปากคำต่อไป<br/><br/>อ่านข่าวที่เกี่ยวข้อง<br/><a href="https://www.dailynews.co.th/regional/742564">หมดบัญชี9ล.!'ผช.ผจก.แบงก์'แอบถอนเงินนักธุรกิจสาว</a>...<br/> </p>
    </article>
  </body>
</html>