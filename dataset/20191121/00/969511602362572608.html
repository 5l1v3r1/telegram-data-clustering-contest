<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/ce-scrie-bbc-despre-ursii-care-apar-tot-mai-des-pe-strazile-din-romania-18602133"/>
    <meta property="og:site_name" content="BusinessMagazin"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Ce scrie BBC despre urşii care apar tot mai des pe străzile din România"/>
    <meta property="og:description" content="O serie de atacuri ale urşilor în România în ultima perioadă a provocat temeri cu privire la faptul că populaţia de urşi ar fi scăpat de sub control în ţară, scriu jurnaliştii de la BBC."/>
  </head>
  <body>
    <article>
      <h1>Ce scrie BBC despre urşii care apar tot mai des pe străzile din România</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.businessmagazin.ro/autor/andrei-vacaru" target="_blank">Andrei Vacaru</a></address>
      <h3>Ce scrie BBC despre urşii care apar tot mai des pe străzile din România</h3>
      <p>O serie de atacuri ale urşilor în România în ultima perioadă a provocat temeri cu privire la faptul că populaţia de urşi ar fi scăpat de sub control în ţară, scriu jurnaliştii de la BBC.</p>
      <p>Trei oameni au fost ucişi de urşi într-o lună în România, ţara care deţine cea mai mare populaţie de urşi bruni din Europa, notează BBC.</p>
      <p>„Populaţia de urşi a crescut şi trebuie să fie redusă”, spune pădurarul Karoly Pal. Situaţia este de o asemenea anvergură încât unii dintre politicieni le-au „declarat război” urşilor.</p>
      <p>„Peste tot pe unde merg în această zonă oamenii spun că sunt prea mulţi urşi, atât de mulţi încât nu mai pot să-şi cultive terenurile. Oamenii sunt forţaţi să-şi abandoneze activităţile agricole şi terenurile şi le este frică să iasă din sate”, a mai spus pădurarul.</p>
      <p>Aproximativ 6.000 de urşi trăiesc în România, iar incidentele care implică aceste animale au crescut puternic în ultima perioadă. Doar în ultima lună doi bărbaţi din judeţul Mureş şi un altul din judeţul Bacău au murit în urma unor atacuri ale urşilor.</p>
      <p>Cele trei decese din ultima lună ridică la şase numărul persoanelor ucise de urşi anul acesta. Prin comparaţie, 11 persoane au fost omorâte de urşi în România în perioada 2000-2015.</p>
      <p>Pe lângă atacuri, urşii au fost implicaţi şi în alte incidente. Sâmbătă, un urs a fost lovit de o maşină în judeţul Harghita, iar autorităţile au eutanasiat animalul la 19 ore de la accident, timp în care ursul, care avea mai multe fracturi, a stat în agonie pe şosea.</p>
      <p>Premierul Ludovic Orban s-a declarat revoltat de faptul că autorităţile nu şi-au făcut datoria în acest caz în mod corespunzător. El a declarat că au trecut peste 15 ore de la accident până când Ministerului Mediului i s-a cerut aprobarea ca ursul să fie împuşcat. De atunci, alţi doi urşi au fost loviţi de maşini.</p>
      <p>Mulţi români consideră că motivul pentru creşterea numărului de urşi este o lege din 2016 care interzice vânătoarea sportivă în cazul acestor animale. Experţii susţin că datele oficiale referitoare la numărul de urşi din România ar putea fi departe de realitate.</p>
      <p>„Din momentul în care această lege a intrat în vigoare, vânătorii au făcut tot posibilul pentru a raporta cât mai multe atacuri şi pierderi provocate de urşi”, explică Csaba Domokos, specialist din cadrul ONG-ului Milvus Group. „Nu există niciun fel de management din partea autorităţilor. Nu avem idee cât de mulţi urşi există aici”, spune el.</p>
      <p>Domokos adaugă că în lipsa unor politici clare, sătenii ar putea să ia singuri măsuri împotriva urşilor. „Suntem îngrijoraţi că oamenii vor începe să folosească otravă şi capcane”, spune el, ceea ce ar fi catastrofal pentru populaţia de urşi bruni a României.</p>
      <p>Parlamentul de la Bucureşti a adoptat în septembrie o lege care permite ca urşii să fie vânaţi în următorii cinci ani. Decizia a provocat nemulţumire în rândul activiştilor pentru protecţia mediului, iar o petiţie pentru abrogarea acestei legi a fost semnată până acum de 100.000 de persoane.</p>
    </article>
  </body>
</html>