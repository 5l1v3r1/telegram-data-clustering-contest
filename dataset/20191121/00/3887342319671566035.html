<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238506-nitra-laka-divakov-vstupenky-vyrazne-zlacneli-teply-caj-zdarma"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Nitra láka divákov. Vstupenky výrazne zlacneli, teplý čaj zdarma"/>
    <meta property="og:description" content="Vedenie fortunaligového klubu FC Nitra pristúpilo k niekoľkým krokom, aby na Štadión pod Zoborom cez víkend prilákalo čo najviac fanúšikov. Jedenásty celok tabuľky vyzve v predposlednom domácom jesennom zápase tretí tím súťaže MŠK Žilina."/>
  </head>
  <body>
    <article>
      <h1>Nitra láka divákov. Vstupenky výrazne zlacneli, teplý čaj zdarma</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Michal Šášky</a></address>
      <p>Vedenie fortunaligového klubu FC Nitra pristúpilo k niekoľkým krokom, aby na Štadión pod Zoborom cez víkend prilákalo čo najviac fanúšikov. Jedenásty celok tabuľky vyzve v predposlednom domácom jesennom zápase tretí tím súťaže MŠK Žilina.</p>
      <p>Z pohľadu klubov, ktoré hrávajú domáce stretnutia na vlastnom štadióne, patrí Nitra medzi tie s najnižšími návštevami. Posledný duel proti Trnave prišlo na tribúny vrátane priaznivcov hostí len necelých 750 zvedavcov, viac bolo ohlásených len v 4. kole proti Seredi (874 divákov) a v 6. kole proti DAC (2155 divákov). Najmenšia návšteva prišla na novembrový súboj s Ružomberkom, keď si na štadión našlo cestu len 518 priaznivcov. Počas reprezentačnej prestávky hrala na štadióne slovenská reprezentácia do 21 rokov, na kvalifikačný duel proti Gruzínsku bolo zvedavých 1548 divákov.</p>
      <p>Futbalisti opakovane žialili za väčšou fanúšikovskou podporou, klub sa preto rozhodol vyjsť nitrianskym priaznivcom v ústrety. Cena vstupného, ktorá bola pred sezónou upravená na 6 eur cez internet, respektíve 8 eur na mieste, bude na sobotňajší zápas výrazne znížená. Vedenie sa rozhodlo pri príležitosti najbližšieho fortunalgového duelu pre jednotné vstupné vo výške 3 eurá a deti do 15 rokov budú mať vstup zdarma. Deti zároveň dostanú teplý čaj zdarma. Informoval o tom klub prostredníctvom oficiálneho <a href="https://fcnitra.com/2019/11/20/na-zilinu-so-snizenym-vstupnym/">webu</a>.</p>
      <p>Zápas 16. kola slovenskej Fortuna ligy Nitra - Žilina sa odohrá v sobotu 23. novembra s výkopom o 14.00 hod. Zverenci trénera Gergelyho Geriho majú za sebou tri víťazné zápasy, vrátane postupu o štvrťfinále Slovenského pohára. Súper zo Žiliny posledné dva ligové zápasy naopak prehral, v základnej zostave by mal opäť naskočiť aj slovenský reprezentačný útočník Róbert Boženík.</p>
    </article>
  </body>
</html>