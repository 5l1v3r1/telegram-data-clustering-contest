<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/djokovic-a-krajinovic-zajistili-srbsku-ctvrtfinale-davisova-poharu-27402/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Djokovič a Krajinovič zajistili Srbsku čtvrtfinále Davisova poháru"/>
    <meta property="og:description" content="DAVIS CUP - Novak Djokovič zajistil srbskému daviscupovému týmu postup do čtvrtfinále na finálovém turnaji v Madridu. Aktuálně druhý hráč světa porazil Francouze Benoita Paireho a navázal na vítězství Filipa Krajinoviče nad Jo-Wilfriedem Tsongou. Srbsko se tak ve čtvrtfinále přidalo k domácímu Španělsku, Austrálii, Rusku a Kanadě, které dnes doplnili ještě Němci, Britové a Argentinci."/>
  </head>
  <body>
    <article>
      <h1>Djokovič a Krajinovič zajistili Srbsku čtvrtfinále Davisova poháru</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Ondřej Jirásek, TenisPortal.cz, Luboš Zabloudil</a></address>
      <p>
        <b>DAVIS CUP - Novak Djokovič zajistil srbskému daviscupovému týmu postup do čtvrtfinále na finálovém turnaji v Madridu. Aktuálně druhý hráč světa porazil Francouze Benoita Paireho a navázal na vítězství Filipa Krajinoviče nad Jo-Wilfriedem Tsongou. Srbsko se tak ve čtvrtfinále přidalo k domácímu Španělsku, Austrálii, Rusku a Kanadě, které dnes doplnili ještě Němci, Britové a Argentinci.</b>
      </p>
      <p>Srbsko se v přímém souboji o čtvrtfinále utkalo s loňským finalistou Francií a začalo velmi slibně. <b>Filip Krajinovič</b> totiž přehrál 7-5 7-6(5) jednoho z nejlepších halářů současnosti <b>Jo-Wilfrieda Tsongu</b> a poslal Srby do vedení.</p>
      <p>Na jeho vítězství dle očekávání navázal <b>Novak Djokovič</b>. Týmová jednička a druhý hráč světa si bez ztráty servisu poradil 6-3 6-3 s <b>Benoitem Pairem</b>.</p>
      <p>Srbsko bude v zítřejším čtvrtfinále čelit Rusům, kteří mezi nejlepší osmičku postoupili ze druhého místa.</p>
      <p>Ve hře o prestižní trofej zůstali také Britové v čele s navrátilcem Andym Murraym. Bývalá světová jednička se po operaci kyčle vrátila do Davis Cupu po třech letech, a byť dnes do hry nezasáhla, s bratrem Jamiem i kolegy se radovali z vítězství 2-1 nad Kazachstánem.</p>
      <p>Ve čtvrtfinále jsou i Němci, kterým postup zajistil Philipp Kohlschreiber vítězstvím v úvodní dvouhře duelu s Chile nad Nicolásem Jarrym. Nejlepší tým skupiny C Německo narazí právě na Británii. Vítězný bod získal Jamie Murray v deblu s Nealem Skupským.</p>
      <p>Již nerozhodný stav po dvouhrách v duelu Británie s Kazachy dal jistotu postupu také Argentině jako druhému nejlepšímu týmu z druhých míst. Soupeřem Jihoameričanů budou domácí Španělé.</p>
      <p>Čtvrtfinále mají jisté také domácí Španělé v čele se světovou jedničkou Rafaelem Nadalem. Ty stejně jako Srbsko vyzve výběr postupující ze druhého místa, bude jím Argentina.</p>
      <p>Ti se ve vyřazovacích bojích budou muset obejít bez Roberta Bautisty, který tým opustil kvůli vážnému zdravotnímu stavu otce. Španělský svaz večer oznámil, že Bautistův otec zemřel. Pro play off by jej měl nahradit Feliciano López, nebo Pablo Carreňo.</p>
      <table>
        <tr>
          <th><b>• DAVIS CUP •</b><br/>Madrid, Španělsko, tv. povrch / hala<br/>čtvrteční výsledky (21. 11. 2019)</th>
        </tr>
        <tr>
          <td>
            <i>Skupina A</i>
          </td>
        </tr>
        <tr>
          <td>
            <b>Srbsko - Francie 3-0</b>
          </td>
        </tr>
        <tr>
          <td>Krajinovič - Tsonga 7-5 7-6(5) ... <b>1-0</b></td>
        </tr>
        <tr>
          <td>Djokovič - Paire 6-3 6-3 ... <b>2-0</b></td>
        </tr>
        <tr>
          <td>Herbert/Mahut - Tipsarevič/Troicki 6-4 6-4 ... <b>3-0</b></td>
        </tr>
        <tr>
          <td/>
        </tr>
        <tr>
          <td>
            <i>skupina C</i>
          </td>
        </tr>
        <tr>
          <td>
            <b>Německo - Chile 2-1</b>
          </td>
        </tr>
        <tr>
          <td>Kohlschreiber - Jarry 6-4 6-3 ... <b>1-0</b></td>
        </tr>
        <tr>
          <td>Struff - Garín 7-6(3) 6-7(7) 6-7(8) ... <b>1-1</b></td>
        </tr>
        <tr>
          <td>Krawietz/Mies - Tabilo/Barrios 7-6(3) 6-3 ... <b>2-1</b></td>
        </tr>
        <tr>
          <td/>
        </tr>
        <tr>
          <td>
            <i>Skupina E</i>
          </td>
        </tr>
        <tr>
          <td>
            <b>Velká Británie - Kazachstán 2-1</b>
          </td>
        </tr>
        <tr>
          <td>Edmund - Kukuškin 6-3 6-3 ... <b>1-0</b></td>
        </tr>
        <tr>
          <td>Evans - Bublik 7-5 4-6 1-6 ... <b>1-1</b></td>
        </tr>
        <tr>
          <td>J. Murray/N. Skupski - Bublik/Kukuškin 6-1 6-4 ... <b>2-1</b></td>
        </tr>
        <tr>
          <td/>
        </tr>
        <tr>
          <td>
            <a href="https://www.daviscupfinals.com/results/A">Pořadí skupin</a>
          </td>
        </tr>
        <tr>
          <td>
            <a href="https://www.daviscupfinals.com/results/Knockout">Čtvrtfinálový pavouk</a>
          </td>
        </tr>
      </table>
    </article>
  </body>
</html>