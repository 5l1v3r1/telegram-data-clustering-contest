<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanostratv.it/2019/11/greys-anatomy-kevin-mckidd-su-cristina-e-owen-mi-piacerebbe-che/"/>
    <meta property="og:site_name" content="LaNostraTv"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Grey’s Anatomy, Kevin Mckidd su Cristina e Owen: “Mi piacerebbe che…”"/>
    <meta property="og:description" content="Grey's Anatomy 16: Kevin Mckidd fa una rivelazione su Cristina e Owen Da quando Sandra Oh ha deciso di abbandonare il set di Grey's Anatomy, i fan della"/>
  </head>
  <body>
    <article>
      <h1>Grey’s Anatomy, Kevin Mckidd su Cristina e Owen: “Mi piacerebbe che…”</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.lanostratv.it/author/claudiaciavarella/" target="_blank">Claudia Ciavarella</a></address>
      <figure>
        <img src="https://i1.wp.com/www.lanostratv.it/wp-content/uploads/2019/09/foto_owen_cristina.jpg"/>
      </figure>
      <h3>Grey’s Anatomy 16: Kevin Mckidd fa una rivelazione su Cristina e Owen</h3>
      <p>Da quando <b>Sandra Oh</b> ha deciso di abbandonare il set di <b>Grey’s Anatomy</b>, i fan della cinica e talentuosa <b>Cristina Yang</b> non hanno mai smesso di sperare in un suo possibile ritorno. Orfani della loro beniamina, i telespettatori hanno quindi accolto con stupore e nostalgia quanto avvenuto nel corso del <b>350° episodio</b>. Inaspettatamente, durante l’udienza che ha riabilitato<b> Meredith Grey</b> all’esercizio della professione medica,<b> Alex Karev</b> ha letto una commovente dichiarazione della <b>Yang</b> tramite la quale la dottoressa ha espresso tutta la sua vicinanza all’amica di sempre. Un segno evidente che le due donne sono rimaste in contatto. Ma cosa ne è stato del rapporto tra Cristina e il suo ex marito <b>Owen Hunt</b>? Sull’argomento è intervenuto <b>Kevin Mckidd</b> che impegnato nella promozione della 16×09 ha così risposto:</p>
      <blockquote>Mi piacerebbe che Owen avesse dei contatti con Cristina, ad esempio tramite SMS, come avviene con Meredith e i suoi figli.</blockquote>
      <h3>Anticipazioni Grey’s Anatomy 16: Il futuro di Owen Hunt e Teddy Altman</h3>
      <p>A ben vedere non è la prima volta che l’interprete del <b>Maggiore Hunt</b> si lascia andare a dichiarazioni di stima e affetto nei confronti della sua ex co-star. Con <b>Sandra Oh</b> l’attore ha sempre mantenuto un ottimo rapporto di amicizia anche dopo la fine della lovestory che legava i due personaggi. E’ anche per questo che <b>Kevin McKidd</b> ha giocosamente minacciato di chiamare la <b>Oh</b> per suggerirle di “mandare qualche messaggio ad<b> Owen</b>“.<br/>Archiviato il capitolo <b>Cristina Yang</b>, l’attore si è quindi focalizzato sulla nuova storyline che ha coinvolto il suo personaggio nel corso della sedicesima stagione di <b>Grey’s Anatomy</b>. Attualmente impegnato con <b>Teddy Altman</b>, il chirurgo d’urgenza ha finalmente coronato il suo sogno: diventare padre. Ma come si evolverà il rapporto tra i due ex amici adesso che finalmente si sono dichiarati reciprocamente amore? A questa domanda lo stesso <b>Kevin McKidd</b> non ha fornito una risposta precisa:</p>
      <blockquote>I fan vorrebbero che tutto procedesse sempre bene per le coppie, ma se così fosse la serie diventerebbe presto noiosa. Se potessi decidere vorrei che si divertissero e che fosse esplorata la loro esperienza come genitori.</blockquote>
      <h3>Grey’s Anatomy 16×09: Kevin Mckidd dirigerà l’ultimo episodio dell’anno</h3>
      <p>Infine <b>Kevin McKidd </b>ha dedicato un pensiero speciale alla creatrice della serie <b>Shonda Rhimes</b>. L’attore ha infatti dichiarato che durante i primi mesi trascorsi sul set, l’incertezza circa la buona riuscita del suo personaggio non riusciva ad abbandonarlo. Un’idea che lo ha accompagnato per molto tempo, fin quando la<b> Rhimes</b> non lo ha rassicurato affidandogli un ruolo di primo piano. Dopo dieci anni e ben dodici stagioni da quel momento, <b>Owen Hunt</b> continua ad appassionare il pubblico nonostante le mille contraddizioni, spesso, non apprezzate dallo stesso <b>Mckkid</b>. Un successo senza precedenti che lo ha portato, nel corso delle ultime stagioni, ad intraprendere anche l’attività di regista. L’ultima puntata diretta dall’attore sarà proprio il <b>mid-season finale</b> in onda giovedì 21 novembre. <a href="https://www.lanostratv.it/2019/11/anticipazioni-greys-anatomy-16x09-in-arrivo-un-finale-shock/"><b>Una puntata shock</b></a> che introdurrà un clamoroso cliffhanger di cui Kevin sembra essere molto fiero.</p>
    </article>
  </body>
</html>