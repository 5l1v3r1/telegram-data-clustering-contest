<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3774156,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="אנרגיה חלופית: המלצות לשעות של פנאי"/>
    <meta property="og:description" content="להתפעל מיצירות בהשראת הבאוהאוס, סרטים ב־10 שקלים בכל בתי הקולנוע, להתגלגל מהסטנד־אפ של סת' מאיירס, בית קפה חדש בנו צדק ופסטיבל &quot;פרינט סקרין&quot; בחולון"/>
  </head>
  <body>
    <article>
      <h1>אנרגיה חלופית: המלצות לשעות של פנאי</h1>
      <h2>להתפעל מיצירות בהשראת הבאוהאוס, סרטים ב־10 שקלים בכל בתי הקולנוע, להתגלגל מהסטנד־אפ של סת' מאיירס, בית קפה חדש בנו צדק ופסטיבל "פרינט סקרין" בחולון</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">כתבי כלכליסט</a></address>
      <p>
        <b>פסטיבל</b>
      </p>
      <p>
        <b>לחקור את הקשר בין אמנות ומדע</b>
      </p>
      <figure>
        <img src="https://images1.calcalist.co.il/PicServer3/2019/11/20/948832/CAL166817L.jpg"/>
        <figcaption>דיוקנאות של דיואי־האגבורג. דנ”א שנאסף ברחוב</figcaption>
      </figure>
      <p>במסגרת פסטיבל "פרינט סקרין" שמתקיים בימים אלה במרכז לאמנות דיגיטלית בחולון תשוחח הערב (19:30) האמנית האמריקאית הת’ר דיואי־האגבורג על עבודותיה המרתקות העוסקות בדנ”א, אנונימיות ומעקב. אחת העבודות המפורסמות ביותר שלה היא סדרה של פסלי דיוקן שמבוססים על ניתוח דנ”א שלקחה מדברים שאספה ברחוב – שיער, בדלי סיגריות ומסטיקים לעוסים. לפני, במקביל ואחרי יתקיימו עוד שלל אירועים תחת נושא הפסטיבל השנה, “Unseen – הבלתי נראה”, שישלבו אמנים ויוצרים מישראל ומרחבי העולם.</p>
      <p>
        <b>רעות ברנע</b>
      </p>
      <p>
        <b>אוכל</b>
      </p>
      <p>
        <b>להתענג על קפה איכותי</b>
      </p>
      <figure>
        <img src="https://images1.calcalist.co.il/PicServer3/2019/11/20/948828/CAL166813L.jpg"/>
        <figcaption>צילום: עמית זאנטקרן</figcaption>
      </figure>
      <p>בקצה נווה צדק, ברחוב יצחק אלחנן, נפתח בשבוע שעבר HOC - House Of Cofee, בית קפה חדש, שקט ונעים. מאחוריו עומדים אמיר ושירז רייפר, בני זוג שחזרו משנים של הסתובבויות בעולם שבהן גם למדו לעומק את נושא הקפה. הבלנדים של HOC הם כאלה שהם רוקחים בעצמם, על בסיס קפה איכותי. לצדו יש גם חליטות מאצ’ה שהם מביאים בעצמם מקיוטו, ותפריט מינימליסטי מהודק שכולל חמישה כריכים (למשל, מקושקשת על בריוש) וחמישה סוגי סלטים (כמו סלט ירוק עם גבינת בושה ותאנים). את המאפים הם מביאים מ־FIKA, המאפייה השבדית הנהדרת ברחוב דיזנגוף, ומ”פיס אוף נייטשר”.</p>
      <p>
        <b>רעות ברנע</b>
      </p>
      <p> </p>
      <p> </p>
      <p>
        <b>טלוויזיה</b>
      </p>
      <p>
        <b>להתגלגל מהסטנד־אפ של סת' מאיירס</b>
      </p>
      <figure>
        <img src="https://images1.calcalist.co.il/PicServer3/2019/11/20/948814/1NL.jpg"/>
        <figcaption>סת' מאיירס <br/>צילום: Netflix</figcaption>
      </figure>
      <p>סת’ מאיירס הוא אחד ממנחי תוכניות הלייט נייט הסאטיריים החריפים והמצחיקים שעם המונולוגים שלהם, והניתוחים הפוליטיים שלהם, אני פותחת את הבוקר ביוטיוב. “מבט מקרוב” הוא קטע קבוע שבו הוא מנתח את האירועים הפוליטיים של היום שחלף, והוא עושה זאת בחדות חותכת ומשעשעת. אבל הסטנד־אפ החדש שלו שעלה החודש בנטפליקס, “תינוק בלובי”, מציג פן אחר שלו - האישי והמשפחתי. לפעמים נדמה שדברים מטורפים קורים לאלה שיודעים לספר אותם כחלק מסדר קוסמי עולמי, אחרת אי אפשר להסביר את הלידה של ילדו השני. אני לא בעניין לעשות ספוילרים, רק אומר ששם המופע שלו קשור לעניין זה, ואת השאר צריך לראות לבד.</p>
      <p>
        <b>רותה קופפר</b>
      </p>
      <p> </p>
      <p>
        <b>קולנוע</b>
      </p>
      <p>
        <b>לצפות ביצירות מופת ב־10 שקלים</b>
      </p>
      <figure>
        <img src="https://images1.calcalist.co.il/PicServer3/2019/11/20/948830/CAL166740L.jpg"/>
        <figcaption>הסרט ג'וקר <br/>צילום: © Warner Bros. Ent. All Rights Reserved.</figcaption>
      </figure>
      <p>יום הקולנוע מתקיים היום, אז עזבו הכל ורוצו לראות סרטים ב־10 שקלים בכל בתי הקולנוע. בעלי בתי הקולנוע מצפים ל־250 אלף צופים, פי שניים מהצפי של יום הקולנוע הישראלי, שמתקיים בספטמבר. זה לא מקרי שיום הקולנוע הבינלאומי מתקיים בנובמבר - להיטי הקיץ כבר ירדו ולהיטי החורף עוד לא עלו. זהו, לפיכך, יום מכירת החיסול לסרטי עונת הביניים. ובכל זאת, זו הזדמנות להשלים צפייה בסרטים שאולי החמצתם: “ג’וקר” או “פורד נגד פרארי”, למשל. שני סרטים הוליוודיים מסחריים משובחים שבוודאי יגיעו גם לאוסקרים. אל תחמיצו את “בשורות טובות” הישראלי, הסרט הכי מצחיק ומרגש עכשיו בקולנוע. וב־10 שקלים אתם מוזמנים לנסות גם את סרט המלחמה המיושן “הקרב על מידוויי” ואת המלודרמה הקיטשית “חיים שלי”. שניהם שווים בדיוק 10 שקלים.</p>
      <p>
        <b>יאיר רוה</b>
      </p>
      <p> </p>
      <p>
        <b>תערוכה</b>
      </p>
      <p>
        <b>להתפעל מיצירות בהשראת הבאוהאוס</b>
      </p>
      <figure>
        <img src="https://images1.calcalist.co.il/PicServer3/2019/11/20/948826/CAL166737L.jpg"/>
        <figcaption>שטיח שארגה נעמה בן משה <br/>צילום: נעמה בן משה</figcaption>
      </figure>
      <p>שלל אירועים חוגגים השנה את יובל המאה של תנועת הבאוהאוס, ונדמה שכל מה שקשור בה כבר דובר ונאמר. אבל שווה בכל זאת להציץ בתערוכה Bauscape בבית האדריכל, שעוסקת בהשפעה של התנועה לא רק על בנייני העיר אלא גם על הנוף הכללי שלה. התערוכה שנפתחת מחר בגלריית בית האדריכל ביפו היא חלק משבוע האיור, אבל האוצרות לימור יוסיפון גולדמן ודנה גורדון איגדו חמישה יוצרים שהעבודות שלהם נעות בין איור לצילום, אריגה, קרמיקה ואנימציה. אחת מהם היא מעצבת הטקסטיל נעמה בן משה, שפריטי הטקסטיל המאוירים והצבעוניים שלה מקסימים אותי במיוחד. היא מציגה שטיח שארגה המתאר את שכבות הנוף של פארק צ׳ארלס קלור באמצעות משטחי צמר וצבע מרהיבים. ״העבודה מראה את הגלגולים וההשתנות של האזור, משכונת מנשייה דרך ההריסות ועד לפארק״, אומרת בן משה.</p>
      <p>
        <b>יונת נחמני</b>
      </p>
    </article>
  </body>
</html>