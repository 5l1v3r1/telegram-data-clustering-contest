<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/viitoarea-generatie-opel-corsa-ar-putea-avea-doar-versiune-electrica-94875.html"/>
    <meta property="og:site_name" content="Automarket"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Viitoarea generație Opel Corsa ar putea avea doar versiune electrică: &quot;Până în 2025, nimeni nu va mai produce motoare diesel și pe benzină&quot;"/>
    <meta property="og:description" content="Viitoarea generație a hatchback-ului Opel Corsa ar putea fi disponibilă doar în versiune electrică, pe măsură ce constructorii vor renunța la motoarele diesel și pe benzină până în 2025, potrivit oficialilor mărcii."/>
  </head>
  <body>
    <article>
      <h1>Viitoarea generație Opel Corsa ar putea avea doar versiune electrică: "Până în 2025, nimeni nu va mai produce motoare diesel și pe benzină"</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Daniel Popescu</a></address>
      <p>Viitoarea generație a hatchback-ului Opel Corsa ar putea fi disponibilă doar în versiune electrică, pe măsură ce constructorii vor renunța la motoarele diesel și pe benzină până în 2025, potrivit oficialilor mărcii.</p>
      <p><a href="https://www.automarket.ro/masini-noi/opel/">Opel</a> a adoptat o strategie inedită pentru lansarea oficială a noii generații a hatchback-ului subcompact Corsa din acest an.</p>
      <p>Mai întâi, constructorul german a prezentat <a href="https://www.automarket.ro/stiri/opel-corsa-e-porneste-de-la-29600-de-euro-pe-piata-din-romania-livrarile-92201.html">versiunea electrică Corsa-e</a> înainte de a dezvălui versiunile tradiționale cu <a href="https://www.automarket.ro/stiri/opel-prezinta-versiunile-diesel-si-benzina-ale-noii-generatii-corsa-92195.html">motoare cu combustie internă</a>. Strategia nu a fost aleasă întâmplător, mai ales că oficialii Opel susțin că viitoarea generație, care va apărea cel mai probabil după anul 2025, va avea doar versiune electrică.</p>
      <p><i><b>"Prin intermediul electrificării, mașinile de oraș și cele subcompacte vor deveni și mai relevante. Viitoarele generații, inclusiv Corsa, vor fi doar electrice"</b></i>, afirmă Stephan Norman, șeful Opel pentru piața din Marea Britanie.</p>
      <p>Declarațiile sale vin în contextul în care noile norme de poluare care vor intra în vigoare în 2021 vor pune presiuni pe constructori să facă schimbări majore. Adaptarea motoarelor cu combustie internă la noile norme de poluare va genera costuri semnificative, care ar urma să se transfere în prețul final solicitat clienților.</p>
      <p>Alternativa este reprezentată de lansarea modelelor din aceste segmente doar în versiuni <a href="https://www.automarket.ro/stiri/masina-electrica-85611.html">electrice</a>, ceea ce explică și afirmațiile oficialilor Opel. De altfel, Norman anticipează că, după anul 2025, constructorii auto vor renunța la dezvoltarea de motoare <a href="https://www.automarket.ro/stiri/aprindere-prin-comprimare-86323.html">diesel</a> și pe benzină.</p>
      <p><i><b>"Va exista un punct critic (n.r - legat de infrastrutura de încărcare). Când se va lua o decizie în această privință se va întâmpla incredibil de repede. În 2025, niciun constructor nu va mai face motoare <a href="https://www.automarket.ro/stiri/aprindere-prin-comprimare-86323.html">diesel</a> sau pe benzină"</b></i>, a adăugat Norman.</p>
      <p>Volvo a anunțat recent că anticipează <a href="https://www.automarket.ro/stiri/volvo-va-lansa-in-luna-iunie-ultima-generatie-de-motoare-diesel-probabil-ca-in-5-ani-nu-vom-mai-oferi-modele-diesel-90367.html">dispariția motoarelor </a><a href="https://www.automarket.ro/stiri/aprindere-prin-comprimare-86323.html">diesel</a> din gama sa într-un interval de 5 sau 6 ani, care coincide astfel cu predicția celor de la Opel.</p>
      <p>Via <a href="https://www.autocar.co.uk/car-news/new-cars/next-gen-corsa-will-be-all-electric-says-vauxhall-boss">Autocar</a></p>
    </article>
  </body>
</html>