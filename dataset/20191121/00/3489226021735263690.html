<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/einai-arketa-30-lepta-proponhshs-thn-hmera-gia-na-eisai-ygihs"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Είναι αρκετά 30 λεπτά προπόνησης την ημέρα για να είσαι υγιής;"/>
    <meta property="og:description" content="Οι περισσότεροι άνθρωποι, λόγω ελλείψης χρόνου, αναζητούν μια ελάχιστη ποσότητα φυσικής δραστηριότητας και μια σύντομη σε χρόνο δραστηριότητα που να συμβάλλει πρωτίστως στη διατήρηση ή και μείωση των κιλών τους και συνάμα να παρέχει και τα επακόλουθα οφέλη στην υγεία τους."/>
  </head>
  <body>
    <article>
      <h1>Είναι αρκετά 30 λεπτά προπόνησης την ημέρα για να είσαι υγιής;</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Οι περισσότεροι άνθρωποι, λόγω ελλείψης χρόνου, αναζητούν μια ελάχιστη ποσότητα φυσικής δραστηριότητας και μια σύντομη σε χρόνο δραστηριότητα που να συμβάλλει πρωτίστως στη διατήρηση ή και μείωση των κιλών τους και συνάμα να παρέχει και τα επακόλουθα οφέλη στην υγεία τους.</h4>
      <p>
        <b>Ποια είναι η ελάχιστη γυμναστική που μπορούμε να κάνουμε;</b>
      </p>
      <p>Μερικές τακτικές που μπορείς να εφαρμόσεις αρχικά στην καθημερινότητα σου είναι οι μετακινήσεις με ποδήλατο και τα πόδια, για όσους ζουν σε μικρές πόλεις ή το παρκάρισμα του αυτοκινήτου λίγο πιο μακριά από την δουλειά.</p>
      <p>Καθώς όμως η τεχνολογία έχει κάνει προόδους τα τελευταία χρόνια έχουν κάνει την εμφάνιση τους διάφορα μηχανήματα παθητικής γυμναστικής όπου με ελάχιστη συμμετοχή του ατόμου εκτελώντας ενεργητικά μια άσκηση καταφέρνει να γυμνάσει βασικές μυϊκές ομάδες. Συνήθως μια τέτοια συνεδρία διαρκεί 20-25 λεπτά.</p>
      <p>Από την άλλη, με παραδοσιακούς τρόπους εκγύμνασης, χρονικά η ελάχιστη ποσότητα που μπορεί να διαθέσει κάποιος από την καθημερινότητα του για να κάνει γυμναστική είναι τα 30’ λεπτά. Ενώ αυτό μπορεί να διασπαστεί σε δύο 15λεπτα μέσα στην ημέρα. Ενώ το ελάχιστο που μπορεί να κάνει κάποιος και όχι από πλευράς ποσότητας αλλά από την άποψη γυμναστικής, χωρίς να κουράζεται να καταπιάνεται με δύσκολες ασκήσεις και χωρίς να πηγαινοέρχεται στα γυμναστήρια, είναι το περπάτημα. Μόδα των τελευταίων ετών, χωρίς οικονομική επιβάρυνση, ανεξαρτήτου ωραρίου αποτελεί μια από τις καλύτερες γυμναστικές που μπορεί να συμβάλλει στο να σε διατηρήσει στα κιλά σου.</p>
      <p>Ο Παγκόσμιος Οργανισμός Υγείας συνιστά ότι τα άτομα ηλικίας 18-64 ετών πρέπει να κάνουν 150 λεπτά την εβδομάδα μέτριας έντασης αερόβια δραστηριότητα ή 75 λεπτά υψηλής έντασης αερόβια άσκηση ή έναν ισοδύναμο συνδυασμό μέτριας προς έντονης δραστηριότητας</p>
      <p>Μπορείτε να βάλετε στόχο να παρακολουθείτε 3 50λεπτες/βδομάδα προπονήσεις σε κάποιο κοντινό σας γυμναστήριο καλύπτοντας τις κατευθυντήριες οδηγίες που συνιστά ο παγκόσμιος οργανισμός για τα 150 λεπτά μέτριας έντασης.</p>
      <p>Η ποσότητα της φυσικής δραστηριότητας σχετίζεται με την συχνότητα. Όσο πιο ελάχιστη είναι η συχνότητα της κίνησης/φυσικής δραστηριότητας τόσο μειώνονται τα οφέλη που παρέχει αυτή και συνάμα με μια καθιστική ζωή οδηγούν στην αύξηση του βάρους.</p>
      <p>Σύμφωνα με τον Παγκόσμιο Οργανισμό Υγείας, η φυσική αδράνεια έχει αναγνωριστεί ως ο τέταρτος παράγοντας παράγοντας κινδύνου για την παγκόσμια θνησιμότητα (6% των θανάτων παγκοσμίως)</p>
      <p>Έτσι οι παραπάνω πρακτικές αποτελούν «λύσεις» είτε από την πλευρά εξοικονόμησης χρόνου είτε από οικονομικής φύσεως και παράλληλα ανταποκρίνονται στην συνολική ποσότητα των 150 λεπτών.</p>
      <p>Ο όρος φυσική δραστηριότητα περιλαμβάνει όχι μόνο την σωματική άσκηση που γίνεται σε κάποιο γυμναστήριο αλλά οποιαδήποτε κίνηση και δραστηριότητα που κρατάει ενεργούς τους μυς. Επομένως άλλες πρακτικές αποτελούν η ενασχόληση με δουλειές του σπιτιού /τον κήπο που μπορείς την ώρα να κάψεις 100+ θερμίδες και μη ξεχνάς και την αξία της κίνησης μέσα στην πόλη με το ποδήλατο. Πάντα όμως με προσοχή!</p>
      <h3>Είναι αρκετά 30 λεπτά;</h3>
      <p>Όπως προαναφέρθηκε η ελάχιστη ποσότητα σε χρόνο που μπορεί να αφιερώσει κάποιος για την εκγύμναση του είναι τα 30 λεπτά. Υπάρχουν μάλιστα αρκετά προγράμματα πχ κυκλικές προπονήσεις που μέσα σε 30 το πολύ 35 λεπτά σου προσφέρουν μια ολοκληρωμένη προπόνηση. Ενώ σε αρκετές μεγάλες αλυσίδες γυμναστηρίων υπάρχουν προγράμματα των 30 λεπτών τα οποία μπορείς να παρακολουθήσεις και να σου αποδώσουν, αν είναι καταλλήλως σχεδιασμένα, και τα επιθυμητά αποτελέσματα! Συνήθως πολλά από αυτά τα προγράμματα σχεδιάζονται για να απευθυνθούν σε ένα κοινό το οποίο δεν διαθέτει χρόνο.</p>
      <p>Οι περισσότερες απ αυτές είναι έτσι σχεδιασμένες για να προπονούν τόσο μυϊκές ομάδες όσο και να ανεβάζουν τους παλμούς της καρδιάς ώστε να γίνεται και αερόβιο κομμάτι. Έτσι μέσα από αυτά τα προγράμματα μπορείς να κάνεις και μυϊκή ενδυνάμωση και αερόβια προπόνηση. Σε μια συχνότητα 5 φορές την εβδομάδα από ένα 30λεπτο.</p>
      <p>Όμως ο καθένας ανεξαρτήτου αιθουσών γυμναστηρίων, μπορεί να κάνει 30 λεπτά την ημέρα ζωηρό περπάτημα, τρέξιμο, ποδήλατο ή ακόμα και ένα σχοινάκι στο σπίτι. Η μέτρια προς έντονη αερόβια φυσική δραστηριότητα θα συμβάλλει στην βελτίωση του καρδιαγγειακού και καρδιοαναπνευστικού συστήματος αλλά και στη μείωση του σωματικού λίπους.</p>
      <h3>Να γυμναζόμαστε κάθε μέρα;</h3>
      <p>Η ένταξη καθημερινής γυμναστικής αν στο επιτρέπουν τόσο οι συνθήκες εργασίας σου όσο και η γενικότερη καθημερινότητα σου είναι ότι καλύτερο μπορείς να κάνεις.</p>
      <p>Παρακάτω παρατίθενται οι συστάσεις του Παγκόσμιου Οργανισμού Υγείας για την σωματική δραστηριότητα ανάλογα την ηλικία σου.</p>
      <h3>Συστάσεις του Παγκόσμιου Οργανισμού Υγείας για την σωματική δραστηριότητα για τις ηλικιακές ομάδες 18-64 ετών είναι οι εξής:</h3>
      <ul>
        <li>Ενήλικες ηλικίας 18-64 ετών πρέπει να κάνουν 150 λεπτά μέτριας έντασης αερόβια σωματική δραστηριότητα κατά τη διάρκεια της εβδομάδας ή 75 λεπτά έντονης μορφής αερόβια φυσική δραστηριότητα ή συνδυασμό μέτριας προς έντονης έντασης.</li>
        <li>Η αερόβια δραστηριότητα πρέπει να διεξάγεται σε περιόδους τουλάχιστον 10 λεπτών.</li>
        <li>Για πρόσθετα οφέλη στην υγεία, οι ενήλικες πρέπει να αυξήσουν την μέτρια δραστηριότητα τους σε 300 λεπτά την εβδομάδα.</li>
        <li>Οι δραστηριότητες για ενίσχυση των σημαντικών μυϊκών ομάδων πρέπει να γίνονται σε συχνότητα 2 ή περισσότερες μέρες την εβδομάδα</li>
      </ul>
      <h3>Για τις υπόλοιπες ηλικιακές ομάδες:</h3>
      <p>Ηλικίες από 5-17 ετών η σωματική άσκηση πρέπει να περιλαμβάνει παιχνίδι, ενασχόληση με τον αθλητισμό, παιχνίδια αναψυχής, προγραμματισμένες δραστηριότητες με την συμμετοχή ολόκληρης της οικογένειας και φυσικά η άσκηση στα πλαίσια του σχολικού προγράμματος.</p>
      <p>Τα παιδιά αυτής της ηλικίας πρέπει να συγκεντρώνουν καθημερινά τουλάχιστον 60 λεπτά μέτριας προς έντονης σωματικής δραστηριότητας, ενώ να σημειωθεί ότι η σωματική δραστηριότητα που υπερβαίνει τα 60 λεπτά παρέχει πρόσθετα οφέλη για την υγεία</p>
      <p>Το μεγαλύτερο μέρος των δραστηριοτήτων πρέπει να είναι αερόβιο ενώ οι δραστηριότητες για ενίσχυση των μυών και των οστών πρέπει να γίνονται τουλάχιστον 3 φορές την βδομάδα.</p>
      <p>Για ηλικίες από 65 και πάνω η σωματική δραστηριότητα πρέπει να περιλαμβάνει περπάτημα, ποδηλασία, δουλειές του σπιτιού. Οι ενήλικες αυτής της ηλικίας πρέπει να κάνουν:</p>
      <ul>
        <li>Tουλάχιστον 150 λεπτά μέτριας έντασης αερόβια σωματική δραστηριότητα ή 75 λεπτά έντονης έντασης αερόβια σωματική δραστηριότητα ή έναν ισοδύναμο συνδυασμό μέτριας προς έντονης έντασης δραστηριότητα.</li>
        <li>Η αερόβια δραστηριότητα να διεξάγεται σε περιόδους τουλάχιστον 10 λεπτών.</li>
        <li>Για επιπρόσθετα οφέλη για την υγεία συνίσταται η αύξηση της μέτριας έντασης αερόβιας δραστηριότητας στα 300 λεπτά την εβδομάδα.</li>
        <li>Όσοι ενήλικες αυτής της ηλικίας αντιμετωπίζουν προβλήματα με την κινητικότητα τους πρέπει να παρακολουθούν προγράμματα που θα τους βοηθήσουν στην βελτίωση της ισορροπίας τους και που θα μειώνουν τον κίνδυνο πτώσεων σε συχνότητα τουλάχιστον 3 φορές/βδομάδα.</li>
        <li>Οι δραστηριότητες για την ενίσχυση των μυϊκών ομάδων πρέπει να γίνονται 2 ή και περισσότερες φορές την βδομάδα</li>
        <li>Ενώ τέλος αν οι ενήλικες αυτής της ηλικίας και πάνω λόγω της κατάστασης της υγείας τους δεν μπορούν να ακολουθήσουν αυτούς τους κανονισμούς τότε πρέπει να εκτελούν σωματική δραστηριότητα ποσότητας ίσης με αυτής που επιτρέπουν οι συνθήκες.</li>
      </ul>
      <h3>Ποιο το ελάχιστο γυμναστικής για να μείνουμε σε φόρμα (υγιείς);</h3>
      <p>Το ελάχιστον για να διατηρηθεί κάποιος σε φόρμα, είναι είτε η ένταξη 30 λεπτών μέτριας προς έντονης σωματικής δραστηριότητας την ημέρα, είτε η επιλογή παρακολούθησης προγραμμάτων 3 φορές/βδομάδα σε ένα γυμναστήριο. Επίσης μπορείς να σπάσεις το 30λεπτο σου σε <a href="https://runnfun.gr/ti-proponisi-kanoyn-oi-koryfaioi-gymnastes-otan-echoyn-mono-15-lepta/">δυο 15λεπτα</a> μέσα στη μέρα σου. Ενώ τα οφέλη για την υγεία μπορούν να προκύψουν από προγράμματα φυσικής δραστηριότητας μέτριας συνολικής επιβάρυνσης (πχ 30 λεπτά γρήγορου περπατήματος ή μαζέματος φύλλων στον κήπο, 15 λεπτά τρέξιμο) με τις περισσότερες μέρες την εβδομάδα, αν όχι όλες, να εκτελείς αυτές τις δραστηριότητες. Μέσω μιας μέτριας αύξησης της καθημερινής φυσικής δραστηριότητας, οι περισσότεροι πολίτες μπορούν να βελτιώσουν της υγεία τους και την ποιότητα ζωής τους.</p>
      <h3>Το καλύτερο είδος γυμναστικής, αν αποφεύγετε το γυμναστήριο</h3>
      <p>Γι αυτούς που αποφεύγουν την εκγύμναση σε κάποιο γυμναστήριο το καλύτερο που μπορούν να κάνουν είναι να εντάξουν στην καθημερινότητα τους το περπάτημα. Εύκολο, σχετικά οικονομικό αν δεν επενδύσεις σε κάποιο από τα σχετικά γκατζετάκια που κυκλοφορούν (πχ ηλεκτρονικό ρολόι) και χωρίς δέσμευση ωραρίου αφού επιλέγεις εσύ την ώρα που θα το κάνεις.</p>
      <p>Ολοκληρώνοντας κάθε μέρα μια διαδρομή 10.000 βημάτων μπορείτε να κάψετε περίπου 2000 με 3500 θερμίδες επιπλέον κάθε βδομάδα. Ενώ για ακόμη μεγαλύτερα αποτελέσματα μπορείτε να τα αυξήσετε. Ιδανικά είναι ο περίπατος σε κάποιον κοντινό λόφο, ή προγραμματισμένες διαδρομές με παρέες ή με κάποιον σύλλογο.</p>
      <p>Επίσης τρέξιμο ή ποδηλασία αποτελούν ιδανικές λύσεις. Ωστόσο απέφυγε να κάνεις τέτοιες δραστηριότητες κατά τις μεσημβρινές ώρες και επέλεξε να τις κάνεις αργά το απόγευμα. Προτίμησε τα αθλητικά υπαίθρια πάρκα για το τρέξιμο ή το περπάτημα σου, πολλά από αυτά διαθέτουν πλέον και υπαίθρια όργανα γυμναστικής (ποδήλατα, μηχανήματα για έλξεις ποδιών) ενώ διαθέτουν και γήπεδα μπάσκετ/τέννις.</p>
      <h3>Διαλειμματική άσκηση</h3>
      <p>Η <a href="https://runnfun.gr/dialeimmatiki-proponhsh-entos-stadiou-gia-na-spaseis-to-rekor-sou/">διαλειμματική</a> άσκηση είναι αποτελείται από μικρά διαστήματα υψηλής έντασης με εναλλασσόμενες περιόδους μεγαλύτερες χρονικά χαμηλότερης έντασης. Είναι ιδιαίτερα αποδοτική καθώς καις θερμίδες αλλά και λίπος. Αυτή η εναλλαγή στον ρυθμό της αερόβιας δραστηριότητας οδηγεί σε μεγαλύτερη κατανάλωση ενέργειας ενώ αξιοποιείται και το λίπος. Βοηθάει στο να χάσεις βάρος ενώ συγχρόνως διατηρείς και την μυϊκή σου μάζα. Έρευνες έχουν δείξει ότι ο συνδυασμός προπόνησης αντιστάσεων και διαλειμματικής προπόνησης υψηλής έντασης βοηθάει στην απώλεια κιλών, και όπως προαναφέρθηκε χάνονται κιλά λόγω του ότι καίγεται η λιπώδης μάζα.</p>
      <p>Αποτελεί ιδανική γυμναστική γιατί γυμνάζεσαι αποδοτικά μέσω των συνδυασμών διαφόρων ασκήσεων, γυμνάζεται στο φουλ η καρδιά και άμα ο προπονητής έχει φαντασία για το ασκησιολόγιο και τον βαθμό δυσκολίας του προγράμματος μπορεί να γίνει μια εξαιρετική προπόνηση!</p>
      <p>Φυσικά μην περιμένεις απώλεια βάρους μόνο από την γυμναστική, αν ο σκοπός σου είναι αυτός. Πάντα σε συνδυασμό με μια ισορροπημένη διατροφή.</p>
      <p>Διαβάστε επίσης:<a href="https://runnfun.gr/etsi-tha-kanete-tin-kalyteri-dynati-proponisi-otan-den-echete-chrono/"> Έτσι θα κάνετε την καλύτερη δυνατή προπόνηση όταν δεν έχετε χρόνο</a></p>
      <p>
        <b>
          <i>* Η Ιουλία Πρίγκου είναι απόφοιτη των ΤΕΦΑΑ του Πανεπιστημίου Θεσσαλίας με μεταπτυχιακή εξειδίκευση στον τομέα της διατροφής. Παράλληλα με την δραστηριοποίηση της συνεχίζει τις σπουδές της στο Τμήμα Διατροφής και Διαιτολογίας. Το άρθρο της δημοσιεύτηκε στο <a href="https://www.mednutrition.gr/portal/lifestyle/fitness/16478-elaxisti-fysiki-drastiriotita-ygiis?utm_source=newsletter_1501&amp;utm_medium=email&amp;utm_campaign=30">mednutrition.gr</a></i>
        </b>
      </p>
      <p>
        <b>Πηγή: </b>
        <a href="https://runnfun.gr/einai-arketa-30-lepta-proponisis-tin-imera-gia-na-eisai-ygiis/">runnfun.gr</a>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>