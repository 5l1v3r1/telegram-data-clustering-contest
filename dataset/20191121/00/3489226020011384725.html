<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/aythaireta-paratash-ews-30-ioynioy-gia-thn-taktopoihsh"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Αυθαίρετα: Παράταση έως 30 Ιουνίου για την τακτοποίηση"/>
    <meta property="og:description" content="«Σπεύσατε για νομιμοποίηση αυθαιρέτων!», φωνάζει η κυβέρνηση. Δίνεται παράταση, μέχρι 30 Ιουνίου 2020, για την προθεσμία τακτοποίησης όλων των αυθαίρετων κατασκευών. Παράλληλα, κρίσιμη παράμετρος θα είναι η απόκτηση ηλεκτρονικής ταυτότητας. Αυτό προβλέπει, μεταξύ άλλων, νομοθετική ρύθμιση που προωθούν ο υπουργός Οικονομικών Χρήστος Σταϊκούρας και ο υπουργός Περιβάλλοντος και Ενέργειας Κωστής Χατζηδάκης."/>
  </head>
  <body>
    <article>
      <h1>Αυθαίρετα: Παράταση έως 30 Ιουνίου για την τακτοποίηση</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Παναγιώτα Μπίτσικα</a></address>
      <h4>«Σπεύσατε για νομιμοποίηση αυθαιρέτων!», φωνάζει η κυβέρνηση. Δίνεται παράταση, μέχρι 30 Ιουνίου 2020, για την προθεσμία τακτοποίησης όλων των αυθαίρετων κατασκευών. Παράλληλα, κρίσιμη παράμετρος θα είναι η απόκτηση ηλεκτρονικής ταυτότητας. Αυτό προβλέπει, μεταξύ άλλων, νομοθετική ρύθμιση που προωθούν ο υπουργός Οικονομικών Χρήστος Σταϊκούρας και ο υπουργός Περιβάλλοντος και Ενέργειας Κωστής Χατζηδάκης.</h4>
      <p>Όμως, είναι αξιοσημείωτο ότι τίθεται ως τελική η προθεσμία του ερχόμενου Ιουνίου για «σοβαρές αυθαιρεσίες» , όπως τις χαρακτηρίζουν οι εισηγητές της, παραπέμποντας στις αυθαιρεσίες της κατηγορίας 5 των άρθρων 9 του νόμου 4178/2013 και 96 του νόμου 4495/2017.</p>
      <p>Για τις υπόλοιπες αυθαίρετες κατασκευές και αλλαγές χρήσης η τελική παράταση τοποθετείται στο τέλος Δεκεμβρίου 2025. Γι αυτές τις περιπτώσεις προβλέπεται ότι, από Ιούνιο 2020 έως 31 Δεκεμβρίου 2025, όσοι τακτοποιούν τα ακίνητά τους θα πρέπει να καταβάλλουν προσαυξημένο πρόστιμο. Προϋπόθεση για την ολοκλήρωση της διαδικασίας τακτοποίησης θα είναι η απόκτηση ηλεκτρονικής ταυτότητας.</p>
      <p>Όλα αυτά περιλαμβάνονται, μεταξύ άλλων, σε τροπολογία (Αρ. Τροπολογίας: 90/4 21.11.2019) η οποία κατατέθηκε πριν από λίγο στη Βουλή. Κι αυτό την ίδια ώρα που αναμένεται υπουργική απόφαση για ηλεκτρονικό μητρώο , όπου θα καταχωρίζονται όλα τα ακίνητα. </p>
      <p>
        <u>
          <b>Τι προβλέπει η τροπολογία για τα αυθαίρετα</b>
        </u>
      </p>
      <p><b>Για τα κτίρια με πολύ σοβαρές αυθαιρεσίες, κατηγορίας 5,</b> δεν θα δοθεί καμία άλλη παράταση, καθιστώντας την 30η Ιουνίου καταληκτική ημερομηνία τακτοποίησής τους. Οι πολύ σοβαρές αυθαιρεσίες αφορούν σε υπέρβαση τουλάχιστον κατά 40% στην κάλυψη και στη δόμηση ή καθ ‘ύψος πάνω από 20%.</p>
      <p><b>Για τα υπόλοιπα ακίνητα με αυθαιρεσίες, </b>μετά το πέρας της 30ης Ιουνίου, τίθεται σε λειτουργία η Ηλεκτρονική Ταυτότητα, η οποία και θα αποτελεί προϋπόθεση για τη διαδικασία ολοκλήρωσης της τακτοποίησης των αυθαιρέτων κατηγορίας από 1 έως 4. Οι ιδιοκτήτες τους δηλαδή, θα μπορούν να τα τακτοποιούν και μετά τις 30 Ιουνίου με καταληκτική ημερομηνία την 31η Ιανουαρίου του 2025, καταβάλλοντας όμως προσαυξημένα ποσά τακτοποίησης κατά 20% για το πρώτο έτος καθυστέρησης και επιπλέον 5% για κάθε έναν χρόνο καθυστέρησης.</p>
      <p>Η τακτοποίηση θεωρείται ολοκληρωμένη μόνον όταν ο ιδιοκτήτης του ακινήτου έχει ολοκληρώσει την ηλεκτρονική ταυτότητα της ιδιοκτησίας του, δηλαδή η μη έκδοση της ηλεκτρονικής ταυτότητας θα ισοδυναμεί με μη τακτοποίηση της αυθαιρεσίας. Επομένως, για την μεταβίβαση του ακινήτου του, προϋπόθεση η τακτοποίηση και η έκδοση ηλεκτρονικής ταυτότητας.</p>
      <p>Για να διευκολυνθεί η έκδοση ηλεκτρονικής ταυτότητας για όσο το δυνατόν περισσότερες ιδιοκτησίες (διαμερίσματα, γραφεία κ.ο.κ), η ρύθμιση καθιερώνει και την ηλεκτρονική ταυτότητα για αυτοτελείς διηρημένες ιδιοκτησίες.</p>
      <p>Σε περιπτώσεις αυθαιρεσιών σε κοινόχρηστους χώρους οικοδομών διακρίνονται δύο περιπτώσεις:</p>
      <p>1) η περίπτωση ιδιοχρησίας της αυθαίρετης κατασκευής ή της αυθαίρετης αλλαγής χρήσης, όπου υπόχρεος για την τακτοποίηση και την καταβολή του ειδικού ενιαίου προστίμου είναι ο ιδιοκτήτης που ιδιοχρησιμοποιεί την αυθαίρετη κατασκευή και</p>
      <p>2) η περίπτωση όπου γίνεται κοινή χρήση του κοινόχρηστου χώρου, στον οποίον ευρίσκεται η αυθαίρετη κατασκευή ή αλλαγή χρήσης, η οποία θα ρυθμισθεί στο επόμενο διάστημα με υπουργική απόφαση.</p>
      <p>Καθορίζεται τι περιλαμβάνει η Ηλεκτρονική Ταυτότητα Αυτοτελούς Διηρημένης Ιδιοκτησίας. Συγκεκριμένα περιλαμβάνει τα εξής:</p>
      <p>το στέλεχος της οικοδομικής άδειας του κτιρίου εντός του οποίου ευρίσκεται η διηρημένη ιδιοκτησία, με τις αναθεωρήσεις της,</p>
      <p>τα σχέδια που συνοδεύουν την οικοδομική άδεια,</p>
      <p>το πιστοποιητικό ενεργειακής απόδοσης της διηρημένης ιδιοκτησίας,</p>
      <p>το πιστοποιητικό ελέγχου κατασκευής, εφόσον έχει εκδοθεί,</p>
      <p>δηλώσεις υπαγωγής σε νόμους αναστολής επιβολής κυρώσεων επί αυθαιρέτων,</p>
      <p>τα σχέδια κατόψεων, τα οποία αποτυπώνουν τη διηρημένη ιδιοκτησία στην πραγματική της κατάσταση,</p>
      <p>το δελτίο δομικής τρωτότητας,</p>
      <p>τον πίνακα χιλιοστών και τη μελέτη κατανομής δαπανών του κτιρίου, εφ’ όσον απαιτούνται,</p>
      <p>το Πιστοποιητικό Πληρότητας της Ηλεκτρονικής Ταυτότητας της Αυτοτελούς Διηρημένης Ιδιοκτησίας.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>