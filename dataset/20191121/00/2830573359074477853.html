<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/formula-e/2019/11/21-63611908/formula_e_buemi_nissan_competitiva_con_il_nuovo_mgu/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Formula E: Buemi, Nissan competitiva con il nuovo MGU"/>
    <meta property="og:description" content="La Stagione 6 parte da Ad Diriyah con due ePrix tra venerdì e sabato. Folto il gruppo di costruttori impegnati in prima persona. Porsche punta a un debutto con Lotterer e Jani in zona punti, in casa Nissan Buemi determinato a continuare sull'onda dei risultati di fine Stagione 5"/>
  </head>
  <body>
    <article>
      <h1>Formula E: Buemi, Nissan competitiva con il nuovo MGU</h1>
      <h2>La Stagione 6 parte da Ad Diriyah con due ePrix tra venerdì e sabato. Folto il gruppo di costruttori impegnati in prima persona. Porsche punta a un debutto con Lotterer e Jani in zona punti, in casa Nissan Buemi determinato a continuare sull'onda dei risultati di fine Stagione 5</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Per un campionato di Formula 1 agli sgoccioli c’è una stagione di <b>Formula E</b> al cancelletto di partenza. Due<b> ePrix in Arabia Saudita</b>, scenario scoperto un anno fa quello di Ad Diriyah, segnano il via della Stagione 6 mai così folta di presente ufficiali in griglia.</p>
      <p>Mercedes e Porsche le new entry, DS Techeetah con entrambi i titoli da difendere, Audi Sport a lanciare l’assalto con una formazione piloti invariata e, ancora, BMW, Nissan, Jaguar, Mahindra, i cinesi di NIO, oltre ai privati di Geox Racing, Envision Virgin, Venturi.</p>
      <h3>ePrix con maggiore gestione energetica</h3>
      <p>Sarà un campionato di Formula E con alcune novità regolamentari, legate alla potenza disponibile nelle fasi di Attack Mode ma, soprattutto, con l'obiettivo di riportare gli <b>ePrix alla filosofia originaria di una serie con l’efficienza energetica centrale.</b></p>
      <p>
        <b>Leggi anche: </b>
        <a href="https://www.tuttosport.com/news/motori/formula-e/2019/07/14-58930395/eprix_new_york_vergne_campione/">ePrix New York: Vergne campione</a>
      </p>
      <p>La previsione di una riduzione dell’energia residua pari a 1 kW per ogni minuto in cui la gara vivrà un’interruzione, porterà a rivedere le strategie di corsa e gestire maggiormente il consumo, dopo una Stagione 5 spettacolare per ePrix corsi come vere gare sprint.</p>
      <h3>Porsche, test poco indicativi</h3>
      <p>I test di Valencia hanno portato in pista i powertrain evoluti, quanto possano considerarsi rappresentativi i risultati si scoprirà da venerdì, con la prima qualifica e il primo ePrix.</p>
      <p>In casa Porsche è Pascal Zurlinden, direttore dell’attività motorsport, a fissare il target: <i>“I test non sono davvero rappresentativi, perciò <b>non siamo certi di dove ci posizioniamo</b>.</i></p>
      <p>
        <i>Siamo molto ben preparati in vista delle prime due gare e naturalmente<b> saremmo felicissimi di prendere punti con la 99X Electric</b>.</i>
      </p>
      <p><i>In generale l’obiettivo è sempre lo stesso, vincere le gare. Sappiamo tuttavia della forza dei nostri avversari, 10 costruttori e 12 team altamente professionali. È inutile dire che li rispettiamo ma siamo pronti alla sfida</i>”.</p>
      <h3>Nissan, piloti promuovono il nuovo MGU</h3>
      <p>Sfida da lanciare a DS Techeetah, campioni in carica davanti a una Nissan e.dams che, nel passaggio alla Stagione 6, ha dovuto rinunciare alla peculiarità tecnica del duplice motogeneratore, schema vietato dalla Federazione.</p>
      <p><i>“Abbiamo concluso la scorsa stagione con la vittoria a New York e una gran serie. Penso <b>siamo ben posizionati per proseguire quella striscia nella Stagione 6</b>. I nuovi regolamenti fanno sì che partiamo con una soluzione aggiornata, a motore singolo, però la monoposto è apparsa molto forte nei test</i>”, ha commentato Sebastien Buemi.</p>
      <p>Nissan dove si è messo in mostra Oliver Rowland, all’ultimo istante chiamato a rimpiazzare un Alex Albon pilota eletto accanto a Buemi per il campionato 2018-2019, salvo approfittare della chance unica di guidare per Toro Rosso in Formula 1. Com'è finita è nell'esplosione del talento tailandese.</p>
      <p><i>“Arrivo al via del campionato con un anno intero di esperienza e rappresenta un bonus enorme rispetto alla scorsa stagione. Mi sento molto più preparato e so cosa attendermi. Nissan ha fatto un brillante lavoro con il powertrain aggiornato</i>”, le parole di Rowland.</p>
      <related>
        <a href="https://www.tuttosport.com/archivio/motori/formula-e"/>
        <a href="https://www.tuttosport.com/news/motori/formula-e/2019/07/14-58930395/eprix_new_york_vergne_campione/?related_news"/>
        <a href="https://www.tuttosport.com/news/motori/formula-e/2019/07/14-58924572/eprix_new_york_sims_conquista_la_pole/?related_news"/>
        <a href="https://www.tuttosport.com/news/motori/formula-e/2019/07/13-58902180/eprix_new_york_buemi_vince_vergne_disastro_e_titolo_in_bilico/?related_news"/>
        <a href="https://www.tuttosport.com/news/motori/formula-e/2019/07/13-58895412/eprix_new_york_in_pole_c_e_buemi/?related_news"/>
      </related>
    </article>
  </body>
</html>