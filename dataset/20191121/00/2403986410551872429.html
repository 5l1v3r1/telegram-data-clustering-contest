<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_vidreaguvav_na_povernennya_ukrayini_zahoplenih_korabliv_n1235026"/>
    <meta property="og:site_name" content="24 Канал"/>
    <meta property="article:published_time" content="2019-11-21T00:03:00+00:00"/>
    <meta property="og:title" content="Зеленський прокоментував повернення Україні кораблів"/>
    <meta property="og:description" content="Президент Володимир Зеленський зустрів у порту Очакова українські військові кораблі &quot;Бердянськ&quot;, &quot;Нікополь&quot; та &quot;Яни Капу&quot;, які повернулися 20 листопада з російського полону. Росія передала судна українській стороні 18 листопада у відкритому Чорному морі і вони вже перебувають у пункті призначення."/>
  </head>
  <body>
    <article>
      <h1>Зеленський прокоментував повернення Україні кораблів</h1>
      <address><time datetime="2019-11-21T00:03:00+00:00">21 Nov 2019, 00:03</time> by <a rel="author">Ірина Кошанська, Лія Бонавська</a></address>
      <p>
        <b>Президент Володимир Зеленський зустрів у порту Очакова українські військові кораблі "Бердянськ", "Нікополь" та "Яни Капу", які повернулися 20 листопада з російського полону. Росія передала судна українській стороні 18 листопада у відкритому Чорному морі і вони вже перебувають у пункті призначення.</b>
      </p>
      <p><a href="https://24tv.ua/u_litaka_zelenskogo_vidmoviv_dvigun_foto_n1237078">До порту Очакова Зеленський прибув</a> із суттєвим запізненням через поломку його літака.</p>
      <blockquote>Читайте також: <a href="https://24tv.ua/rosiya_povernula_ukrayini_zahopleni_korabli_n1235049">Росія повернула Україні захоплені кораблі: все, що відомо</a></blockquote>
      <p>"На кораблях частково не вистачає обладнання. Ми говорили з адміралом і деякі речі я не можу сказати, але не вистачає частини озброєння. Я побачив стан, буде розслідування. Ми обов’язково звернемося до російської сторони, щоб вона повернула все, що там було", – заявив Зеленський, стоячи на тлі українських суден.</p>
      <aside>Я домовився (з Росією про повернення кораблів) ні на яких умовах, а просто – по телефону про повернення наших моряків і наших катерів. Я нічого ніде не підписував, нічого не обіцяв. Ми знаємо, що ми праві в цій ситуації. Ніяких умов немає,<cite>– наголосив глава держави.</cite></aside>
      <p>Він додав, що кораблі ремонтуватимуть близько 3 місяців і вони будуть на ходу.</p>
      <p>Напередодні Зеленський на спільному брифінгу з прем’єром Чехії Андреєм Бабішем розповів, що дотримується певних забобонів через повернення кораблів.</p>
      <aside>Хочу вибачитися, що я зараз не поголений. Це не просто так. Ви знаєте, є таке українське слово "забобони". Дуже класне слово, я його дуже люблю. І от зараз я очікую кораблі. Кораблі повернуться <br/>– сказав президент<cite>я поголюся,</cite></aside>
      <p>Глава держави додав, що влада кожного дня робить якісь кроки, що наближають Україну до поверненння всього, що їй по праву належить.</p>
      <figure>
        <embed-post data-src="https://t.me/V_Zelenskiy_official/135" data-service="Telegram"/>
      </figure>
      <h3>Як Росія повернула Україні кораблі</h3>
      <p>Росія повернула малі броньовані артилерійські катери ВМС України "Бердянськ", "Нікополь" та буксир "Яни Капу" вранці 18 листопада. А 20 листопада <a href="https://24tv.ua/povernennya_korabliv_ukrayini_20_11_2019_video_ta_foto_n1235009">всі українські судна прибули до порту Очакова.</a></p>
      <p>Кораблі після року в російському полоні перебувають у жахливому стані. Так, росіяни познімали на суднах плафони, розетки і навіть унітази. А ще кораблі залишилися взагалі без електроніки: немає навігаційних систем та електронних компонентів бойових модулів, без яких кораблі не можна використовувати. Все це російська сторона залишила собі як "речові докази".</p>
      <h3>Історія захоплення кораблів: головне</h3>
      <ul>
        <li>25 листопада 2018 року у районі Керченської протоки прикордонний корабель Росії протаранив буксир українських військових. Свій крок у Росії аргументували тим, що нібито судна ВМС неправомірно увійшли в тимчасово закриту акваторію територіального моря РФ і прямували до Керченської протоки.</li>
        <li>Тоді ж агресор захопив 2 українських кораблі та взяв в полон 24 українських моряків. Їх згодом арештували в окупованому Криму та вивезли до московських СІЗО.</li>
        <li>Проте, у травні Міжнародний трибунал ООН з морського права зобов’язав Росію негайно звільнити полонених  моряків і захоплені судна "Бердянськ", "Нікополь" та "Яни Капу". Проте цього так і не відбулося.</li>
        <li>7 вересня РФ та Україна <a href="https://24tv.ua/obmin_polonenimi_tag5391/">провели обмін утримуваними</a>, під час якого на Батьківщину повернулися 24 військовополонені моряки. Проте кораблі країна-агресор не віддала.</li>
        <li>16 листопада росЗМІ повідомили, що <a href="https://24tv.ua/rosiya_gotovi_povernuti_zahopleni_ukrayinski_korabli_do_normandskoyi_zustrichi__zmi_n1234790">РФ поверне Україні</a> захоплені військові кораблі до проведення саміту в нормандському форматі, який пройде 9 грудня.</li>
        <li>У МЗС РФ цю заяву спростували і наголосили, що передача ніяк не пов'язана з рішенням Міжнародного трибуналу ООН та запланованим на самітом нормандського формату.</li>
      </ul>
      <figure>
        <img src="https://24tv.ua/resources/photos/news/620_DIR/201911/1235026_10111176.jpg?201911171243"/>
      </figure>
    </article>
  </body>
</html>