<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238497-aky-bude-dalsi-krok-pochettina-pat-klubov-ktore-by-mohol-trenovat"/>
    <meta property="og:site_name" content="ProFutbal"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Aký bude ďalší krok Pochettina? Päť klubov, ktoré by mohol trénovať"/>
    <meta property="og:description" content="To, o čom sa už istú dobu šepkalo, sa začiatkom aktuálneho týždňa stalo skutočnosťou. Úspešný tréner Mauricio Pochettino skončil na pozícii lodivoda Tottenhamu Hotspur, ktorý vymenoval za nového kouča Josého Mourinha. Argentínčan pritom v uplynulej sezóne doviedol &quot;kohútov&quot; až do finále Ligy majstrov proti Liverpoolu (0:2) a dlhodobo s ním siahal na najvyššie priečky v Premier League."/>
  </head>
  <body>
    <article>
      <h1>Aký bude ďalší krok Pochettina? Päť klubov, ktoré by mohol trénovať</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Viktor Háber</a></address>
      <p>To, o čom sa už istú dobu šepkalo, sa začiatkom aktuálneho týždňa stalo skutočnosťou. Úspešný tréner Mauricio Pochettino skončil na pozícii lodivoda Tottenhamu Hotspur, ktorý vymenoval za nového kouča Josého Mourinha. Argentínčan pritom v uplynulej sezóne doviedol "kohútov" až do finále Ligy majstrov proti Liverpoolu (0:2) a dlhodobo s ním siahal na najvyššie priečky v Premier League.</p>
      <related>
        <a href="https://profutbal.sk/clanok/238487-fanusikovia-tottenhamu-reaguju-na-prichod-mourinha-jeho-ego-je-vacsie-nez-nas-novy-stadion"/>
        <a href="https://profutbal.sk/clanok/238472-pochettino-konci-v-tottenhame"/>
      </related>
      <p>V aktuálnej sezóne ale doplatil 47-ročný Juhoameričan na zlú fazónu Londýnčanov, ktorí vyhrali z dvanástich ligových konfrontácií iba v troch prípadoch a sprevádza ich pre nich nešťastné číslo 14 - to je totiž ich tabuľková pozícia i počet nazbieraných bodov. Jedno je však isté - Pochettino patril už počas predošlých rokov medzi najžiadanejšie trénerské mená a viacero klubov ho chcelo uchmatnúť z rúk Spurs. Argentínčan môže očakávat "poľovačku" a určite neostane dlho bez angažmánu. V redakcii webu <a href="https://www.facebook.com/profutbal.sk/">ProFutbal.sk</a> sme vybrali päť klubov, v ktorých by mohol zakotviť.</p>
      <h3>Manchester United</h3>
      <p>Z Anglicka by sa sťahovať nemusel. Mauricio Pochettino a Manchester United je sága, ktorá sa ťahá poriadne dlho. "Červení diabli" chceli získať tohto kouča ešte pred angažmánom Josého Mourinha v roku 2016 a následne aj o dva roky neskôr, keď s Portugalčanom ukončili zmluvu. Pri kormidle tímu z Old Traffordu napokon zostal Ole Gunnar Solskjaer, ManUtd však nemá výsledky, aké by si želal. V tejto sezóne figuruje len v Európskej lige a výsledky v domácej súťaži tiež nie sú najpriaznivejšie - siedme miesto so 16 bodmi. Dvadsaťnásobnému šampiónovi PL je taktiež vyčítané, že nehrá atraktívny futbal, čo by mohol zmeniť práve Pochettino uprednostňujúci ofenzívne aspekty hry. Pokúsi sa ho Manchester osloviť znovu?</p>
      <related>
        <a href="https://profutbal.sk/clanok/230827-pochettino-reagoval-na-moznost-viest-manchester-united"/>
        <a href="https://profutbal.sk/clanok/237985-mourinho-guardiola-a-ti-dalsi-top-10-trenerov-ktori-minuli-najviac-penazi-na-nove-posily"/>
      </related>
      <h3>Bayern Mníchov</h3>
      <p>Bavori iba nedávno ukončili spoluprácu s chorvátskym trénerom Nikom Kovačom, ktorého na lavičke nahradil Hans-Dieter Flick. Z neho by však mal byť iba dočasný kouč. Bayern má ideálnu príležitosť oslovi práve Pochettina, ktorý by mohol oživiť Mníchovčanov, ktorí v rámci sezóny zatiaľ zaostávajú za očakávaniami. Argentínčan je známy tým, že uprednostňuje herný systém 4-2-3-1, ktorý bol kľúčovým aspektom Tottenhamu v ostatných sezónach. Tomuto rozloženiu dáva vo všeobecnosti prednosť aj rekordný nemecký šampión. Pre Pochettina by išlo o úplne novú výzvu, keďže v Nemecku sa nikdy neocitol ani za hráčskych čias. Podľa kurzov viacerých stávkových kancelárií favorizujú bookmakeri na pozíciu trénera Bayernu práve Juhoameričana.</p>
      <related>
        <a href="https://profutbal.sk/clanok/238488-lewandowski-otvorene-o-docasnom-trenerovi-bayernu"/>
      </related>
      <h3>Real Madrid</h3>
      <p>Po Manchestri United bol práve Real Madrid tímom, ktorý sa najviac zaujímal o služby argentínskeho lodivoda. Dva pokusy podpísať tohto kouča "pusinkám" nevyšli. Keď sa v roku 2018 rozhodol Zinedine Zidane rezignovať na svoju funkciu, práve Pochettino bol prvým výberom "bieleho baletu". Pár dní pred začiatkom novej sezóny však rodák z mesta Murphy predĺžil zmluvu s Tottenhamom. Hotspur odmietli posunúť svojho kouča Španielom aj po tom, čo v klube skončil Santiago Solari, napokon sa na lavičku Madridistov vrátil slávny Francúz. Ak by sa však cesty Realu Madrid a Zidana znovu rozišli, niet pochýb o tom, kto by bol pre tím zo Štadióna Santiaga Bernabéua prioritou číslo jeden.</p>
      <figure>
        <img src="https://profutbal.sk/static/article/2019/11/5dd6418e91f28/content/5dd657a3748fc.jpg"/>
        <figcaption>Mauricio Pochettino (foto: TASR/AP)</figcaption>
      </figure>
      <h3>FC Barcelona</h3>
      <p>Čoraz viac fanúšikov Barcelony si želé odchod Ernesta Valverdeho z trénerskej lavičky. Katalánci by mohli v prípade vypočutia týchto prosieb siahnuť práve po Pochettinovi, ktorý prostredie dobre pozná. Dlhé roky bol hráčom konkurenčného Espanyolu (1994-2001) a následne aj jeho trénerom (2009-2012). Tím z Camp Nou by potreboval pokropiť živou vodou a znovu zapracovať do zostavy viac odchovancov svojej akadémie. Pochettinovi sa v Tottenhame podarilo vytiahnuť na vrchol pár rokov dozadu neznámych mladíkov Harryho Kanea, Delle Aliho a v ostatnom roku aj mená ako Oliver Skipp či Kyle Walker-Peters. Ktovie, ako by sa mu darilo s menami ako Ansu Fati, Carles Pérez či Carles Aleňa. Pre Pochettina by bola taktiež nesmierna výzva koučovať svojho superhviezdneho krajana Lionela Messiho.</p>
      <related>
        <a href="https://profutbal.sk/clanok/237166-blizi-sa-valverdeho-koniec-pat-trenerov-ktori-by-ho-v-barcelone-mohli-nahradit"/>
      </related>
      <h3>Paríž St. Germain</h3>
      <p>Aj prostredie francúzskeho šampióna pozná Mauricio Pochettino dokonale. Dres PSG si obliekal ako prirodzený stopér v rokoch 2001-2003 a vrátiť by sa do "krajiny galského kohúta" mohol aj v trénerskej pozícii. Hoci majú Parížania dobre rozbehnutú sezónu v rámci Ligue 1 či Ligy majstrov, na európskej scéne ešte nikdy nezamierili k výšinám. Vždy tomu niečo chýbalo a esenciou úspechu môže byť práve Pochettino, ktorý z trápiaceho sa Tottenhamu spravil pravidelného účastníka LM a neskôr aj finalistu napriek tomu, že utratil iba minimum financií na nové hráčske akvizície. S rozpočtom, aký má tím spod Eiffelovej veže, by dokázal priam zázraky.</p>
      <related>
        <a href="https://profutbal.sk/clanok/238505-byvaly-obranca-keown-vidi-buducnost-pochettina-v-inom-anglickom-klube"/>
      </related>
    </article>
  </body>
</html>