<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/strelniekam-lielisks-individualais-sniegums-eiroligas-maca/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-21T00:24:09+00:00"/>
    <meta property="og:title" content="Strēlniekam lielisks individuālais sniegums Eirolīgas mačā"/>
    <meta property="og:description" content="Latvijas basketbola izlases saspēles vadītājs Jānis Strēlnieks trešdien ULEB Eirolīgas čempionātā izcēlās ar 17 punktiem, nespējot glābt Maskavas CSKA no trešā zaudējuma deviņās spēlēs. CSKA viesos ar rezultātu 70:80 (19:24, 23:21, 17:17, 11:18) piekāpās Vitorijas “Kirolbet Baskonia”."/>
  </head>
  <body>
    <article>
      <h1>Strēlniekam lielisks individuālais sniegums Eirolīgas mačā</h1>
      <address><time datetime="2019-11-21T00:24:09+00:00">21 Nov 2019, 00:24</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Latvijas basketbola izlases saspēles vadītājs<b> Jānis Strēlnieks</b> trešdien ULEB Eirolīgas čempionātā izcēlās ar 17 punktiem, nespējot glābt Maskavas CSKA no trešā zaudējuma deviņās spēlēs. CSKA viesos ar rezultātu 70:80 (19:24, 23:21, 17:17, 11:18) piekāpās Vitorijas “Kirolbet Baskonia”.</p>
      <p>Strēlnieks laukumā pavadīja 30 minūtes un 24 sekundes, kuru laikā grozā raidīja 17 punktus. Latvietis iemeta divus no pieciem divpunktu un trīs no četriem tālmetieniem, kā arī visas četras reizes bija nekļūdīgs uz soda metiena līnijas. Strēlnieks arī izcīnīja trīs atlēkušās bumbas, piecas reizes rezultatīvi piespēlēja, reizi kļūdījās, nopelnīja vienu piezīmi un spēli noslēdza ar 22 efektivitātes koeficienta punktiem, kas bija pārliecinoši labākais radītājs starp visiem CSKA spēlētājiem.</p>
      <p>Bez Strēlnieka vēl 17 punktus CSKA rindās guva Maiks Džeimss, bet Vitorijas komandā 22 punktus iekrāja Torniks Šengelija.</p>
      <p>Maskavas komanda noslēdzošo ceturtdaļu iesāka ar -3, bet Strēlnieka precīzais tālmetiens pēc nospēlētām nepilnām divām minūtēm panāca neizšķirtu 62:62. Spēles turpinājumā neviena no komandām neļāva pretiniekiem atrauties vairāk nekā ar divu punktu starpību, bet CSKA ceturtdaļas sestajā minūtē sakrāto piecu piezīmju dēļ zaudēja centra spēlētāju Žoelu Bolomboju. Garā spēlētāja zaudējums gan nebija krasi jūtams, bet aptuveni divas minūtes līdz finālsvilpei, laukumu nācās pamest arī Kailam Hainsam.</p>
      <p>Pusotru minūti līdz spēles beigām arī Daniels Hekets saņēma piekto piezīmi, tādējādi CSKA bija zaudējusi jau trīs vadošos spēlētājus, bet mājinieki jau bija izvirzījušies vadībā ar 74:70. Atlikušajā laikā maskavieši nespēja apturēt Vitorijas komandas ātros uzbrukumus, piedzīvojot trešo neveiksmi deviņos mačos.</p>
      <p>Maskavas komanda ar sešiem panākumiem deviņos mačos ieņem piekto vietu turnīrā.</p>
      <p>CSKA par Eirolīgas čempioni kronēta 2006., 2008., 2016. un tagad arī 2019.gadā. Savukārt 1961., 1963., 1969. un 1971.gadā komanda uzvarēja FIBA Eiropas čempionu kausā, kas tobrīd bija spēcīgākais klubu turnīrs Vecajā kontinentā.</p>
      <p>Tikmēr otrā trešdienas spēlē Spānijas klubs “Barcelona” mājās ar rezultātu 89:63 (25:15, 19:15, 23:10, 22:23) uzvarēja Stambulas “Fenerbahce Beko”, svinot jau septīto panākumu deviņos mačos.</p>
      <p><b>Rolands Šmits</b> “Barcelona” rindās nospēlēja 18 minūtes un 41 sekundi, kuru laikā iemeta vienu no diviem divpunktu metieniem, bet visi trīs “trejači” lidoja garām grozam. Latvietis arī izcīnīja divas atlēkušās bumbas, nopelnīja trīs personīgās piezīmes un spēli noslēdza ar -2 efektivitātes koeficienta punktiem.</p>
      <p>Tikmēr rezultatīvākais ar 22 punktiem uzvarētāju rindās bija Korijs Higinss, kamēr Stambulas vienībā Žofrijs Luverņjē izcēlās ar 12 punktiem.</p>
      <p>Barselonas un Stambulas komandu spēli tiesāja vadošais Latvijas tiesnesis Oļegs Latiševs.</p>
      <p>Šosezon Eirolīgā ir pārstāvētas desmit valstis ar 18 komandām, kas ir par divām vairāk nekā iepriekšējā sezonā. Komandas aizvadīs divu apļu turnīru, labākajām astoņām iekļūstot izslēgšanas turnīrā. Eirolīgas čempione tiks noskaidrota maija beigās Ķelnē, kur notiks finālčetrinieka turnīrs.</p>
      <p>Iepriekšējā sezonā par ULEB Eirolīgas čempioni astoto reizi kļuva Maskavas CSKA, kas finālspēlē uzveica Stambulas “Anadolu Efes”.</p>
      <p>Madrides “Real” ir tituliem bagātākā komanda, ULEB Eirolīgā triumfējot desmit reizes.</p>
    </article>
  </body>
</html>