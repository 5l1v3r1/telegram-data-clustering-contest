<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774220,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="טראמפ מפנק את וואווי: החל להעניק רשיונות סחר עימה לחברות אמריקאיות"/>
    <meta property="og:description" content="הבית הלבן החל בהענקת רישיונות לחברות אמריקאיות שמעוניינות לסחור עם וואווי למרות החרם הרשמי; החברה העיקרית לה מצפים בסין שיחריגו מהחרם היא כמובן גוגל"/>
  </head>
  <body>
    <article>
      <h1>טראמפ מפנק את וואווי: החל להעניק רשיונות סחר עימה לחברות אמריקאיות</h1>
      <h2>הבית הלבן החל בהענקת רישיונות לחברות אמריקאיות שמעוניינות לסחור עם וואווי למרות החרם הרשמי; החברה העיקרית לה מצפים בסין שיחריגו מהחרם היא כמובן גוגל</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט</a></address>
      <p>ממשל טראמפ העניק אתמול (ד') לוואווי את ההקלה השנייה בתוך שבוע, ואיפשר למספר ספקים לחזור למכור מוצרים לענקית הטלקום הסינית. תוך עקיפת החרם שהושת עליה, עקב חששות לביטחון הלאומי לפני שישה חודשים. משרד המסחר האמריקאי אמר שהחל להנפיק רישיונות לכמה חברות, מה שירחיב את בסיס הספקים של החברה ויספק בהירות מסוימת לתעשיה, שעד לא מזמן מכרה לחברה מוצרים בשווי מיליארדי דולרים.</p>
      <p>עדיין לא ברור אילו מוצרים יאושרו למכירה לחברה הסינית, שהיא יצרנית ציוד התקשורת הגדולה בעולם. אך וואווי, שהיא גם יצרנית הסמארטפונים השניה בגודלה בעולם, חיכתה בעיקר להנפקת רישיון לגוגל של חברת אלפבית לאספקת שירותי המובייל שלה לדגמים החדשים שהשיקה בחודשיים האחרונים. מכשיר הדגל המייט 30 והמכשיר ההיברידי המייט X, הושקו לאחר החלת החרם וכך אינם משווקים עם שירותי גוגל פליי. הדבר מגביל מאוד את האפשרות להפיץ אותם באירופה ובעולם המערבי.</p>
      <figure>
        <img src="https://images1.calcalist.co.il/PicServer3/2019/02/24/887417/1_l.jpg"/>
        <figcaption>המייט X ההיברידי של וואווי מופץ רק בסין בגלל החרם וחוסר זמינות שירותי גוגל עבורו <br/>צילום: צילום מסך</figcaption>
      </figure>
      <p>פקיד אמריקאי אמר שהוגשו 300 בקשות רישוי, ושעד כה כמחציתן נבדקה. עד כה כרבע מכל הבקשות, קיבלו אישור, בעוד השאר קיבלו תשובת דחייה. מקור המקורב לתהליך אמר שאושרו מספר רשיונות למכירת רכיבי טלפונים סלולריים ורכיבים לא אלקטרוניים.</p>
      <p>"המשרד מנפיק את הרישיונות המוגבלים האלה כדי לאפשר פעילויות מוגבלות וספציפיות שאינן מהוות סיכון לביטחון הלאומי האמריקני או למדיניות החוץ של ארה"ב," כך נאמר במשרד המסחר. המהלך מגיע לאחר שהמשרד חידש את הרישיון הכללי הזמני של החברה בפעם השלישית ביום ב' השבוע, והאריך את הרשאתו לוואווי לקחת חלק בעסקאות מוגבלות על מנת לסייע למפעילי סלולר בפריפריה האמריקנית.</p>
      <p>מחוות הרצון הטוב האלה מגיעות בעוד ממשל טראמפ פועל במטרה לחתום על הסכם סחר משלב ראשון עם סין, על מנת להביא לסופה את מלחמת המכסים שדרדרה את השווקים הגלובליים ופגעה בצמיחה העולמית. אך יש שמבקרים את המהלך, כמו הסנטור הרפובליקני מרקו רוביו שהצהיר שוואווי עדיין "מהווה איום ברור לביטחון הכלכלי והלאומי" של ארה"ב ובנות בריתה.</p>
    </article>
  </body>
</html>