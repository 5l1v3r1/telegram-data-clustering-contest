<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699366/%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D8%B1%D8%B3%DB%8C%D8%AF%DA%AF%DB%8C-%D8%AE%D8%A7%D8%B1%D8%AC-%D8%A7%D8%B2-%D9%86%D9%88%D8%A8%D8%AA-%D9%BE%D8%B1%D9%88%D9%86%D8%AF%D9%87%E2%80%8C%D9%87%D8%A7%DB%8C-%D8%AA%D8%AE%D9%84%D9%81-%DA%AF%D8%B1%D8%A7%D9%86%D9%81%D8%B1%D9%88%D8%B4%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="وزیر صنعت: رسیدگی خارج از نوبت پرونده‌های تخلف گرانفروشی"/>
    <meta property="og:description" content="وزیر صنعت با بیان اینکه پرونده تخلفات ناشی از گرانفروشی طی روزهای گذشته به بهانه افزایش قیمت بنزین غیر قابل قبول است، گفت: اقدام گرانفروشان همراستا با اشرار و اخلالگران خواهد بود."/>
  </head>
  <body>
    <article>
      <h1>وزیر صنعت: رسیدگی خارج از نوبت پرونده‌های تخلف گرانفروشی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039068_422.jpg"/>
      </figure>
      <p>وزیر صنعت با بیان اینکه پرونده تخلفات ناشی از گرانفروشی طی روزهای گذشته به بهانه افزایش قیمت بنزین غیر قابل قبول است، گفت: اقدام گرانفروشان همراستا با اشرار و اخلالگران خواهد بود.</p>
      <p>رضا رحمانی در دومین همایش فروشگاه‌های زنجیره ای با بیان اینکه موج گرانی با توجه به تغییر نرخ بنزین به هیچ عنوان قابل قبول نیست، گفت: وزارت صنعت، معدن و تجارت طی روزهای اخیر مهمترین کارویژه خود را، کاهش بار روانی افزایش قیمت ها ناشی از افزایش قیمت بنزین قرار داده تا با این موضوع مقابله نماید و حتی رئیس جمهور هم دستور داده تا تمام دستگاه‌های دولتی تا پایان سال هیچ گونه افزایش قیمتی نداشته باشند.</p>
      <p>وزیر صنعت، معدن و تجارت افزود: طی هفته گذشته سه جلسه در کمیسیون های تخصصی مجلس شورای اسلامی در خصوص افزایش قیمت بنزین برگزار شده که نگرانی تمامی آنها اثرگذاری افزایش قیمت این حامل انرژی بر روی کالاها و افزایش قیمت آنها بود اما باید اطمینان داد که وزارت صنعت و دولت اجازه هیچ گونه افزایش قیمتی نخواهد داد.</p>
      <p>وی تصریح کرد: نباید بدنبال اجرای این طرح بزرگ، موج بزرگتری از گرانی ها به راه افتد و این تفکر که «بعد از افزایش قیمت بنزین همه چیز باید گران شود» باید از میان مردم رخت بر بندد درحالی که متاسفانه طی سال‌های اخیر فرهنگسازی لازم در این راستا صورت نگرفته است.</p>
      <p>این عضو کابینه دوازدهم از تشدید بازرسی ها در بازار خبر داد و اظهار داشت: با هماهنگی های صورت گرفته با تعزیرات حکومتی مقرر شد پرونده تخلف تشکیل شده طی روزهای اخیر به صورت خارج از نوبت مورد رسیدگی واقع شوند چرا که تمامی افرادی که طی روزهای اخیر اقدام به افزایش قیمت کالا به صورت خودسرانه کرده اند دقیقا همگام و در جهت حرکت اخلالگران و اشرار حرکت نموده اند.</p>
      <p>رحمانی ادامه داد: دولت در این مرحله به دقت بازار را رصد خواهد کرد و حساسیت بالایی نسبت به افزایش قیمت ها دارد به نحوی که اجازه نخواهد داد در حق مردم اجحاف شود. پس تشکیل موج گرانی به هیچ عنوان قابل قبول نیست و البته فروشگاه‌های زنجیره ای نیز در کنار سایر واحدهای صفنی قول داده اند تا میزان تخفیفات ارائه شده بر روی کالاهای اساسی را افزایش دهند.</p>
      <p>وزیر صنعت با بیان اینکه فروشگاه‌های زنجیره ای وعده داده اند تا قیمت کالاها را کمتر از زمان افزایش قیمت بنزین برای مصرف کنندگان اعمال نمایند، خاطرنشان کرد: متصدیان این فروشگاه‌ها در روزهای سخت کنار دولت و ملت بوده اند.</p>
      <p>وی در بخش دیگری از سخنان خود با اشاره به اثرات تحریم و توجه به خودباوری و تولید داخل تصریح کرد: امسال فشار تحریم ها افزایش پیدا کرد اما در مقابل تولید بسیاری از کالاهای ایرانی نیز با افزایش مواجه بود به نحوی که روغن نباتی ۷ درصد، سبد مواد غذایی ۱۵ درصد و دارو بالغ بر۲۳ درصد افزایش تولید را در ۸ ماهه ابتدای امسال به ثبت رسانده اند. ضمن اینکه در سایر حوزه ها از جمله کاشی و سرامیک و سیمان نیز تولیدات به نحو چشمگیری افزایش یافته است.</p>
    </article>
  </body>
</html>