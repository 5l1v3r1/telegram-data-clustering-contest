<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/culture/kino/kak-sozdavalis-kostyumy-k-filmu-abbatstvo-daunton.html"/>
    <meta property="og:site_name" content="Vogue UA"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Як створювали костюми до фільму &quot;Абатство Даунтон&quot;"/>
    <meta property="og:description" content="Про улюблену знахідку на вінтажному ринку, французький муслін і особливості роботи над повнометражним фільмом Vogue.ua розповіла художниця костюмів фільму Анна Робінс."/>
  </head>
  <body>
    <article>
      <h1>Як створювали костюми до фільму "Абатство Даунтон"</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>28 листопада в український прокат виходить <a href="http://vogue.ua/ua/article/culture/kino/6-filmov-kotorye-stoit-uvidet-v-noyabre.html">"Абатство Даунтон"</a> – продовження популярного серіалу про британських аристократів, цього разу у вигляді повноцінного фільму. Дія стрічки відбувається 1927 року і зосереджена на неймовірній події: в йоркширський маєток родини Кроулі приїздить король Георг з дружиною Марією. Про улюблену знахідку на вінтажному ринку, французький муслін і особливості роботи над повнометражним фільмом Vogue.ua розповіла <a href="http://vogue.ua/ua/article/culture/kino/abbatstvo-daunton-hudozhnik-po-kostyumam-anna-robin-rasskazala-chego-ozhidat-ot-filma.html">художниця костюмів фільму Анна Робінс</a>.</b>
      </p>
      <figure>
        <img src="https://vogue.ua/media/cache/resolve/inline_990x/uploads/article-inline/09d/e46/a61/5dd6a61e4609d.jpeg"/>
        <figcaption>Кадр з фільму "Абатство Даунтон"</figcaption>
      </figure>
      <hr/>
      <aside>Як проходила підготовка до зйомок</aside>
      <hr/>
      <p>За останній рік я зробила величезну кількість досліджень: ви маєте стати експертом тієї епохи, для якої розробляєте костюми. Для початку я відвідала Музей Вікторії і Альберта, проаналізувала багато вбрань 1920-х років і почала робити покупки на старовинних ярмарках, щоб подивитися на крій і конструкцію тих часів. Коли ми частково продумали образи, то почали зустрічатися з командою в нашій "робочій кімнаті": вирізали фігури героїв, розглядали деталі ескізів і зіставляли все. </p>
      <figure>
        <img src="https://vogue.ua/media/cache/resolve/inline_990x/uploads/article-inline/ed2/2ce/a63/5dd6a632ceed2.jpeg"/>
        <figcaption>Анна Робінс на зйомках "Абатства Даунтон"</figcaption>
      </figure>
      <p>Крім того, є сценарій, який необхідно розбити на смислові частини, щоб ви з практичного погляду знали, які костюми вам потрібні і де. Для фільму "Абатство Даунтон" це насамперед означає: вам потрібно багато різноманітних костюмів, бо сім'я Кроулі часто переодягається. Моя робота полягає в тому, щоб переконатися, що кожен костюм працює з іншим одягом у сцені, що сцена в цілому гармонійна і образи мають гарний вигляд у декораціях.</p>
      <figure>
        <img src="https://vogue.ua/media/cache/resolve/inline_990x/uploads/article-inline/2e0/a71/a65/5dd6a65a712e0.jpeg"/>
        <figcaption>Кадр з фільму "Абатство Даунтон"</figcaption>
      </figure>
      <hr/>
      <aside>Про відмінності між кіно і серіалом</aside>
      <hr/>
      <p>«У кіно у мене було менше костюмів, щоб розповісти історію. Протягом дев'яти епізодів "Абатства ..." у мене були сотні костюмів, щоб "намалювати" картину і розповісти історію, щоб створити сюжетну лінію для кожного персонажа. Однак під час роботи над повнометражним фільмом у мене було більше часу, щоб по-справжньому опрацювати всі сцени з боку костюмів. Я також розробила з нуля набагато більше костюмів, бо звернулася до основ – оригінальної тканини, з якої зроблений історичний костюм.</p>
      <figure>
        <img src="https://vogue.ua/media/cache/resolve/inline_990x/uploads/article-inline/ba8/8a5/a66/5dd6a668a5ba8.jpeg"/>
        <figcaption>Кадр з фільму "Абатство Даунтон"</figcaption>
      </figure>
      <p>Інше міркування полягало в тому, що костюми будуть у значно більшому масштабі в фільмі. Тому я використовувала багато вінтажних, справжніх аксесуарів і тканин, але всі ці деталі, все це ремесло має витримати перевірку на величезному екрані. Контроль якості, коли ми робили покупки, тепер був набагато вищим, я ретельніше відбирала тканини. </p>
      <figure>
        <img src="https://vogue.ua/media/cache/resolve/inline_990x/uploads/article-inline/165/326/a6f/5dd6a6f326165.jpeg"/>
        <figcaption>Кадр з фільму "Абатство Даунтон"</figcaption>
      </figure>
      <hr/>
      <aside>Про улюблену знахідку</aside>
      <hr/>
      <p>«Ми були на ринку Портобелло, де зберігають деякі вінтажні тканини, які мені навіть не дозволили побачити, оскільки власник кіоску пообіцяв їх комусь. Мені описали все в деталях, і це майже змусило мене плакати, бо звучало так красиво! Власниця поговорила з колекціонером, який погодився, щоб ми подивилися тканини. Вони були всі ще в оригінальному вощеному папері, з оригінальним паризьким маркуванням. Ми відкрили упаковку вперше, її ніколи не використовували! Саме цей ніжний, вишитий шовковий тюль ми застосували в бальній сукні Вайолет у Harewood House.</p>
      <figure>
        <img src="https://vogue.ua/media/cache/resolve/inline_990x/uploads/article-inline/5cb/465/a69/5dd6a694655cb.jpeg"/>
      </figure>
      <hr/>
      <aside>Про улюблений костюм</aside>
      <hr/>
      <p>«Мій улюблений костюм – бальна сукня леді Мері. Вона починалася як вбрання до колін з зовсім іншим вирізом. Коли я знайшла її на вінтажному ринку, то зрозуміла, що хочу, аби Мері була в чомусь досить сміливому і однотонному. Рівень декору цієї сукні просто вражає. Це французький муслін, декорований бісером, причому накидка спадала вниз по її спині. Я знаю, як Мішель Докері носить одяг, знаю її дивовижний профіль. І найпрекрасніші її сцени в цій сукні, коли вона танцює. Уявіть, для столітнього предмета одягу це справжня подорож – опинитися там, де він є!</p>
      <figure>
        <img src="https://vogue.ua/media/cache/resolve/inline_990x/uploads/article-inline/6f0/ba3/a67/5dd6a67ba36f0.jpeg"/>
        <figcaption>Кадр з фільму "Абатство Даунтон"</figcaption>
      </figure>
      <related>
        <h4>Читайте також:</h4>
        <a href="https://vogue.ua/ua/article/culture/kino/5-glavnyh-filmov-festivalya-novoe-britanskoe-kino.html"/>
        <a href="https://vogue.ua/ua/article/culture/kino/zolotoy-globus-2020-vse-chto-nuzhno-znat-o-predstoyashchey-ceremonii.html"/>
        <a href="https://vogue.ua/ua/article/culture/kino/vse-chto-nuzhno-znat-o-tretem-sezone-seriala-korona.html"/>
      </related>
    </article>
  </body>
</html>