<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/21/greta-thunberg-torna-dal-passato-teoria-complotto-foto-non-e-lei"/>
    <meta property="og:site_name" content="VANITY FAIR"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Greta è tornata dal passato: complottisti scatenati. Ma nella foto non è lei"/>
    <meta property="og:description" content="Non è Greta Thunberg la bimba della foto uscita dagli archivi dell'Università di Washington, ma c'è chi pensa che lo sia e che l'attivista svedese sia giunta dal passato"/>
  </head>
  <body>
    <article>
      <h1>Greta è tornata dal passato: complottisti scatenati. Ma nella foto non è lei</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.vanityfair.it/author/cpizzimenti" target="_blank">Chiara Pizzimenti</a></address>
      <p>
        <b>Non è Greta Thunberg la bimba della foto uscita dagli archivi dell'Università di Washington, ma c'è chi pensa che lo sia e che l'attivista svedese sia giunta dal passato</b>
      </p>
      <p>C’è chi si è convinto che <b>Greta Thunberg</b> possa viaggiare nel tempo. Non è vero, ma, come spesso accade, sembra importare poco soprattutto ai social che hanno cominciato a raccogliere <b>commenti</b> con storie che sembrano la trama di un film: il ritorno al futuro dell’ambientalismo. Tutto è nato da una fotografia.</p>
      <p>L’immagine che ha fatto nascere il caso è della <a href="https://digitalcollections.lib.washington.edu/digital/collection/hegg/id/601/"><b><i>University of Washington Libraries</i></b></a> e circola da un paio di giorni. Ritrae tre bambini cercatori d’oro nelle miniere del <b>Klondike</b> nel 1898, una delle tre persone immortalate somiglia all’attivista svedese.</p>
      <p>Da qui è partito il furore classico della<b> teoria del complotto</b>: Greta non ha 16 anni, ma più di cento, Greta è venuta dal passato per avvertire l’umanità del rischio ambientale, Greta viaggia nel tempo. E via dicendo in una serie di folli voli pindarici nel tentativo di spiegare una somiglianza che non è che questo: tratti simili.</p>
      <p>La teoria del complotto non crede alla <b>coincidenza</b>, ma punta a spiegare la somiglianza con un pensiero che sta a metà fra il continuum spazio-temporale e il flusso canalizzatore, fra <i>Terminator</i> e <i>Ritorno al Futuro</i>, cinematograficamente parlando. Cinema appunto, non realtà. La non proprio fortunata ragazzina che cercava l’oro le somiglia e basta, non è lei e per lei gli <b>anni</b> passano come gli altri, non lentamente come ha ipotizzato qualcuno (sì, si è letto anche questo).</p>
      <p>Di certo c’è che la foto è autentica, non è un <b>fake</b>. Certo è anche che la teoria del complotto non è mai morta e che su personaggi ed eventi famosi si esercita in continuazione. C’è chi è convinto che l’uomo non è mai andato sulla Luna e che <b>Elvis Presley</b> sia ancora vivo. Sarebbe morto invece <b>Paul McCartney</b> già negli anni Sessanta e sostituito da un sosia. Anche <b>Avril Lavigne</b> sarebbe morta, già nel 2003. Sull’omicidio <b>Kennedy</b> si è detto di tutto e anche sulla reale forma della Terra che, ve lo possiamo confermare, non è piatta.</p>
      <related>
        <h4>LEGGI ANCHE</h4>
        <a href="https://www.vanityfair.it/people/mondo/2019/11/18/harry-omaggio-greta-thunberg-sogno-attivista-foto"/>
        <a href="https://www.vanityfair.it/people/mondo/2019/11/06/greta-thunberg-star-incontrato-dicaprio-schwarzenegger-foto-gossip"/>
        <a href="https://www.vanityfair.it/people/mondo/2019/11/02/leonardo-dicaprio-foto-greta-thunberg-ambiente"/>
        <a href="https://www.vanityfair.it/news/cronache/2019/10/30/greta-thunberg-instagram-non-servono-premi-ambiente-serve-impegno-politico"/>
      </related>
    </article>
  </body>
</html>