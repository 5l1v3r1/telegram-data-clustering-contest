<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/wodne-okko-w-kedzierzyniekozlu-nowy-cennik-nie-podoba-sie-mieszkancom-jak-wyglada-na-tle-innych-miast/ar/c2-14595631"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Wodne oKKo w Kędzierzynie-Koźlu. Nowy cennik nie podoba się mieszkańcom. Jak wygląda na tle innych miast?"/>
    <meta property="og:description" content="W sobotę otwarcie Wodnego oKKa - długo wyczekiwanego kompleksu basenowego w Kędzierzynie-Koźlu. Mieszkańcy narzekają na cennik. Władze miasta utrzymują, że wcale nie jest tak drogo."/>
  </head>
  <body>
    <article>
      <h1>Wodne oKKo w Kędzierzynie-Koźlu. Nowy cennik nie podoba się mieszkańcom. Jak wygląda na tle innych miast?</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Tomasz Kapica</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/sport/">Sport</a>
        </li>
        <li>
          <a href="https://nto.pl/sport/biegi-i-rekreacja/">Biegi I Rekreacja</a>
        </li>
      </ul>
      <h3>Wodne oKKo w Kędzierzynie-Koźlu. Nowy cennik nie podoba się mieszkańcom. Jak wygląda na tle innych miast?</h3>
      <figure>
        <img src="https://d-pt.ppstatic.pl/kadry/k/r/1/c1/ac/5cf7db85b1de5_icon.jpg"/>
      </figure>
      <p>21.11.2019Zaktualizowano 21.11.2019</p>
      <figure>
        <a href="https://nto.pl/wodne-okko-w-kedzierzyniekozlu-nowy-cennik-nie-podoba-sie-mieszkancom-jak-wyglada-na-tle-innych-miast/ga/c2-14595631/zd/40185243">
          <img src="https://d-art.ppstatic.pl/kadry/k/r/1/25/03/5dd56eb65e0b0_o_large.jpg"/>
        </a>
        <figcaption>
          <a href="https://nto.pl/wodne-okko-w-kedzierzyniekozlu-nowy-cennik-nie-podoba-sie-mieszkancom-jak-wyglada-na-tle-innych-miast/ga/c2-14595631/zd/40185243">zobacz galerię (4 zdjęcia)</a>
        </figcaption>
      </figure>
      <p>
        <b>W sobotę otwarcie Wodnego oKKa - długo wyczekiwanego kompleksu basenowego w Kędzierzynie-Koźlu. Mieszkańcy narzekają na cennik. Władze miasta utrzymują, że wcale nie jest tak drogo.</b>
      </p>
      <p>Wodne oKKo nie jest aquaparkiem w pełnym tego słowa znaczeniu. W części krytej, która otwarta zostanie w sobotę, znajduje się basen pływacki z trzema torami, niecka rekreacyjna z masażerami i gejzerami, brodzik, sauny, trzy jacuzzi i jedna duża zjeżdżalnia. Czyli dość skromnie, chociaż latem dojdzie do tego część zewnętrzna (brodzik i średniej wielkości niecka rekreacyjna).</p>
      <p>Miejski Ośrodek Sportu i Rekreacji właśnie opublikował cennik. I ten średnio przypadł do gustu mieszkańcom, którzy dali temu wyraz na forach internetowych.</p>
      <blockquote>Czteroosobowa rodzina po wszystkich zniżkach za wejście bez limitu czasu zapłaci 120 zł. Standardowy bilet na godzinę tylko do strefy wewnętrznej kosztuje 14 zł. - To są ceny niższe, niż na innych podobnych obiektach - twierdzi prezydent Sabina Nowosielska.</blockquote>
      <p>Sprawdziliśmy. W parku wodnym z prawdziwego zdarzenia w Rudzie Śląskiej bilety są w podobnej cenie, godzina kosztuje 14 zł, a bilet rodzinny to wydatek około 100 zł w tygodniu i 150 zł w weekendy. W Raciborzu ceny są troszkę niższe, zwykły bilet godzinny kosztuje od 10 do 16 zł, a rodzinny od 100 do 120 zł.</p>
      <figure>
        <a href="https://nto.pl/wodne-okko-w-kedzierzyniekozlu-trwaja-odbiory-techniczne-basenow-znamy-pierwszy-mozliwy-termin-otwarcia/ga/c2-14559513/zd/39836357">
          <img src="https://d-art.ppstatic.pl/kadry/k/r/1/d8/b7/5dc28d88efd7b_o_large.jpg"/>
        </a>
        <figcaption><a href="https://nto.pl/wodne-okko-w-kedzierzyniekozlu-trwaja-odbiory-techniczne-basenow-znamy-pierwszy-mozliwy-termin-otwarcia/ga/c2-14559513/zd/39836357">zobacz galerię (4 zdjęcia)<br/></a>Wodne oKKo w Kędzierzynie-Koźlu. Trwają odbiory techniczne b...</figcaption>
      </figure>
      <p>Gmina zapłaci za budowę dużo więcej, niż początkowo skalkulowano, bo aż 38 milionów zł (pierwotnie 21 mln zł). Już wiadomo też, że do utrzymania obiektu trzeba będzie dopłacać około 3,5 miliona złotych rocznie. Taką kwotę wpisano do prowizorium budżetowego na 2020 rok. Zdaniem części mieszkańców można było dołożyć nieco pieniędzy i zrobić <a href="https://czestochowa.naszemiasto.pl/tag/park-wodny.html#utm_medium=alz&amp;utm_source=polskatimes.pl&amp;utm_campaign=artykul">park wodny</a> z prawdziwego zdarzenia, skoro i tak jest drogo.</p>
      <p>- Uważam, że obiekt który zaplanowaliśmy jest optymalny dla potrzeb mieszkańców - mówi prezydent Nowosielska. - Z perspektywy czasu gdybym dziś miała podjąć decyzję o tym, jak ma wyglądać, to wybrałabym taki sam.</p>
      <p>Wszystkie samorządy, które zbudowały kompleksy basenów muszą do nich dopłacać. Wodne oKKo ma jednak odciążyć bardzo przepełnioną miejską pływalnię. Budowę Wodnego oKKa mieszkańcy sami postulowali w kampanii wyborczej.</p>
    </article>
  </body>
</html>