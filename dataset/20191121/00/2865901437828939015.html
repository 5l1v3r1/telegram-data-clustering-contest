<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/dva-glavna-pitanja-u-evropi-gde-ce-poketino-i-ko-ce-kod-murinja/343034"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Dva glavna pitanja u Evropi: Gde će Poketino? I ko će kod Murinja?"/>
    <meta property="og:description" content="Pominje se i Nemanja Matić"/>
  </head>
  <body>
    <article>
      <h1>Dva glavna pitanja u Evropi: Gde će Poketino? I ko će kod Murinja?</h1>
      <h2>Pominje se i Nemanja Matić</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Dejan Stanković</a></address>
      <p>Jesmo možda malo dosadni, ali ove jeseni teško da je bilo većeg tektonskog poremećaja od rokade na Totenhemovoj klupi. I dok svi čekamo da vidimo kako će se <b>Žoze Murinjo</b> snaći u sasvim drugačijem klubu od svih koje je do sada vodio jasno je da će za konačan odgovor biti potrebno vreme. Mnogo brže ćemo saznati odgovore na dva hitnija i trenutno najzanimljivija pitanja u evropskom fudbalu: ko će od igrača odmah u januaru kod <b>Murinja</b> u Totehem? I gde će <b>Maurisio Poketino</b>, koji posle fenomenalnog utiska za ovih pet godina u Londonu nikad nije imao bolji ugled, nastranu poslednja posrtanja.</p>
      <p>Međutim, kad se govori o ugledu ne možemo da zaobiđemo ni okolnosti. Da je <b>Poketino</b> otišao prošlog leta verovatno bi završio u Realu. Sad kad je tu <b>Zinedin Zidan</b>, iako ne tako ubedljiv kao u prvom mandatu na stadionu “Santjago Bernabeu”, teško je očekivati da će Kraljevski klub oterati trenera koji mu je doneo tri titule prvaka Evrope.</p>
      <p>Šta onda ostaje? Pre svih: Bajern iz Minhena! Posle smene <b>Nika Kovača</b> čini se da je bavarski gigant idealna sredina za <b>Poketina</b>. Sportski direktor <b>Hasan Salihamidžić</b> tome se nadao i pre no što je Argentinac oteran iz Londona. A <b>Hansi Flik</b> je samo privremeno rešenje na Bajernovoj klupi. Čini se, situacija u kojoj i klub i trener mogu samo da dobiju. Bajern stručnjaka koji se savršeno uklapa u klupsku filozofiju. <b>Poketino</b> klub sa kojim može da osvaja. Jedini problem je što ne govori nemački jezik, a na Alijanc arena to je bitna Stavka. Ali i to se da rešiti.</p>
      <p>Na ostrvu se pak kao naredna <b>Poketinova</b> destinacija pominje Arsenal, ali čini nam se da je to više želja navijača nezadovoljnih radom <b>Unaja Emerija</b> pod čijim vođstvom nisu ni konkurentni za titulu. I nema sumnje da bi sa <b>Poketinom</b> Tobdžije dobile. Kao što nema ni sumnje da bi to bio korak unazad za njega samog. A kao što rekosmo, nikad neće biti u boljoj situaciji pri izboru kluba i verovatno želi korak napred.</p>
      <figure>
        <img src="https://mozzartsport.com/upload/CKEditor/20.11.2019/2019-11-05T174354Z_9828409_RC1471C261C0_RTRMADP_3_SOCCER-CHAMPIONS-RSB-TOT-PREVIEW.JPG"/>
      </figure>
      <p>Tu dolazimo i do treće opcije. Mnogo zanimljivije, mada ipak malo nerealnije od one sa Bajernom. Nije naime tajna da <b>Ernesto Valverde</b> nije ubedio dobar deo javnosti da je kalibar za Barselonu. Ali nije baš ni potpuni promašaj pa da ga teraju sa stadiona Kamp Nou. Pride, svojevremeno je <b>Poketino</b> rekao da zbog toga što je vodio Espanjol i Totenhem nikada ne bi radio u Barseloni i Arsenalu, ali da se ne lažemo: ako dođe ponuda koja ne može da se odbije predomisliće se i on, kao i <b>Žoze Murinjo</b> nakon što je rekao da posle Čelsija sigurno neće na klupu Pevaca.</p>
      <p>A kad smo već kod <b>Murinja</b>, ko bi njemu mogao da priskoči u pomoć? Trenutno su u fokusu tri imena, a najzvučnije je svakako ono <b>Zlatana Ibrahimovića</b>, koji mu je već bio od velike koristi u Mančester junajtedu, a trenutno traži klub. I jedan i drugi su likovi koji garantuju trofeje odmah s tim da je veliko pitanje da li je Pevcima baš <b>Ibrahimović</b> najpotrebniji kad na mestu golgetera već imaju <b>Harija Kejna</b>? Pre će biti da su im potrebna osveženja na drugim pozicijama.</p>
      <p>U veznom redu recimo. Totenhem je još letos pokušavao da dovede Sportingovog kapitena<b> Bruna Fernandeša</b> – razmišljao je i Mančester junajted, ali samo ako ode <b>Pol Pogba</b> – ali kako je <b>Kristijan Eriksen</b> ostao u klubu od toga se odustalo. Sada bi ipak <b>Murinjo</b> mogao da ubrza ceo posao i dolazak <b>Fernandeša</b>, pitanje je da li odmah u januaru, jer ipak bi on koštao oko 70.000.000 evra, sada već deluje kao realna priča.</p>
      <figure>
        <img src="https://mozzartsport.com/upload/CKEditor/20.11.2019/2019-10-24T200419Z_341653679_RC1892F09680_RTRMADP_3_SOCCER-EUROPA-SLI-RBK-REPORT.JPG"/>
      </figure>
      <p>Treće potencijalno pojačanje je nama u Srbiji najaznimljivije, mada nije baš u skladu sa Totenhemovom poslovnom politikom. Naravno, reč je o<b> Nemanji Matiću</b>, koji je kod <b>Olea Gunara Solksjera</b> izgubio mesto u startnih 11 Mančester junajteda u koji ga je baš <b>Murinjo</b> i doveo. Sarađivali su i ranije u Čelsiju, veoma su bliski i ako <b>Murinju</b> bude bila potrebna produžena ruka na terenu možda ni ovo nije nemoguće, iako bi kod <b>Poketina</b> bilo van svakog razmatranja.</p>
      <p>Inače, u Engleskoj spekulišu i da bi od <b>Murinjovog</b> dolaska u London mogli da profitiraju pre svih Erik <b>Dajer, Tobi Aldervajreld</b> i<b> Deni Rouz</b>, jer je Portugalac sve njih želeo da dovede i na Old Traford, te da <b>Erik Lamela</b>, jer voli da igra u oba pravca što Posebni posebno ceni.</p>
      <figure>
        <img src="https://mozzartsport.com/upload/CKEditor/20.11.2019/14.jpg"/>
      </figure>
      <p>(FOTO: Reuters)</p>
    </article>
  </body>
</html>