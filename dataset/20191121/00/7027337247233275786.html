<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699401/%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D9%85%D8%AD%DA%A9%D9%88%D9%85%DB%8C%D8%AA-%D8%A7%D9%82%D8%AF%D8%A7%D9%85-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%85%D8%B4%D8%B1%D9%88%D8%B9%DB%8C%D8%AA-%D8%A8%D8%AE%D8%B4%DB%8C-%D8%A8%D9%87-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D9%81%D9%84%D8%B3%D8%B7%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="اتحادیه اروپا: محکومیت اقدام آمریکا در مشروعیت بخشی به شهرک سازی اسرائیل در فلسطین"/>
    <meta property="og:description" content="5 عضو اروپایی شورای امنیت: «ما از اسرائیل می‌خواهیم به موجب تعهدات خود به عنوان قدرت اشغالگر به کلیه فعالیت‌های شهرک سازی پایان دهد»."/>
  </head>
  <body>
    <article>
      <h1>اتحادیه اروپا: محکومیت اقدام آمریکا در مشروعیت بخشی به شهرک سازی اسرائیل در فلسطین</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>5 عضو اروپایی شورای امنیت: «ما از اسرائیل می‌خواهیم به موجب تعهدات خود به عنوان قدرت اشغالگر به کلیه فعالیت‌های شهرک سازی پایان دهد».</b>
      </p>
      <p>نمایندگان پنج کشور اروپایی در شورای امنیت سازمان ملل متحد به صورت تلویحی و بدون اشاره مستقیم به واشنگتن، تصمیم آمریکا برای مشروعیت بخشی به شهرک‌سازی‌های اسرائیل را محکوم کردند.</p>
      <p>به گزارش عصرایران به نقل از یورونیوز، فرانسه و بریتانیا به عنوان اعضای دائم و آلمان، بلژیک و لهستان اعضای غیردائم شورای امنیت سازمان ملل متحد در بیانیه‌ای مشترک تصریح کردند: «موضع ما در خصوص سیاست شهرک سازی اسرائیل در اراضی اشغالی فلسطین از جمله بیت المقدس شرقی تغییری نکرده و واضح و صریح است».</p>
      <p>بیانیه مشترک نمایندگان این کشورها پیش از نشست شورای امنیت در باره خاورمیانه منتشر شد. </p>
      <p>
        <b>شرح عکس: نمایی از یکی از شهرک های یهودی نشین در خاک فلسطین</b>
      </p>
      <figure>
        <img src="https://cdn.asriran.com/files/fa/news/1398/8/30/1039265_751.jpg"/>
      </figure>
      <p>در این بیانیه آمده است: «هرگونه فعالیت شهرک سازی بر اساس حقوق بین الملل غیر قانونی است. این اقدام همچنین مخل راه حل صلح آمیز برای تشکیل دو کشور مستقل و نیز برهم زننده چشم انداز یک صلح پایدار در منطقه است».</p>
      <p>در بخش دیگری از این بیانیه آمده است: «ما از اسرائیل می‌خواهیم به موجب تعهدات خود به عنوان قدرت اشغالگر به کلیه فعالیت‌های شهرک سازی پایان دهد».</p>
      <p>
        <b>شهرک سازی اسرائیل در خاک فلسطینی ها</b>
      </p>
      <p>شهرک سازی اسرائیل در بخش هایی از خاک فلسطینی ها (بخش‌های اشغالی کرانه باختری رود اردن و قدس شرقی)  از سال ۱۹۶۷ تا کنون در تمام کابینه های اسرائیل تداوم داشته اما از زمان به روی کار آمدن بنیامین نتانیاهو،‌ با سرعت بیشتری دنبال شده است.</p>
      <p>در حال حاضر بیش از 400 هزار اسرائیلی در بخش‌های اشغالی کرانه باختری رود اردن در شهرک‌های یهودی نشین زندگی می‌کنند.</p>
      <p>
        <b>تصمیم جدید آمریکا</b>
      </p>
      <p>"مایک پمپئو" وزیر خارجه آمریکا روز دوشنبه به صراحت اعلام کرد از دید دولت ایالات متحده ساخت شهرک‌های اسرائیلی در کرانه باختری رود اردن به خودی خود مغایر با مقررات بین المللی نیست.</p>
      <p>موضع جدید دولت آمریکا در قبال شهرک سازی‌های اسرائیل در کرانه باختری رود اردن همانند به رسمیت شناختن بیت المقدس به عنوان پایتخت اسرائیل و نیز تایید حاکمیت اسرائیل بر بلندی‌های جولان گامی دیگر در جهت جدایی آشکار از خط مشی مرسوم دیپلماتیک در این کشور به حساب می‌آید.</p>
      <p>این در حالی است که وزیر خارجه آمریکا در توجیه این تصمیم گفته است: «موضع‌گیری‌های ایالات متحده آمریکا درباره شهرک‌سازی در کرانه باختری- که اسرائیل در جنگ سال ۱۹۶۷ آن را در اختیار گرفت- تا کنون به یک شکل نبوده است به طوری که جیمی کارتر دموکرات آن را مغایر با مقررات بین‌الملل توصیف کرده است و رونالد ریگان جمهوری‌خواه گفته بود که آن را ذاتاً غیرقانونی نمی‌داند».</p>
    </article>
  </body>
</html>