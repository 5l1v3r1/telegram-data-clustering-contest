<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kolombia-o-proedros-apodexthke-aithmata-gia-na-stamathsoyn-oi-diadhlwseis"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Κολομβία: Ο Πρόεδρος αποδέχτηκε αιτήματα για να σταματήσουν οι διαδηλώσεις"/>
    <meta property="og:description" content="Ο πρόεδρος της Κολομβίας Ιβάν Ντούκε χαρακτήρισε «αποδεκτές» χθες Τετάρτη «ορισμένες» από τις διεκδικήσεις που προβάλλουν οι πολίτες οι οποίοι ετοιμάζονται να διαδηλώσουν μαζικά σήμερα εναντίον της πολιτικής του, στο πλαίσιο της γενικής απεργίας που έχει προκηρυχθεί, καθώς η δημοτικότητα της κυβέρνησής του βρίσκεται σε ελεύθερη πτώση πριν καν συμπληρώσει 18 μήνες στην εξουσία."/>
  </head>
  <body>
    <article>
      <h1>Κολομβία: Ο Πρόεδρος αποδέχτηκε αιτήματα για να σταματήσουν οι διαδηλώσεις</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Ο πρόεδρος της Κολομβίας Ιβάν Ντούκε χαρακτήρισε «αποδεκτές» χθες Τετάρτη «ορισμένες» από τις διεκδικήσεις που προβάλλουν οι πολίτες οι οποίοι ετοιμάζονται να διαδηλώσουν μαζικά σήμερα εναντίον της πολιτικής του, στο πλαίσιο της γενικής απεργίας που έχει προκηρυχθεί, καθώς η δημοτικότητα της κυβέρνησής του βρίσκεται σε ελεύθερη πτώση πριν καν συμπληρώσει 18 μήνες στην εξουσία.</h4>
      <p>«Γνωρίζουμε ότι οι προκλήσεις που καλείται να ξεπεράσει η χώρα μας είναι πολλές», ότι «αρκετές από τις κοινωνικές διεκδικήσεις είναι αποδεκτές» και ότι υπάρχουν «προβλήματα που χρονίζουν», επισήμανε ο Ντούκε σε ομιλία του που αναμεταδόθηκε απευθείας τηλεοπτικά.</p>
      <h3>Στόχος η «δημόσια τάξη»</h3>
      <p>Ο δεξιός αρχηγός του κράτους πρόσθεσε ότι θα εγγυηθεί το δικαίωμα των συνδικάτων, των φοιτητών, των ιθαγενών και των υποστηρικτών της αντιπολίτευσης, που ετοιμάζονται να κάνουν πορείες σήμερα σε διάφορες πόλεις σε όλη τη χώρα.</p>
      <p>Υπενθύμισε ταυτόχρονα ότι, από κοινού με τις τοπικές και τις περιφερειακές αρχές, η κυβέρνησή του αποφάσισε να εφαρμόσει «απαραίτητα μέτρα για να εγγυηθεί τη δημόσια τάξη στο σύνολο της επικράτειας» μπροστά σε μια εκστρατεία που κατ’ αυτόν βασίστηκε σε «ψέματα» και έχει σκοπό να υποκινήσει «βία».</p>
      <p>Από τη δική του πλευρά, το Γραφείο Ανθρωπίνων Δικαιωμάτων του ΟΗΕ εξέφρασε την ανησυχία του για την αύξηση του αριθμού των στρατιωτικών στους δρόμους την προηγουμένη των διαδηλώσεων, καθώς και για μηνύματα «απροσδιόριστης προέλευσης», τα οποία «στιγματίζουν την κοινωνική αμφισβήτηση» ή «καλούν στη χρήση βίας» κατά τη διάρκεια των συγκεντρώσεων διαμαρτυρίας.</p>
      <p>Στην κινητοποίηση έχει καλέσει κυρίως μια συνομοσπονδία εργατικών συνδικάτων σε ένδειξη διαμαρτυρίας για τις «νεοφιλελεύθερες» μεταρρυθμίσεις που διατείνεται πως ετοιμάζεται να προωθήσει ο πρόεδρος: την ελαστικοποίηση της αγοράς εργασίας, την εξασθένιση του δημόσιου συστήματος κοινωνικής ασφάλισης προς όφελος ιδιωτικών ασφαλιστικών εταιρειών, την αύξηση των ασφαλιστικών εισφορών, την αύξηση του ορίου ηλικίας για τη συνταξιοδότηση.</p>
      <p>Ο Ιβάν Ντούκε αρνείται ότι σκοπεύει να προωθήσει τέτοιες μεταρρυθμίσεις, μολονότι οι υπουργοί Εργασίας και Οικονομικών της κυβέρνησής του έχουν ταχθεί υπέρ μέτρων αυτής της κατεύθυνσης.</p>
      <p>Οι φοιτητές, που διοργάνωσαν ήδη πρόσφατα κινητοποιήσεις, ενώνουν τις δυνάμεις τους με τα συνδικάτα για να προβάλλουν διεκδικήσεις όπως η αύξηση των κονδυλίων για τη δημόσια παιδεία, και να εκδηλώσουν την αλληλεγγύη τους στους αυτόχθονες και ζητήσουν μέτρα προστασίας τους, μετά τις δολοφονίες περίπου πενήντα φέτος μόνο στη νομαρχία Κάουκα (νοτιοδυτικά).</p>
      <p>Διάφοροι καλλιτέχνες καθώς και συλλογικότητες έχουν ταχθεί υπέρ των κινητοποιήσεων αυτών, όπως και μεγάλο μέρος της αντιπολίτευσης, συμπεριλαμβανομένης της Εναλλακτικής Επαναστατικής Κοινής Δύναμης (FARC, το κόμμα στο οποίο μετασχηματίστηκε η ως πρότινος οργάνωση ανταρτών Επαναστατικές Ένοπλες Δυνάμεις της Κολομβίας), η οποία καταγγέλλει ότι πάνω από 170 πρώην μαχητές της έχουν δολοφονηθεί μετά την υπογραφή της συμφωνίας ειρήνης το 2016.</p>
      <p>Οι οργανώσεις και οι παρατάξεις που καλούν στην κινητοποίηση καταδικάζουν επίσης τη βία εναντίον των ηγετών κοινοτήτων και των ακτιβιστών — έχουν δολοφονηθεί πάνω από 500 από το 2016, σύμφωνα με τον Συνήγορο του Λαού, ανεξάρτητη αρχή αρμόδια για την υπεράσπιση των ανθρωπίνων δικαιωμάτων.</p>
      <p>Η υπηρεσία μετανάστευσης της Κολομβίας διέταξε να κλείσουν από χθες Τετάρτη ως αύριο Παρασκευή τα σύνορα με τον Ισημερινό, το Περού, τη Βραζιλία και τη Βενεζουέλα προκειμένου «να εμποδιστούν αλλοδαποί να εισέλθουν στην επικράτεια με σκοπό να διαταράξουν τη δημόσια τάξη και ασφάλεια».</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>