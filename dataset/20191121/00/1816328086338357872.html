<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/21033023/Measures-to-prepare-National-Citizen-Records--Amit.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="நாடு முழுவதும் தேசிய குடிமக்கள் பதிவேடு தயாரிக்க நடவடிக்கை - மாநிலங்களவையில் அமித் ஷா அறிவிப்பு"/>
    <meta property="og:description" content="நாடு முழுவதும் தேசிய குடிமக்கள் பதிவேடு தயாரிக்க நடவடிக்கை எடுக்கப்படும் என மாநிலங்களவையில் உள்துறை மந்திரி அமித் ஷா அறிவித்தார்."/>
  </head>
  <body>
    <article>
      <h1>நாடு முழுவதும் தேசிய குடிமக்கள் பதிவேடு தயாரிக்க நடவடிக்கை - மாநிலங்களவையில் அமித் ஷா அறிவிப்பு</h1>
      <h2>நாடு முழுவதும் தேசிய குடிமக்கள் பதிவேடு தயாரிக்க நடவடிக்கை எடுக்கப்படும் என மாநிலங்களவையில் உள்துறை மந்திரி அமித் ஷா அறிவித்தார்.</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>புதுடெல்லி, <br/><br/>நாட்டின் உண்மையான குடிமக்களின் பெயர்களை கொண்ட பதிவேடு என்று கூறப்படுவது என்.ஆர்.சி. என்று அழைக்கப்படுகிற தேசிய குடிமக்கள் பதிவேடு ஆகும்.<br/><br/>இந்த பதிவேடு, முதன்முதலாக அசாம் மாநிலத்தில் 1951-ம் ஆண்டு, தயாரித்து வெளியிடப்பட்டது.</p>
      <p>அதன்பின்னர் வங்காளதேசத்தில் இருந்து லட்சக்கணக்கானோர் அசாமில் குடியேறி பிரச்சினைகள் எழுந்து, இது தொடர்பான விவகாரம் சுப்ரீம் கோர்ட்டுக்கு போனபோது, அசாமில் மீண்டும் என்.ஆர்.சி. தயாரித்து வெளியிடுமாறு உத்தரவிடப்பட்டது.<br/><br/>அதன் பேரில் ரூ.1,200 கோடிக்கு மேல் செலவு செய்து என்.ஆர்.சி. தயாரித்து சில மாதங்களுக்கு முன் வெளியிடப்பட்டது. ஆனால் அதில் 19 லட்சத்து 6 ஆயிரத்து 657 பேர் பெயர்கள் விடுபட்டு போய் இருப்பதாக தகவல்கள் வெளியாகி சர்ச்சை உண்டானது.<br/><br/>என்.ஆர்.சி.யை பொறுத்தமட்டில், குடிமக்கள்தான் விண்ணப்பித்து, தங்களது குடியுரிமையை உரிய ஆவணங்கள் மூலம் நிரூபிக்க வேண்டிய நிலை ஏற்படும் என்பது குறிப்பிடத்தகுந்தது.<br/><br/>இந்த நிலையில் நாடு முழுவதும் தேசிய குடிமக்கள் பதிவேடு தயாரிக்க நடவடிக்கை எடுக்கப்போவதாக நாடாளுமன்ற மாநிலங்களவையில் உள்துறை மந்திரி அமித் ஷா நேற்று அறிவித்து, சபையை அதிர வைத்தார்.<br/><br/>அப்போது அவர் கூறியதாவது:-<br/><br/>தேசிய குடிமக்கள் பதிவேடு தயாரிக்கும் செயல்முறை நாடு முழுவதும் மேற்கொள்ளப்படும். மதத்தை வைத்து யாரும் கவலைப்பட தேவை இல்லை. இது தேசிய குடிமக்கள் பதிவேட்டில் அனைவரையும் கொண்டு வருவதற்கான ஒரு நடவடிக்கை.<br/><br/>எல்லா மதங்களையும் சேர்ந்த இந்திய குடிமக்கள் அனைவரும் தேசிய குடிமக்கள் பதிவேட்டில் சேர்க்கப்படுவார்கள்.<br/><br/>மதத்தின் அடிப்படையில் எந்த பாகுபாடும் பார்க்கப்பட மாட்டாது. தேசிய குடிமக்கள் பதிவேடு செயல்முறையும், குடியுரிமை திருத்த சட்ட மசோதாவும் வெவ்வேறானவை.<br/><br/>அசாமில் தேசிய குடியுரிமை பதிவேட்டில் பெயர் இடம் பெறாதவர்கள் அதற்கான தீர்ப்பாயத்தில் முறையிட முடியும். அசாம் முழுவதும் தீர்ப்பாயங்கள் அமைக்கப்பட்டுள்ளன. தீர்ப்பாயத்துக்கு செல்வதற்கு பணம் இல்லாதவர்களுக்கு, வக்கீலை அமர்த்திக்கொள்வதற்கான செலவை அசாம் மாநில அரசு ஏற்கும். இவ்வாறு அமித் ஷா கூறினார்.<br/><br/>நாடு முழுவதும் தேசிய குடிமக்கள் பதிவேடு தயாரிக்கப்படும் என்ற அமித் ஷாவின் அறிவிப்பு பெரும் பரபரப்பை ஏற்படுத்தி உள்ளது.</p>
    </article>
  </body>
</html>