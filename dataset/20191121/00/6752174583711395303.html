<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-ab-cd-koncertje-nyitja-a-belvarosi-rockklubot/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:50+00:00"/>
    <meta property="og:title" content="Az AB/CD koncertje nyitja a belvárosi rockklubot"/>
    <meta property="og:description" content="Az idei évben komoly átalakulások voltak a miskolci klubhelyzetben. Kevés lehetőség, helyszín adódott a feltörekvő zenekarok fellépésére. A november 23-án nyíló Collins Rock Klub ezen a helyzeten próbál javítani, az első rendezvényen a barcikai illetőségű AB/CD fog muzsikálni, erre már most is nagy"/>
  </head>
  <body>
    <article>
      <h1>Az AB/CD koncertje nyitja a belvárosi rockklubot</h1>
      <address><time datetime="2019-11-21T00:01:50+00:00">21 Nov 2019, 00:01</time> by <a rel="author">Lokál Miskolc</a></address>
      <p>
        <b>Az idén komoly átalakulások voltak a miskolci klubhelyzetben. Kevés lehetőség, helyszín adódott a feltörekvő zenekarok fellépésére. A november 23-án nyíló Collins Rock Klub ezen a helyzeten próbál javítani, az első rendezvényen a barcikai AB/CD fog muzsikálni, erre már most nagy az érdeklődés. Kristó Lászlóval, a zenekar énekesével beszélgettünk a népszerű csapat dolgairól.</b>
      </p>
      <p>– Megtiszteltetés számunkra, hogy minket kértek fel a nyitóbulira. Februárban játszottunk utoljára a városban, a Becherovka Miskolci Farsangon, szóval időszerű volt, hogy egy klubkoncertet is be tudjunk iktatni a turnénkba itt, Miskolcon – szögezte le Kristó László. – 2003 decemberétől működik a zenekarunk, az akkori felállásból már csak én vagyok a csapatban. 2015 elejére alakult ki a mostani összetétel, azóta szerencsére nem volt szükség tagcserére.</p>
      <figure>
        <img src="https://www.lokal.hu/wp-content/uploads/2019/11/PicsArt_10-20-07.52.53-1280x883.jpg"/>
        <figcaption>Stúdióban a banda – fotó: Lokál</figcaption>
      </figure>
      <hr/>
      <p>
        <b>Külföldön is fellépnek</b>
      </p>
      <p>– Bátran mondhatom, hogy külföldön is népszerűek vagyunk ezzel az AC/DC-műsorral. Jártunk már Csehországban, Romániában, Szerbiában, Horvátországban, Szlovéniában, Ausztriában, Ukrajnában, Szlovákiában, szóval a környező országokban. Rengeteg fesztiválfelkérést kapunk, ezek közül a legnagyobb a Sziget, ott 2017-ben voltunk utoljára, de előtte szinte minden évben felléptünk – árulta el Kristó László.</p>
      <hr/>
      <p>– A zenekar rajongótábora a motorostársadalomból tevődik össze, egész évben jelen vagyunk a rendezvényeiken. Az utóbbi esztendőkben egy új területről is egyre több megkeresés érkezik, bejöttek a programunkba a falunapok. Bátran mondhatom, ezeken a rendezvényeken is olyan hangulatot tudunk teremteni, hogy még az „öregasszonyok” is táncra perdülnek a dalok hallatán! – fogalmazott az énekes.</p>
      <figure>
        <iframe src="https://www.youtube.com/embed/m4AW8smpxZE" width="900" height="506" data-service="Youtube" scrolling="no"/>
      </figure>
      <p>Lacinál rákérdeztünk a műsorok összeállítására, és kiderült, hogy minden évre jut valami aktualitás.</p>
      <p>– Legalább ötven AC/DC-dalt tudunk, természetesen a műsort rendszeresen változtatjuk, most a Highway to… elnevezésű turnénk fut, ugyanis negyven éve jelent meg a Highway to Hell című lemez. Tavasszal pedig indul a Back in… sorozatunk, 2020-ban a Back in Black lesz negyvenéves. Mi az AC/DC-nek mindkét korszakát műsoron tartjuk, tehát a Bon Scott-éra és az azt követő Brian Johnson-időszak is szerepel a repertoárunkban. Évi 80-90 koncertet adunk, ami kiemelkedő szám a zenei piacon – emelte ki az énekes.</p>
      <hr/>
      <p>
        <b>A műsor</b>
      </p>
      <p>A Collins Rock Klub programjában elsősorban miskolci vagy környékbeli zenekarok szerepelnek, az elkövetkezendő hetekben a következő csapatokat lehet majd látni: Későn Szóltál, Zenemi, Inercy, NaÉs, Breth, Killer Surprise.</p>
    </article>
  </body>
</html>