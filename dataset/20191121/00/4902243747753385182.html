<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/kozremukodoket-keres-az-adohatosag"/>
    <meta property="og:site_name" content="ALON"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Közreműködőket keres az adóhatóság"/>
    <meta property="og:description" content="Regisztrálni kell a feladatra."/>
  </head>
  <body>
    <article>
      <h1>Közreműködőket keres az adóhatóság</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>Regisztrálni kell a feladatra.</b>
      </p>
      <p><b>Közreműködőket keres az adóhatóság: a vállalkozások és a kereskedők egy egyszerű regisztrációval bekerülhetnek abba a nyilvántartásba, ahonnan a Nemzeti Adó- és Vámhivatal (NAV) kiválasztja a végrehajtási eljárásaiban közreműködő szervezeteket, kereskedőket </b>- közölte a NAV az MTI-vel csütörtökön.</p>
      <p>A közlemény szerint a regisztrációval a vállalkozás része lehet annak a gazdálkodói hálózatnak, amely a NAV megbízásából elvégez egyes speciális szakértelemhez, hatósági engedélyhez kötött feladatokat (<b>takarítás, bontás, hulladékelszállítás</b>). <b>A sikeresen regisztrált kereskedők pedig első kézből juthatnak hozzá az árverésre kitűzött romlandó termékekkel kapcsolatos információkhoz.</b></p>
      <p>
        <b>A NAV 2018 óta nemcsak a fizetési kötelezettségeket hajtja be, hanem általános közigazgatási végrehajtóként, közreműködő gazdálkodókkal végezteti el például a romos épületek bontását, lakásban felhalmozott szemét elszállítását, vagy épp az életveszélyessé vált növényzet visszavágását.</b>
      </p>
      <p><b>Ahhoz, hogy valaki a NAV megbízásából, munkadíjért végezhessen bontási, javítási, hulladékelszállítási, takarítási vagy egyéb feladatokat, regisztrálnia kell az adóhatóságnál.</b> A regisztrációs adatbázisba minden olyan, Magyarországon gazdasági tevékenységet végző, a köztartozásmentes adatbázisban szereplő szervezet jelentkezhet, amely a regisztrációs adatlapon felsorolt teendőkhöz <b>szakértelemmel, hatósági engedéllyel, illetve eszközzel rendelkezik</b>. A jelentkező azt is megjelölheti, hogy az ország mely területén vállalna közreműködést. A névjegyzékből véletlenszerűen kiválasztott három szervezettől kér árajánlatot a NAV, melyek közül a legkedvezőbb ajánlatot adó vállalkozás kapja meg a feladatot - írták.</p>
    </article>
  </body>
</html>