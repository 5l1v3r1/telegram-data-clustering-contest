<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kyriakos-mhtsotakhs-h-ayxhsh-ths-rohs-apo-thn-toyrkia-einai-aparadekth"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Κυριάκος Μητσοτάκης: Η αύξηση της ροής από την Τουρκία είναι απαράδεκτη"/>
    <meta property="og:description" content="Το μεταναστευτικό ανέδειξε στην ομιλία του στο συνέδριο του ΕΛΚ ο πρωθυπουργός, Κυριάκος Μητσοτάκης, ζητώντας από την Ευρώπη ζητώντας να γίνει σεβαστή η συμφωνία ΕΕ-Τουρκίας και να αλλάξει “Το Σύστημα του Δουβλίνου που είναι πλέον θλιβερά ανεπαρκές ώστε να αντιμετωπίσει το πρόβλημα”."/>
  </head>
  <body>
    <article>
      <h1>Κυριάκος Μητσοτάκης: Η αύξηση της ροής από την Τουρκία είναι απαράδεκτη</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Σπύρος Γκουτζάνης</a></address>
      <h4>Το μεταναστευτικό ανέδειξε στην ομιλία του στο συνέδριο του ΕΛΚ ο πρωθυπουργός, Κυριάκος Μητσοτάκης, ζητώντας από την Ευρώπη ζητώντας να γίνει σεβαστή η συμφωνία ΕΕ-Τουρκίας και να αλλάξει “Το Σύστημα του Δουβλίνου που είναι πλέον θλιβερά ανεπαρκές ώστε να αντιμετωπίσει το πρόβλημα”.</h4>
      <p>Επέρριψε ευθύνες στην <b>Τουρκία </b>λέγοντας ότι “η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης. Πρέπει να αναγνωρίσουμε πως η Τουρκία φιλοξενεί εκατομμύρια πρόσφυγες, ταυτόχρονα ξεκαθαρίζοντας πως η Ευρώπη δεν θα εκβιαστεί σε αυτό το ζήτημα. Είναι καιρός για λιγότερες ανεύθυνες δηλώσεις και για πιο ειλικρινή διάλογο”.</p>
      <p>Ο κ. Μητσοτάκης αναφέρθηκε στις δύο πιο σημαντικές προκλήσεις που αντιμετωπίζει η Ευρώπη, καθώς το νέο Ευρωπαϊκό Κοινοβούλιο και η νέα Ευρωπαϊκή Επιτροπή αρχίζουν τη θητεία τους: “τη μετανάστευση και την προστασία των εξωτερικών συνόρων. Επιτρέψτε μου να είμαι απολύτως ευθύς. Η Ευρώπη δεν μπορεί να υποκρίνεται άλλο πως αυτό το ζήτημα επηρεάζει μόνο τα κράτη-μέλη που έχουν εξωτερικά σύνορα”.</p>
      <p>Απευθυνόμενος προς το νέο αρμόδιο <b>Επίτροπο </b>είπε: <i>“αγαπητέ Μαργαρίτη, κύριε αντιπρόεδρε της Κομισιόν, καθώς αναλαμβάνετε αυτό το σημαντικό χαρτοφυλάκιο σας ευχόμαστε καλή τύχη και γνωρίζετε καλά ότι ένα καινούργιο, Κοινό Ευρωπαϊκό πλαίσιο ασύλου και προστασίας συνόρων πρέπει να είναι η πρώτη σου προτεραιότητα”</i>. Αναφέρθηκε στις δράσεις της κυβέρνησης: «<i>εμείς, ως Έλληνες, έχουμε επιτελέσει και με το παραπάνω το καθήκον που μας αναλογεί. Έχουμε ήδη αλλάξει, ως νέα κυβέρνηση, τη νομοθεσία για το άσυλο ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα. Όμως φτάνουμε πια στα όριά μας. Οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων».</i></p>
      <p>Κατά τα λοιπά ο κ. <b>Μητσοτάκης </b>επανέλαβε για πολλοστή φορά την ρητορική περί νίκης του κατά του λαϊκισμού και υποσχέθηκε ένα λαμπρό μέλλον για τους Έλληνες: <i>“...Έπειτα από χρόνια ύφεσης και δύσκολων ημερών οι Έλληνες ατενίζουν και πάλι το μέλλον με μεγαλύτερη αισιοδοξία...Ήδη κατά τους πρώτους μήνες έχουμε υλοποιήσει τις υποσχέσεις μας και πρόθεσή μας είναι να διατηρήσουμε το ρυθμό του μεταρρυθμιστικού μας έργου. Δεν έχουμε χρόνο να χάσουμε διότι πρέπει να καλύψουμε τον χαμένο χρόνο της 10ετούς κρίσης. Το μήνυμα είναι ξεκάθαρο. Η Ελλάδα δεν είναι πια το «προβληματικό μέλος» της Ένωσης. Είναι μία χώρα με αυτοπεποίθηση, με μία σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος”.</i></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>