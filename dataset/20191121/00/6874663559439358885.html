<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774255,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="מיזוג ענק בדרך? דיווח: צ'ארלס שוואב במגעים לרכישת המתחרה טי.די אמריטרייד"/>
    <meta property="og:description" content="העסקה בין שתי ענקיות הברוקראז' תיצור תאגיד מפלצתי עם נכסים של 5 טריליון דולר, ותהווה איחוד משמעותי בענף שעובר משבר רציני; לפי פייננשל טיימס, צ'ארלס שוואב צפויה לשלם 25 מיליארד דולר עבור טי.די אמריטרייד"/>
  </head>
  <body>
    <article>
      <h1>מיזוג ענק בדרך? דיווח: צ'ארלס שוואב במגעים לרכישת המתחרה טי.די אמריטרייד</h1>
      <h2>העסקה בין שתי ענקיות הברוקראז' תיצור תאגיד מפלצתי עם נכסים של 5 טריליון דולר, ותהווה איחוד משמעותי בענף שעובר משבר רציני; לפי פייננשל טיימס, צ'ארלס שוואב צפויה לשלם 25 מיליארד דולר עבור טי.די אמריטרייד</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט</a></address>
      <p>בדרך למיזוג ענק בענף הברוקראז': ענקית הבנקאות והברוקראז' האמריקאית צ'ארלס שוואב מקיימת מגעים מתקדמים לרכישת המתחרה טי.די. אמריטרייד (TD Ameritrade) בעסקת ענק שעשויה להשפיע על כל ענף הברוקראז' הבינלאומי, כך לפי דיווח שפורסם ב-CNBC. בפייננשל טיימס כתבו כי צ'ארלס שוואב תשלם 25 מיליארד דולר עבור טי.די אמריטרייד.</p>
      <p>מיזוג בין שתי החברות ייצור תאגיד מפלצתי עם נכסים משולבים של 5 טריליון דולר - 3.8 טריליון דולר של צ'ארלס שוואב ו-1.3 טריליון דולר מצד טי.די אמריטרייד. החברות עשויות להכריז כבר היום (ה') על החלטת המיזוג ביניהן.</p>
      <figure>
        <img src="https://images1.calcalist.co.il/PicServer3/2019/11/21/949203/3L.jpg"/>
        <figcaption>טי.די אמריטרייד וצ'ארלס שוואב. דיווחים על מגעים מתקדמים לעסקה <br/>צילום: Bloomberg</figcaption>
      </figure>
      <p>"העסקה תיצור גוליית בשוק ניהול ההון", אמר האנליסט מייק מאיו מוולס פארגו. עם פתיחת המסחר בניו יורק היום זינקה מניית צ'ארלס שוואב ב-13% ומניית טי.די אמריטרייד המריאה ב-25%.</p>
      <p>עסקה בין שני הענקים הפיננסיים תיצור איחוד משמעותי בענף שעובר בתקופה האחרונה משבר אדיר. בחודשים האחרונים הציגו הברוקרים הגדולים תוכניות להגיע למסלולים אטרקטיבייים של לאפס עמלות. צ'ארלס שוואב היה השחקן הראשון שעשה את הצעד, וביטל את העמלות לגמרי כבר בתחילת אוקטובר. מתחריו של שוואב, ביניהם פידליטי (Fidelity) וטי.די אמריטרייד מיהרו ללכת בדרכו.</p>
      <p>מקורות סיפרו כי מנכ"ל תאגיד צ'ארלס שוואב, וולטר בטינגר, מיועד לנהל את החברה הממוזגת. מנכ"ל ונשיא טי.די אמריטרייד, טים הוקי הודיע כבר ביולי כי הוא עתיד לעזוב את החברה בפברואר 2020.</p>
      <p>צ'ארלס שוואב, מייסד ויו"ר התאגיד הפיננסי אמר ל-CNBC בחודש שעבר כי מיזוג בתעשיית המסחר בניירות ערך הוא "מסקנה לוגית שסופה להתממש".</p>
      <p>"עם וודאות בהערכה הנכונה, אנחנו נעשה את זה.</p>
      <p>אנחנו מאוד חזקים ומאוד עצמאיים בדרך בה אנחנו עושים דברים, כך שאם דבר מה הוא נכון למחזיקי המניות שלנו, אנחנו נעשה אותו". אמר שוואב בתשובה לשאלה האם החברה שייסד היא קונה פוטנציאלית של ספקיות שירותים פיננסיים אחרות.</p>
      <p>החברות לא הגיבו לדיווחים על המגעים לעסקה.</p>
    </article>
  </body>
</html>