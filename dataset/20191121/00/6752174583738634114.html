<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-otven-eves-a-bekesi-duzzaszto/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:57+00:00"/>
    <meta property="og:title" content="Ötven éves a békési duzzasztó"/>
    <meta property="og:description" content="Fél évszázaddal ezelőtt adták át a békési duzzasztóművet. Az évforduló alkalmából emléktábla avatására is sor került a településen."/>
  </head>
  <body>
    <article>
      <h1>Ötven éves a békési duzzasztó</h1>
      <address><time datetime="2019-11-21T00:01:57+00:00">21 Nov 2019, 00:01</time> by <a rel="author">Lokál Békéscsaba</a></address>
      <figure>
        <img src="https://www.lokal.hu/wp-content/uploads/2019/11/P1011369-1280x960.jpg"/>
      </figure>
      <p>
        <b>Fél évszázaddal ezelőtt adták át a békési duzzasztóművet. Az évforduló alkalmából emléktábla avatására is sor került a településen.</b>
      </p>
      <p>A Kettős-Körösnél található létesítmény több szempontból is jelentős a megyei lakosság számára. Mezőgazdasági, ökológiai és turisztikai célokat is szolgál.  Az 50. évforduló alkalmából megtartott rendezvényen az ünnepi hangulatról Beszterczey Attila színművész gondoskodott, akitől Karinthy Frigyes: Természet című művét hallhatták a meghívottak. Az 1967 és 1969 között épült békési duzzasztómű a Körös-vidék fontos vízgazdálkodási létesítménye, hiszen a békésszentandrási duzzasztómű hatásterületén kívül, a Fehér-, a Fekete és a Kettős-Körös mentén biztosítja a vízigények kielégítését, az öntözést, a hajózást, valamint számos rekreációs- és ökológiai hasznosítás lehetőségét is megteremti.</p>
      <p>A rendezvény résztvevőit dr. Takács Árpád kormánymegbízott köszöntötte, majd Szabó János, a Körös-vidéki Vízügyi Igazgatóság igazgatója a duzzasztó történetét, jelentőségét vázolta fel a hallgatóságnak. Ezután pedig Kálmán Tibor, Békés polgármestere osztotta meg gondolatait. Úgy látja, a városnak rendkívül fontos a duzzasztómű. Annyira beépült a békésiek életébe, hogy nincs olyan vendég, akinek ne mutatnák meg az építményt. Impozáns műtárgyként tartják számon a duzzasztót, ami a városért és az egész térségért dolgozik.</p>
    </article>
  </body>
</html>