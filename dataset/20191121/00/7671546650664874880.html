<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914591"/>
    <meta property="og:site_name" content="Dnevnik"/>
    <meta property="article:published_time" content="2019-11-21T00:01:00+00:00"/>
    <meta property="og:title" content="Ali stranka Alenke Bratušek ruši ustavno ureditev v Sloveniji?"/>
    <meta property="og:description" content="Maša Kociper, vodja poslanske skupine Stranke Alenke Bratušek (SAB), je po izobrazbi pravnica. Na koalicijskem sestanku je predlagala, da bi se izredna uskladitev pokojnin v letu 2020 izvedla v enakem znesku za vse upokojence, ne glede na doseženo pokojninsko dobo ob upokojitvi in ne glede na višino vplačanih prispevkov v pokojninsko blagajno. Torej tisti, ki so v pokojninsko blagajno vplačevali po nekaj več kot 40 evrov na mesec, bodo deležni enake izredne uskladitve kot tisti, ki so v času svojega dela v pokojninsko blagajno prispevali po nekaj sto evrov na mesec. Tisti, ki so delali 15 let, naj bi prejeli enak znesek izredne uskladitve kot tisti, ki so delali 40 let ali več."/>
  </head>
  <body>
    <article>
      <h1>Ali stranka Alenke Bratušek ruši ustavno ureditev v Sloveniji?</h1>
      <address>
        <time datetime="2019-11-21T00:01:00+00:00">21 Nov 2019, 00:01</time>
      </address>
      <p>
        <b>Maša Kociper, vodja poslanske skupine Stranke Alenke Bratušek (SAB), je po izobrazbi pravnica. Na koalicijskem sestanku je predlagala, da bi se izredna uskladitev pokojnin v letu 2020 izvedla v enakem znesku za vse upokojence, ne glede na doseženo pokojninsko dobo ob upokojitvi in ne glede na višino vplačanih prispevkov v pokojninsko blagajno. Torej tisti, ki so v pokojninsko blagajno vplačevali po nekaj več kot 40 evrov na mesec, bodo deležni enake izredne uskladitve kot tisti, ki so v času svojega dela v pokojninsko blagajno prispevali po nekaj sto evrov na mesec. Tisti, ki so delali 15 let, naj bi prejeli enak znesek izredne uskladitve kot tisti, ki so delali 40 let ali več.</b>
      </p>
      <p>Ali ni to poseg v ustavno pravico po enakopravnosti? In naj bralci ne mešajo enakopravnosti z enakostjo. Tudi politiki teh dveh pojmov ne bi smeli mešati, pa tudi če gre za nabiranje političnih točk pri potencialnih volilcih. In SAB si skuša pri upokojencih zagotoviti glasove tako, da upokojencem z najnižjo pokojnino podari 1,50 evra na račun tistih, ki bi iz izredne uskladitve po zakonu morali prejeti kak cent ali evro več. Upokojenci, ne nasedajte!</p>
      <p>Ne morem razumeti, kako gospa Kociper lahko predlaga kaj takega, češ da sta mleko in kruh za vse enako draga, ne glede na višino pokojnine. Enako draga sta tudi za vse delovne ljudi, ne glede na to, ali svoje delo opravljajo kot poslanci ali kot tajnice, medicinske sestre, strežnice v domovih ostarelih, nekvalificirani delavci ali delavci za tekočim trakom. Torej, nerazumljiva je njena dvoličnost, ko je trdila, da so poslanci »simboli« države Slovenije, ko so se obravnavali privilegiji poslancem, ki naj bi si jih poslanci uzakonili. Zakaj se ni v tem primeru zavzemala za to, da bi poslanci prejemali minimalno plačo ali pa največ povprečno slovensko plačo in nadomestila za prehrano in prevoz v enaki višini, kot velja za druge delavce v Sloveniji? Ne, takrat ne veljajo trditve, ki jih je izrekla kot argument za izredno uskladitev pokojnin v letu 2020 v enakem znesku za vse. Kje je tukaj enakopravnost z drugimi prebivalci naše podalpske države?</p>
      <p>Varčuje pa se pri najrevnejših in najbolj ranljivih. Pri upokojencih, socialno ogroženih, vseh tistih, ki ne morejo preživeti svoje veččlanske družine z minimalno plačo. Poskus Maše Kociper gre prav v smer pridobitve poceni političnih točk: ne vidi nobenega, niti moralnega zadržka, ko kot poslanka in pravnica predlaga kršitev Zakona o pokojninskem in invalidskem zavarovanju (ZPIZ-2). In sprašujem se, ali se splača boriti z mlini na veter. Ja, splača se, saj je več kot očitno, da za dosego svojih ciljev v hiši demokracije ne izbirajo sredstev. Zakoni so za male ljudi. Zakoni zanje očitno ne veljajo. Oni si bodo že postlali dovolj mehko posteljo, medtem ko se sploh ne vprašajo, kako spijo tisti, ki so jih volili.</p>
      <p>Kajtimir Kunc, Zagorje ob Savi</p>
    </article>
  </body>
</html>