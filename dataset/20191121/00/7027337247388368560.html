<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699449/%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D9%82%D9%88%D9%84-4-%D9%85%D8%AF%D8%A7%D9%84-%D8%B7%D9%84%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D8%A7%D8%B2-%DA%A9%D8%B4%D8%AA%DB%8C-%DA%AF%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="وزیر ورزش قول 4 مدال طلای المپیک را از کشتی گرفت"/>
    <meta property="og:description" content="علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم های ملی کشتی فرنگی و آزاد با وزیر ورزش دیدار و گفتگو کردند."/>
  </head>
  <body>
    <article>
      <h1>وزیر ورزش قول 4 مدال طلای المپیک را از کشتی گرفت</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم های ملی کشتی فرنگی و آزاد با وزیر ورزش دیدار و گفتگو کردند.</b>
      </p>
      <figure>
        <img src="https://cdn.asriran.com/files/fa/news/1398/8/30/1039284_814.jpg"/>
      </figure>
      <p>رئیس فدراسیون کشتی به همراه محمد بنا و غلامرضا محمدی سرمربیان تیم های ملی کشتی فرنگی و آزاد ایران امروز با وزیر ورزش دیدار کردند.</p>
      <p>به گزارش خبرگزاری مهر، علیرضا دبیر رئیس فدراسیون کشتی به همراه محمد بنا و غلامرضا محمدی سرمربیان تیم های ملی کشتی فرنگی و آزاد ایران امروز پنجشنبه با حضور در وزارت ورزش و جوانان با مسعود سلطانی فر دیدار و گفتگو کردند.</p>
      <p>محمد بنا در حاشیه این دیدار گفت: با موافقت و نظر مثبت سلطانی‌فر قرار است این نشست ها به منظور بررسی شرایط و برطرف کردن موانع و مشکلات برای موفقیت در المپیک برگزار شود. کلیات این جلسه مربوط به راه های رسیدن و موفقیت در المپیک بود و خواسته های رئیس فدراسیون و سرمربیان دو تیم و همچنین امکانات لازم در این راه مطرح شد. خوشبختانه وزیر ورزش از هیچ چیز دریغ نکرد و یک ملاقات خوب و مفید را برگزار کردیم.</p>
      <p>وی اظهار داشت: سلطانی فر به رئیس فدراسیون دستور داد همه امکانات از هر نظر در اختیار سرمربیان آزاد و فرنگی قرار بگیرد و از طرفی یک قول سنگین نیز از ما گرفتند که هم در آزاد و هم فرنگی دو طلا بگیریم. کشتی آزاد یک عقبه بلند و پرافتخار دارد و از لحاظ کمیت و کیفیت همیشه از فرنگی بالاتر بوده و شناخت مردم هم بیشتر از کشتی آزاد بوده است.</p>
      <p>بنا ادامه داد: کشتی فرنگی یک دهه موفق داشت که دهه اخیر بود و کشتی گیرانی مثل حمید سوریان، امید نوروزی،  قاسم رضایی و سعید عبدولی ظهور و افتخار آفرینی کردند ولی اکنون تغییر نسل داده ایم و تیم جوانی داریم که در عین جوانی نسلی هستند که می شود امیدوارانه روی آنها سرمایه گذاری کرد تا هم در این مدت کوتاه تا المپیک ۲۰۲۰ آبروداری کنند و هم برای المپیک بعدی نیز سرمایه بزرگی باشند.</p>
      <p>غلامرضا محمدی سرمربی تیم ملی کشتی آزاد نیز پس از این نشست گفت: وزیر ورزش با دیدی کارشناسانه و دلسوزانه و به جزئیات کشتی را پیگیری می کنند و از روز اولی که به اتفاق محمد بنا با وی ملاقات کردیم همیشه حمایت تمام قدی از ما داشتند.</p>
      <p>وی با اشاره به اینکه هر موقع کشتی ایران در المپیک موفق بوده، کاروان ایران هم رنکینگ خوبی در المپیک داشته ادامه داد: برعکس این موضوع هم صادق است و  این جلسات قرار است در مقاطع مختلف تا المپیک ادامه پیدا کند تا کمبود ها رفع و امکانات برای حضور موفق در المپیک مهیا شود.</p>
      <p>محمدی با بیان اینکه رابطه خوب وزارت ورزش و کمیته ملی المپیک باعث تقویت ورزش کشور شده، افزود: امیدواریم با حمایت این دو نهاد بتوانیم از حیثیت کشتی ایران دفاع کنیم.</p>
      <p>وی در پایان با بیان این که شرایط کسب سهمیه و اوزان در المپیک ۲۰۲۰ تغییر کرده و بسیار سخت تر از المپیک ریو شده، افزود: با همه این اوصاف و نتایج و کم و  کاستی های دو سال اخیر کشتی، همه تلاشمان بر این است تا با حمایت وزارت ورزش و جوانان و کمیته ملی المپیک باز هم برای ایران افتخار آفرینی کنیم.</p>
    </article>
  </body>
</html>