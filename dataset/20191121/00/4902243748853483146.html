<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/sport/2019/11/tokio-2020-egy-magyar-kerekparos-allhat-rajthoz-a-tokioi-olimpian"/>
    <meta property="og:site_name" content="ALON"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Tokió 2020 - Egy magyar kerékpáros állhat rajthoz a tokiói olimpián"/>
    <meta property="og:description" content="Legutóbb 2012-ben volt magyar résztvevője az ötkarikás játékok országúti mezőnyversenyének."/>
  </head>
  <body>
    <article>
      <h1>Tokió 2020 - Egy magyar kerékpáros állhat rajthoz a tokiói olimpián</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>Legutóbb 2012-ben volt magyar résztvevője az ötkarikás játékok országúti mezőnyversenyének.</b>
      </p>
      <p><b>Egy magyar kerékpáros állhat rajthoz jövőre a tokiói olimpián a férfiak országúti mezőnyversenyében </b>- közölte a magyar szövetség honlapja.</p>
      <p>Az MKSZ kiemelte: a nemzetközi szövetség (UCI) által közzétett rangsorban a 40. helyen végzett Magyarország 959 ponttal, így egy kvótát szerzett.</p>
      <p>A szövetség hangsúlyozta: Valter Attila (CCC Development Team) 477 ponttal zárta az évet, Pelikán János (Pannon Cycling Team) 168, míg Dina Márton (Kometa Cycling Team) 138 UCI-pontot gyűjtött, emellett Peák Barnabás (SEG Racing), Szarka Gergely (Epronex-BSS Oil Team), Filutás Viktor (Pannon Cycling Team), Kusztor Péter (Novo Nordisk), Gönczy Gergő (Epronex-BSS Oil Team) és Lovassy Krisztián (Epronex-BSS Oil Team) is aktívan hozzájárult a nemzet által elért eredményhez.</p>
      <p>A legtöbb versenyzőt - nemzetenként ötöt - a belgák, a kolumbiaiak, a franciák, az olaszok és a hollandok nevezhetik.</p>
      <p>A férfiak mezőnyversenyének 130 kerékpáros vághat neki az olimpián, a 234 kilométer hosszú, 4865 méter szintkülönbséget tartalmazó viadalt 2020. július 25-én rendezik. A 67 fős női mezőnyre másnap 137 kilométer megtétele vár 2692 méternyi szintkülönbséggel.<br/>A nemzetek olimpiai bizottságainak december 15-ig kell megerősíteniük a felhasználni kívánt kvóták számát, mielőtt az UCI újraosztaná a fennmaradó helyeket. Legutóbb 2012-ben volt magyar résztvevője az ötkarikás játékok országúti mezőnyversenyének, Londonban Lovassy Krisztián szerepelt, aki feladta a viadalt.</p>
      <p><i>"Pozitív élmény, hogy sikerült megszerezni a kvótát az országnak. Én végig bíztam benne, és azt mondtam: nagy az esélye, hogy sikerül. Bíztam a srácokban, tudtam, hogy mire képesek és milyen versenyprogramjuk van" </i>- értékelt az MTI megkeresésére Dér Zsolt szövetségi kapitány.</p>
      <p>Kifejtette: az ez évi és a következő szezon elején elért eredmények, valamint a mutatott forma alapján fog javaslatot tenni májusban arra, hogy az öttagú keretből - Valter, Dina, Peák, Pelikán és Kusztor - ki legyen az induló. A kiválasztásnál figyelembe veszik azt is, hogy nagyon nagy szintkülönbségű az olimpiai pálya, "ezek alapján mérlegeljük, mi a legjobb az országnak". A javaslatot az MKSZ elnökségének, majd a Magyar Olimpiai Bizottságnak kell jóváhagynia.</p>
      <p>Megemlítette, hogy Japánban a nagy meleg és a magas páratartalom mellett az is nehezítheti majd a versenyzők dolgát, hogy a versenypálya messze lesz az olimpiai falutól.</p>
    </article>
  </body>
</html>