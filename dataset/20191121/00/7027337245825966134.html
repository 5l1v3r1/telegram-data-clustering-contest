<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699432/%D9%86%D9%85%D8%A7%DB%8C%D8%B4-%D8%A7%D9%86%DB%8C%D9%85%DB%8C%D8%B4%D9%86%E2%80%8C%D9%87%D8%A7%DB%8C-%D8%B7%D9%84%D8%A7%DB%8C%DB%8C-%D8%AF%D9%87%D9%87%E2%80%8C%D9%87%D8%A7%DB%8C-%DB%B4%DB%B0-%D8%AA%D8%A7-%DB%B6%DB%B0-%DA%A9%D8%A7%D9%86%D9%88%D9%86-%D9%BE%D8%B1%D9%88%D8%B1%D8%B4-%D9%81%DA%A9%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="نمایش «انیمیشن‌های طلایی» دهه‌های ۴۰ تا ۶۰ کانون پرورش فکری"/>
    <meta property="og:description" content="آثاری از بزرگان انیمیشن ایران همچون فرشید مثقالی، پرویز نادری، نفیسه ریاحی، نورالدین زرین‌کلک، علی‌اکبر صادقی، احمد عربانی و مرتضی ممیز برای علاقه‌مندان به نمایش گذاشته می‌شود."/>
  </head>
  <body>
    <article>
      <h1>نمایش «انیمیشن‌های طلایی» دهه‌های ۴۰ تا ۶۰ کانون پرورش فکری</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>آثاری از بزرگان انیمیشن ایران همچون فرشید مثقالی، پرویز نادری، نفیسه ریاحی، نورالدین زرین‌کلک، علی‌اکبر صادقی، احمد عربانی و مرتضی ممیز برای علاقه‌مندان به نمایش گذاشته می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/30/1039263_932.jpg"/>
      </figure>
      <p>«انیمیشن‌های طلایی» دهه‌های ۴۰ تا ۶۰ کانون پرورش فکری کودکان و نوجوانان فردا به صورت رایگان در خانه هنرمندان ایران به نمایش درمی‌آید.</p>
      <p>به گزارش ایلنا به نقل از روابط عمومی کانون پرورش فکری کودکان، انجمن سینمایی فیلمسازان انیمیشن ایران (آسیفا) با همکاری امور سینمایی کانون پرورش فکری کودکان و نوجوانان اقدام به نمایش انیمیشن‌های منتخب از دهه‌های ۴۰ تا ۶۰ کانون کرده است.</p>
      <p>آثاری از بزرگان انیمیشن ایران همچون فرشید مثقالی، پرویز نادری، نفیسه ریاحی، نورالدین زرین‌کلک، علی‌اکبر صادقی، احمد عربانی و مرتضی ممیز برای علاقه‌مندان به نمایش گذاشته می‌شود.</p>
      <p>«من آنم که» اثر علی‌اکبر صادقی، «رنگین کمان» نفیسه ریاحی، «استقلال» و «مرد و ابر» پرویز نادری و «سیاه پرنده» مرتضی ممیز عنوان برخی از این آثار است.</p>
      <p>«آقای هیولا» و «یک قطره خون یک قطره نفت» فرشید مثقالی، «تبر» احمد عربانی، «چشم تنگ دنیادار» و «ابر قدرتها» کار نورالدین زرین‌کلک و «از طهران تا تهران» نفیسه ریاحی و سودابه آگاه، از دیگر انیمیشن‌های کانون است که در خانه هنرمندان نمایش داده خواهد شد.</p>
      <p>این «انیمیشن‌های طلایی» در ساعت ۱۴:۳۰ تا ۱۷ روز پنج‌شنبه ۳۰ آبان در سالن استاد جلیل شهناز، خانه هنرمندان ایران، اکران می‌شود.</p>
      <p>به گفته مهرداد شیخان مدیر کمیته نمایش آسیفا، منتخبی از انیمیشن‌های دهه ۶۰ تا ۷۰ و دهه‌ی ۷۰ تاکنون کانون پرورش فکری کودکان و نوجوانان در دوره‌های بعدی برای علاقه‌مندان به نمایش گذاشته می‌شود.  </p>
      <p>ورود برای تماشای این آثار برای عموم علاقه‌مندان آزاد است.</p>
    </article>
  </body>
</html>