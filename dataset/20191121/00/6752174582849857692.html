<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-lokalpatriota-csapatta-erett-az-eger-se/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:55+00:00"/>
    <meta property="og:title" content="Lokálpatrióta csapattá érett az Eger SE"/>
    <meta property="og:description" content="Három egri irányításával harmadik győzelmét szerezte az Eger SE nagy múltú és óriási, sokak szerint szinte nyomasztó sikerekkel a háta mögött működő focicsapata. Az 1907 óta működő klub egykor az NB I.-ben is vitézkedett, de a kétezres években a megszünés lehetősége is szomorú realitás volt. Most úg"/>
  </head>
  <body>
    <article>
      <h1>Lokálpatrióta csapattá érett az Eger SE</h1>
      <address><time datetime="2019-11-21T00:01:55+00:00">21 Nov 2019, 00:01</time> by <a rel="author">Lokál Eger</a></address>
      <p>
        <b>Három egri irányításával harmadik győzelmét szerezte az Eger SE nagy múltú és óriási – sokak szerint szinte nyomasztó – sikereket elért focicsapata. Az 1907 óta működő klub egykor az NB I-ben is vitézkedett, de a kétezres években a megszűnés lehetősége ugyancsak szomorú realitás volt. Most úgy tűnik, három egri szakember irányításával felszálló ágba került a csapat.</b>
      </p>
      <p>Debreceni Dávid csapatkapitány, Sütő Szilárd vezetőedző és Harmati Péter csapatvezető – nagyon régóta nem volt az Eger SE-nél példa arra, hogy három egri születésű, népszerű, lokálpatrióta érzelmű, a történelmi városhoz ezer szállal kötődő szakember irányítsa a megyeszékhely focicsapatát. A nemrégiben Sütő Szilárd hazatérésével összeállt trió most ünnepli a csapat harmadik győzelmét, amire persze jogosan azt is lehetne mondani, hogy „éppen ideje volt”. Harmati Péter, aki egykori focistaként, szállodai, idegenforgalmi szakemberként és nem mellesleg a csapat megmentőjeként népszerű személyisége a városnak, alapvetően egyet is ért ezzel. Ahogy a Lokál Extrának fogalmazott: konszenzusos elvárás és remény mindenki részéről, hogy előbb-utóbb egy szerethető, alapvetően egriekre építő csapattal tudjanak felkerülni az NB II-be, és ott akár meglepetést is okozzanak.</p>
      <hr/>
      <p>
        <b>Egri sikerek</b>
      </p>
      <p>Harmati Péter szerint manapság komoly eredménynek számít, hogy egy vidéki városban a csapat kapitánya és vezetőedzője is a város szülötte, holott a foci közösségépítő szerepének pont az lenne a lényege, hogy a meccseken a sajátjainkért szurkolhassunk.</p>
      <hr/>
      <p>A mindig vicces és önkritikus, sőt nemritkán önironikus csapatvezető szerint a másik nagy eredmény, hogy most már a szurkolók nem a csapatot, csak őt szidják.</p>
      <p>– Ez óriási dolog, hiszen azt jelzi, hogy amit Sütő Szilárd elképzelései szerint a Debreczeni Dávid irányításával játszó csapat a pályán tesz, azt már értékelik a szurkolók, és most már a pályán kívüli munkában is ehhez kell felzárkóznom – mondta Harmati, hozzátéve: sajnos Eger az elmúlt évtizedben, talán a csapat önhibáján kívül, teljes mértékben kimaradt annak a helyes kormányzati törekvésnek az áldásaiból, amely a focit mint Magyarország legkedveltebb látványsportját infrastruktúra és anyagi lehetőségek vonatkozásában is helyzetbe hozta.</p>
      <hr/>
      <p>
        <b>Fordulat jöhet</b>
      </p>
      <p>Harmati szerint most fordulat jöhet, hiszen a kormányzat szándéka továbbra is töretlen a foci támogatása iránt, a térség országgyűlési képviselője mindig is egyetértett az egri labdarúgás fejlesztésével, és reményei szerint a jövőben Eger városa is partner lesz egy nemcsak lokálpatrióta, de tartósan sikeres egri foci felépítésében.</p>
      <hr/>
      <p>Magyar Balázs</p>
      <figure>
        <img src="https://www.lokal.hu/wp-content/uploads/2019/11/Debreczenii-D%C3%A1vid-3.jpg"/>
        <figcaption>Debreczeni Dávid. A védő visszatérése nagy reményt ad az SE-nek</figcaption>
      </figure>
      <figure>
        <img src="https://www.lokal.hu/wp-content/uploads/2019/11/Harmati-P%C3%A9ter-S%C3%BCt%C5%91-Szil%C3%A1rd.jpg"/>
        <figcaption>A vezetőedző és a csapatvezető az NB II.-ig nem szeretne megállni</figcaption>
      </figure>
      <p>Fotó: Nemes Róbert</p>
    </article>
  </body>
</html>