<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699470/%D8%B4%DA%A9%D9%84%E2%80%8C%DA%AF%DB%8C%D8%B1%DB%8C-%D8%B3%D8%AA%D8%A7%D8%AF%DB%8C-%D8%AF%D8%B1-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A8%D8%B1%D8%A7%DB%8C-%D8%B3%D9%88%D8%AA%E2%80%8C%D8%B2%D9%86%DB%8C-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D9%88%D8%B1%D8%A7%DB%8C-%D8%AD%D9%84-%D8%A7%D8%AE%D8%AA%D9%84%D8%A7%D9%81-%D8%A7%D8%B5%D8%AD%D8%A7%D8%A8-%D8%B1%D8%B3%D8%A7%D9%86%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="شکل‌گیری ستادی در قوه قضائیه برای &quot;سوت‌زنی&quot;/ راه‌اندازی شورای حل اختلاف اصحاب رسانه"/>
    <meta property="og:description" content="دبیر مرکز اطلاع‌رسانی و افکارسنجی قوه قضائیه از شکل‌گیری ستادی مردمی ‌در قوه قضائیه برای &quot;سوت‌زنی&quot; خبر داد و گفت:‌ شورای حل اختلاف اصحاب رسانه راه‌اندازی شد."/>
  </head>
  <body>
    <article>
      <h1>شکل‌گیری ستادی در قوه قضائیه برای "سوت‌زنی"/ راه‌اندازی شورای حل اختلاف اصحاب رسانه</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039304_853.jpg"/>
      </figure>
      <p>دبیر مرکز اطلاع‌رسانی و افکارسنجی قوه قضائیه از شکل‌گیری ستادی مردمی ‌در قوه قضائیه برای "سوت‌زنی" خبر داد و گفت:‌ شورای حل اختلاف اصحاب رسانه راه‌اندازی شد.</p>
      <p>به گزارش تسنیم، مهدی افتخاری عصر امروز در نشست خبری اظهار داشت: باید از ظرفیت هنر و رسانه برای انتقال پیام و افزایش آگاهی عمومی در جامعه استفاده کرد.</p>
      <p>وی با اشاره به رونمایی از نخستین آلبوم موسیقی تهیه شده در معاونت پیشگیری از وقوع جرم قوه قضائیه گفت: اشعار و مضامین این آلبوم موسیقی به آسیب‌های اجتماعی، پیشگیری از اعتیاد، طلاق، حفظ محیط زیست و غیره مربوط است که با مشارکت هنرمندان بنام کشور تهیه شده است. این آلبوم امروز و برای نخستین بار در استان گلستان رونمایی شد.</p>
      <p>مشاور معاون اجتماعی و پیشگیری از وقوع جرم قوه قضائیه در ادامه با اشاره به راه‌اندازی شورای حل اختلاف اصحاب رسانه در کشور بیان داشت: این شورا به استناد ماده 8 قانون شوراهای حل اختلاف ایجاد شده ‌تا شکایت یا پرونده‌های مربوط به تخلفات رسانه‌ها و خبرنگاران قبل از آنکه به دادسرای مطبوعات کشیده شود، در همان مرحله رسیدگی تا منجر به سازش یا رفع ابهام شود.</p>
      <p>وی با بیان اینکه فقط 30 درصد تخلفات و شکایت‌هایی که به دادسرای مطبوعات ارجاع می‌شود، منجر به صدور حکم شده و در 70 درصد دیگر پرونده‌ها سازش اتفاق می‌افتد، گفت: ‌قوه قضائیه به دنبال این است که شرایط مناسبی برای دفاع رسانه‌ها و خبرنگاران ایجاد کند، ‌باید کاری کنیم تا قلم در دست خبرنگاران محکم باشد و نلرزد.</p>
      <p>وی با تأکید بر رعایت مسئولیت اجتماعی از سوی رسانه‌ها و خبرنگاران گفت: رسانه‌ها نباید با انتشار یک خبر اضطراب بلاوجه در جامعه به وجود بیاورند و به بیانی دیگر برای فروش و بازدید بیشتر، با روح و روان جامعه بازی کنند.</p>
      <p>افتخاری با اشاره به شکل‌گیری ستاد مردمی سجام در قوه قضائیه عنوان کرد: هدف از این کار بسیج مردم برای مردم است. یک جامعه نخبگانی که دارای اطلاعات مستند هستند در کشور شکل گرفته که تعداد اعضای آن افزون بر 92 هزار نفر است. در استان گلستان نیز یک‌هزار و 50 نفر عضو این ستادند. شکل‌گیری این ستاد در راستای همان قضیه سوت‌زنی است.</p>
      <p>وی در ادامه به شکل‌گیری نهضت پیشگیری و همت همگانی برای افزایش آگاهی‌های عمومی جامعه اشاره کرد و گفت: برنامه‌های مختلفی در زمینه پیشگیری از وقوع جرم در قوه قضاییه در دستور کار قرار دارد. همچنین جشنواره‌ ایده‌ها و فرصت‌ها نیز به همت معاونت اجتماعی و پیشگیری از وقوع جرم قوه قضاییه برگزار شده که سال گذشته 360 ایده به دبیرخانه این جشنواره ارسال شده بود.</p>
      <p>دبیر مرکز ارتقای آگاهی‌های عمومی، اطلاع‌رسانی و افکارسنجی قوه قضائیه با اشاره به حوادث اخیر در کشور هم بیان داشت: اعتراض حق مردم است اما همه با اغتشاش مخالف هستند. شما از هر کسی بپرسید با گرانی بنزین مخالف است و از دولت هم انتظار بود این طرح را برای مردم تبیین کند و شرایط خود را برای آنان توضیح دهد.</p>
      <p>وی گفت: وقتی اقدامی بدون توضیح یا توجیه انجام شود با اعتراض عده‌ای مواجه خواهد شد.</p>
      <p>افتخاری افزود: آمادگی و روشنگری لازم از سوی دولت برای اجرای طرح ساماندهی قیمت سوخت اتفاق نیفتاد که منجر به واکنش‌های منفی شد.</p>
    </article>
  </body>
</html>