<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/pogrzeb-jana-labusa-tlumy-ze-lzami-w-oczach-zegnaly-burmistrza-ozimka-zdjecia/ar/c14-14598803"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Pogrzeb Jana Labusa. Tłumy ze łzami w oczach żegnały burmistrza Ozimka [ZDJĘCIA]"/>
    <meta property="og:description" content="Setki ludzi pojawiły się w kościele w Ozimku, a potem na cmentarzu w Nowej Schodni, aby wziąć udział w ostatnim pożegnaniu Jana Labusa. - Twoje odejście skutkuje pustką nie tylko w sercach najbliższych, ale także wszystkich lokalnych środowisk i mieszkańców - mówiła Leonarda Płoszaj, wicestarosta powiatu opolskiego."/>
  </head>
  <body>
    <article>
      <h1>Pogrzeb Jana Labusa. Tłumy ze łzami w oczach żegnały burmistrza Ozimka [ZDJĘCIA]</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Piotr Guzik</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/wiadomosci/">Wiadomości</a>
        </li>
        <li>
          <a href="https://nto.pl/wiadomosci/opole/">Opole</a>
        </li>
      </ul>
      <h3>Pogrzeb Jana Labusa. Tłumy ze łzami w oczach żegnały burmistrza Ozimka [ZDJĘCIA]</h3>
      <figure>
        <img src="https://d-pt.ppstatic.pl/kadry/k/r/1/2c/f3/5d0e1df9e6c1d_icon.jpg"/>
      </figure>
      <p>21.11.2019Zaktualizowano 21.11.2019</p>
      <p>
        <b>Setki ludzi pojawiły się w kościele w Ozimku, a potem na cmentarzu w Nowej Schodni, aby wziąć udział w ostatnim pożegnaniu Jana Labusa. - Twoje odejście skutkuje pustką nie tylko w sercach najbliższych, ale także wszystkich lokalnych środowisk i mieszkańców - mówiła Leonarda Płoszaj, wicestarosta powiatu opolskiego.</b>
      </p>
      <p>Jan Labus zmarł w niedzielę (17 listopada) po długiej chorobie. Miał 56 lat. Gminą Ozimek rządził w sumie przez 13 lat.</p>
      <p>Na mszy św. w intencji zmarłego kościół w Ozimku pękał w szwach. Pojawili się w nim politycy i samorządowcy, a także przedstawiciele miast partnerskich. Przede wszystkim świątynię wypełnili jednak mieszkańcy miasta i gminy, którzy co chwilę przecierali łzy płynące z oczu.</p>
      <p>- Tylko pierwsze wybory były dla niego trudne. Wygrał je dopiero w drugiej turze. W każdych kolejnych wygrywał już w cuglach. Nawet wtedy, gdy po odpokutowaniu za życiowe błędy wracał po czteroletniej przerwie - wspominał Zbigniew Kowalczyk, zastępca burmistrza gminy Ozimek.</p>
      <p>Opowiadał, że za rządów Jana Labusa gmina się rozwijała, wyliczając liczne inwestycje. Wskazywał, że w tym czasie gmina i region zyskały wielką atrakcję: JuraPark w Krasiejowie.</p>
      <p>- Sukces przyszedł kosztem czasu dla najbliższych. Myślałeś, że zdążysz jeszcze wszystko poukładać. Ale jednak zabrakło czasu - mówił.</p>
      <p>Leonarda Płoszaj, wicestarosta powiatu opolskiego, wspominała otwartość i empatię Jana Labusa. – Zawsze byłeś blisko ludzi. Jeszcze kilka tygodni temu opowiadałeś mi o planach rozwoju gminy. Miałeś mnóstwo pomysłów – mówiła.</p>
      <p>- Gdy ostatnio pytałam o cię o zdrowie, jak zwykle odparłeś „Wszystko dobrze”. A potem zaskoczyła nas twoja śmierć. Zostaje nam ból i pytania dlaczego. Twoje odejście skutkuje pustką nie tylko w sercach najbliższych, ale także wszystkich lokalnych środowisk i mieszkańców. Odcisnąłeś swoje piętno na historii miasta, powiatu i regionu – podkreślała Leonarda Płoszaj.</p>
      <p>Gdy trumna z ciałem burmistrza była wynoszona do karawanu, zgromadzeni w świątyni zaczęli bić brawo zmarłemu burmistrzowi.</p>
      <p>Potem tłum przeniósł się na cmentarz w Nowej Schodni pod Ozimkiem, gdzie z honorami pożegnano Jana Labusa. Gdy jego trumna była opuszczana do ziemi, zawyły syreny wozów strażackich.</p>
    </article>
  </body>
</html>