<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/sport/trei-ani-fara-legenda-marinarilor-memorialul-dumitru-antonescu-la-constanta-participa-veteranii-de-la-farul-steaua-dinamo-si-rapid-galerie-705676.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Memorialul „Dumitru Antonescu“, la Constanţa. Participă veteranii de la Farul, Steaua, Dinamo şi Rapid! (galerie foto)"/>
    <meta property="og:description" content="In acest an, pe 25 aprilie, s-au implinit trei ani de la moartea legendei FC Farul Dumitru Antonescu. Luna viitoare, pe 15 decembrie, la Constanta se va desfasura un nou turneu in memoria fostului mare ..."/>
  </head>
  <body>
    <article>
      <h6 class="kicker">Trei ani fără legenda „marinarilor“</h6>
      <h1>Memorialul „Dumitru Antonescu“, la Constanţa. Participă veteranii de la Farul, Steaua, Dinamo şi Rapid! (galerie foto)</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/sport/trei-ani-fara-legenda-marinarilor-memorialul-dumitru-antonescu-la-constanta-participa-veteranii-de-la-farul-steaua-dinamo-si-rapid-galerie-705676.html?imagini=1#scroll">🖼️ Galerie foto (4)</a>
      </p>
      <p>În acest an, pe 25 aprilie, s-au împlinit trei ani de la moartea legendei FC Farul Dumitru Antonescu. Luna viitoare, pe 15 decembrie, la Constanța se va desfăşura un nou turneu în memoria fostului mare fotbalist.<br/><br/><br/>Este vorba de Memorialul „Dumitru Antonescu“, la care vor participa echipele de old-boys de la FC Farul, Steaua, Dinamo şi Rapid. Organizată de Old-Boys FC Farul, întrecerea se va desfăşura în Sala Sporturilor, între orele 15.00 şi 19.00. „Turneu spectaculos de fotbal în sală în memoria fostului mare jucător Dumitru Antonescu“, se arată în descrierea evenimentului.<br/><br/><br/>Legendă a FC Farul, fost internaţional şi fotbalistul cu cele mai multe meciuri, 400, jucate pentru „marinari“ în prima ligă a fotbalului românesc, Dumitru Antonescu s-a stins din viaţă la vârsta de 71 de ani, pe un pat de spital din Bucureşti, unde era internat de ceva vreme, după ce suferise mai multe operaţii, în urma unei boli incurabile.<br/><br/> </p>
      <h3>A jucat 17 campionate la Farul</h3>
      <p>Născut la Constanţa, Antonescu a început fotbalul la clubul Electrica, iar o perioadă (cât timp şi-a satisfăcut stagiul militar) a jucat la echipa secundă a Stelei. Pentru Farul a evoluat între anii 1967 şi 1983, timp de 17 campionate (14 de A şi 3 de B). A făcut parte din generaţii de aur ale grupării constănţene, ocupând de două ori locul patru în Divizia A (în sezoanele 1966/1967 şi 1973/1974). În ediţia 1976/1977 a Diviziei A, încheiată de FC Constanţa pe locul 15, a înscris şapte goluri în cele 33 de meciuri jucate. Valoarea sportivă, charisma sa şi puterea de a mobiliza grupul l-au impus mulţi ani căpitan al Farului. A jucat pe mai multe posturi, dar rolurile care l-au consacrat au fost cele de libero şi mijlocaş la închidere.<br/><br/><br/>Antonescu era unul dintre cei mai buni fotbalişti români ai acelor timpuri. A ajutat FC Farul şi ca antrenor. A lucrat mulţi ani în sectorul juvenil al grupării constănţene.</p>
      <h3>A evoluat şi în victoria cu 9-0 contra Finlandei</h3>
      <p>Dumitru Antonescu a fost selecţionat de 13 ori şi la echipa naţională a României, alături de jucători de renume precum Dobrin, Lucescu, Dinu sau Dumitrache. Sub tricolor a debutat pe 29 octombrie 1972, iar ultimul meci susţinut a fost pe 13 octombrie 1974. În cele 13 meciuri în care a jucat Antonescu, România a înregistrat cinci victorii, trei egaluri şi cinci înfrângeri. Partidele au fost cu: Albania (2), Danemarca, Republica Democrată Germană (2), Finlanda (9-0, pe 14 octombrie 1973, rezultat rămas în statistica Naţionalei drept cel mai mare scor realizat de România într-un meci oficial), Franţa (ocazie cu care nea Mitică s-a confruntat, la el acasă, cu celebrul Michel Platini), Brazilia, Argentina, Grecia, Olanda, Japonia şi Bulgaria.<br/><br/><br/>Antonescu mai are selecţii şi la tineret (15), lotul olimpic (şase) şi la Naţionala B (patru). De o ţinută cavalerească în teren, calm, fair-play şi cu spirit de anticipaţie, Dumitru Antonescu s-a clasat trei sezoane la rând în primii zece jucători români ai anului, o dată chiar în primii cinci.<br/><br/> </p>
      <h3>„La el nu exista să piardă meciul“</h3>
      <p>„Am lacrimi în ochi, nu-mi vine să cred! Nu am cuvinte! Tuturor celor cu care am vorbit astăzi (n.r. ieri) le-am spus un singur lucru, că ne-a plecat căpitanul. Plânge sufletul în mine! Mitică a fost un jucător enorm şi un om cu un caracter ales, un sufletist al Constanţei. Întotdeauna a fost stâlpul echipei. Ne dirija impecabil, atât fotbalistic, cât şi moral, în momentele grele. Am trecut şi prin clipe dificile, când ne băteam la retrogradare, iar în noaptea dinaintea partidei nu ne lua somnul. «Moşule, ce facem?», îl întrebam. «Turceşte (aşa îmi spunea el mie), murim pe teren», venea, invariabil, răspunsul. La el nu exista să piardă meciul, nu-i plăcea, dar uite că lupta cu moartea a pierdut-o! Nu l-am mai văzut în ultimele cinci luni, de când cu boala sa, dar am vorbit la telefon. Dumnezeu să-l odihnească!”, spunea la moartea lenedei fariste Mihai Turcu, fost coleg cu Antonescu şi unul dintre cei mai buni fundaşi stânga din istoria FC Farul, pentru care a jucat 14 ani.<br/><br/><br/><b>Sursa foto: Facebook (FC Farul Old-Boys)</b><br/><br/><br/><b>Citeşte şi:</b><br/><br/><a href="https://www.ziuaconstanta.ro/stiri/sport/respect-etern-nea-mitica-astazi-s-au-implinit-doi-ani-de-cand-dumitru-antonescu-legenda-fc-farul-s-a-stins-din-viata-657328.html">„Respect etern, nea Mitică!” Astăzi, s-au împlinit doi ani de când Dumitru Antonescu, legenda FC Farul, s-a stins din viaţă</a><br/><br/><a href="https://www.ziuaconstanta.ro/diverse/stiri-calde/banner-urias-la-meciul-fc-farul-rapid-in-memoria-lui-dumitru-antonescu-galerie-foto-594061.html">Banner uriaş la meciul FC Farul - Rapid, în memoria lui Dumitru Antonescu (galerie foto)</a><br/><br/><a href="https://www.ziuaconstanta.ro/stiri/sport/simbolul-fc-farul-dumitru-antonescu-isi-doarme-somnul-de-veci-in-preajma-antrenorului-emerit-constantin-ofiterescu-galerie-foto-592056.html">Simbolul FC Farul Dumitru Antonescu îşi doarme somnul de veci în preajma antrenorului emerit Constantin Ofiţerescu (galerie foto)</a><br/><br/><a href="https://www.ziuaconstanta.ro/stiri/deschidere-editie/dumitru-antonescu-legendarul-fotbalist-al-fc-farul-s-a-stins-din-viata-plange-inima-in-mine-ne-a-plecat-capitanul-591686.html">Dumitru Antonescu, legendarul fotbalist al FC Farul, s-a stins din viaţă „Plânge inima în mine, ne-a plecat căpitanul!” (galerie foto)</a><br/><br/> </p>
    </article>
  </body>
</html>