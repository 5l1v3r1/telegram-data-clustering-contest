<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699373/%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-20-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%A7%D9%85%D8%B4%D8%A8-%D9%88%D8%A7%D8%B1%DB%8C%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="کمک معیشتی دولت برای 20 میلیون نفر امشب واریز می‌شود"/>
    <meta property="og:description" content="مرحله دوم کمک معیشتی دولت برای ۲۰ میلیون نفر با واریز به حساب سرپرستان خانوار ساعت ۲۴ امشب به انجام می‌رسد تا مجموع دریافت کنندگان این رقم حمایتی به ۴۰ میلیون نفر برسد."/>
  </head>
  <body>
    <article>
      <h1>کمک معیشتی دولت برای 20 میلیون نفر امشب واریز می‌شود</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039086_982.jpg"/>
      </figure>
      <p>مرحله دوم کمک معیشتی دولت برای ۲۰ میلیون نفر با واریز به حساب سرپرستان خانوار ساعت ۲۴ امشب به انجام می‌رسد تا مجموع دریافت کنندگان این رقم حمایتی به ۴۰ میلیون نفر برسد.</p>
      <p>به گزارش مهر، در راستای تکمیل طرح پرداخت کمک معیشتی دولت به ۱۸ میلیون خانوار (۶۰ میلیون نفر) که در جهت جبران افزایش نرخ بنزین در دستور کار قرار گرفته، ساعت ۲۴ امشب چهارشنبه مرحله دوم کمک معیشتی به گروه ۲۰ میلیون نفری واریز می شود.</p>
      <p>دوشنبه شب مرحله نخست این طرح به یک گروه حدود ۲۰ میلیون نفری واریز شده بود و مرحله سوم نیز شنبه شب به حساب ۲۰ میلیون نفر دیگر واریز می شود و با این حساب، مجموع دریافت کنندگان کمک معیشتی دولت به ۶۰ میلیون نفر خواهد رسید.</p>
      <p>پس از واریز آخرین مرحله، افرادی که موفق به دریافت این مبلغ نشدند از روز یکشنبه می توانند اعتراض خود را از طریق سامانه #۶۳۶۹* و حتما با استفاده از خط تلفن همراهی که به نام سرپرست خانوار است، ثبت کنند.</p>
      <p>براساس اعلام مسئولان دولت، کمک معیشت دولت برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان است.</p>
      <p>جامعه هدف کمک حمایتی دولت را نیز «مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد» تشکیل می دهند.</p>
      <p>همچنین آنطور که حمیدرضا عدل معاون فنی و امور زیربنایی سازمان برنامه و بودجه کشور اعلام کرد در ستاد بودجه سال ۹۹ مطابق با درخواست نوبخت مقرر شد که در قالب جدول هدفمندی یارانه ها، ردیف مجزایی برای طرح حمایتی معیشتی گنجانده شود از این رو پرداخت‌های مربوط به این طرح برای سال آینده نیز تضمینی است.</p>
      <p>لازم به تاکید است که وزارت تعاون، کار و رفاه اجتماعی هیچ پیامکی برای افرادی که مشمول می‌شوند، ارسال نمی‌کند، بنابراین هر پیامکی که به خانوارها مبنی بر «شناسایی آنها به عنوان مشمول این طرح» ارسال شود، کلاهبرداری خواهد بود.</p>
    </article>
  </body>
</html>