<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16708-svitlovodskpobut-podavatime-apelyatsiyu-cherez-povernennya-50-korporativnikh-prav-pidpriemstva-mistu.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="«Світловодськпобут» подаватиме апеляцію через повернення 50% корпоративних прав підприємства місту"/>
    <meta property="og:description" content="«Світловодськпобут» подаватиме апеляцію на рішення Господарського суду Кіровоградської області, яким 50% корпоративних прав підприємства повернули територіальній громаді міста. Про це «КП» повідомив власник СП ТОВ «Світловодськпобут» Олександр Яременко.– Звичайно, ми подамо апеляцію, бо ми не згодні з цим рішенням. Вважаємо, якщо реєстратор допустив помилки, то просто суд повинен вказати які і виправити їх, а не скасовувати реєстрацію. Бо документи, які необхідні для виходу зі складу засновників, всі є в оригіналі і підтверджені. Реєстр – це всього лиш відображення рішень засновників. Чому вважають, що ми ніби-то у когось щось вкрали, якщо Світловодська міська рада сама прийняла рішення про вихід із засновників, сама підписала протокол, – прокоментував «КП» Олександр Яременко."/>
  </head>
  <body>
    <article>
      <h1>«Світловодськпобут» подаватиме апеляцію через повернення 50% корпоративних прав підприємства місту</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Наталка Маринець</a></address>
      <p><i>«Світловодськпобут» подаватиме апеляцію на рішення Господарського суду Кіровоградської області, яким 50% корпоративних прав підприємства повернули територіальній громаді міста. Про це «КП» повідомив власник СП ТОВ «Світловодськпобут» Олександр Яременко.</i><br/><br/>– Звичайно, ми подамо апеляцію, бо ми не згодні з цим рішенням. Вважаємо, якщо реєстратор допустив помилки, то просто суд повинен вказати які і виправити їх, а не скасовувати реєстрацію. Бо документи, які необхідні для виходу зі складу засновників, всі є в оригіналі і підтверджені. Реєстр – це всього лиш відображення рішень засновників. Чому вважають, що ми ніби-то у когось щось вкрали, якщо Світловодська міська рада сама прийняла рішення про вихід із засновників, сама підписала протокол, – прокоментував «КП» Олександр Яременко.</p>
      <p>У Знам’янській міській прокуратурі заперечують, після скасування реєстрації чинності набуває попередня.</p>
      <p>– У зв’язку зі скасуванням незаконної реєстраційної дії та внесених під час неї записів, чинними залишаються інші проведені до цього реєстраційні дії щодо вказаного підприємства, згідно з якими статутний капітал складається з двох частин. Частка 50% – міської ради, інша частка 50% – вказаного громадянина фізичної особи іншого учасника, – пояснив перший заступник керівника Знам’янської місцевої прокуратури Володимир Рубан.</p>
      <p> </p>
      <p>Господарський суд Кіровоградської області <a href="https://www.pravda-kr.com.ua/najsvizhishe/16702-sud-povernuv-50-korporativnikh-prav-svitlovodskpobutu-mistu.html">задовольнив</a> позов прокуратури у повному обсязі й повернув 50% корпоративних прав «Світловодськпобуту» територіальній громаді міста учора, 20 листопада.</p>
      <p> </p>
      <p><a href="https://www.pravda-kr.com.ua/najsvizhishe/15695-prokuratura-areshtuvala-50-korporativnikh-prav-svitlovodskpobut.html">Нагадаємо,</a> прокуратура арештувала 50% (3,9 млн грн) корпоративних прав «Світловодськпобуту», за спробу рейдерської атаки на комунальне підприємство<br/><br/>У судовому порядку вона <a href="https://www.pravda-kr.com.ua/najsvizhishe/16077-prokuratura-vimagae-skasuvati-reestratsiyu-vlasnosti-svitlovodskpobutu.html">вимагала</a> визнати протиправною і скасувати реєстрацію, згідно з якою Світловодську міську раду виключили з переліку учасників спільного теплогенеруючого підприємства «Світловодськпобут» із часткою 50% у статутному капіталі та визначили єдиним учасником підприємства жителя Полтавської області.</p>
      <p>У рейдерстві і службовому підробленні <a href="https://www.pravda-kr.com.ua/najsvizhishe/16576-mera-svitlovodska-yakogo-pidozryuyut-u-rejderstvi-i-sluzhbovomu-pidrobleni-vidstoronili-vid-posadi.html">підозрюють</a> міського голову Валентина Козярчука.</p>
    </article>
  </body>
</html>