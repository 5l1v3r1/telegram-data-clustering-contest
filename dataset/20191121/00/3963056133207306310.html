<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/napoli_sfida_decisiva_milan_ancelotti_potrebbe_confermare_4_4_2-4877798.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Napoli alla sfida decisiva con il Milan: Ancelotti potrebbe confermare il 4-4-2"/>
    <meta property="og:description" content="NAPOLI - Ripartire per uscire dalla crisi. E’ l’unica strada a disposizione del Napoli. L’appuntamento di sabato a San Siro con il Milan è fondamentale per il futuro degli..."/>
  </head>
  <body>
    <article>
      <h1>Napoli alla sfida decisiva con il Milan: Ancelotti potrebbe confermare il 4-4-2</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Pasquale Tina</a></address>
      <p>NAPOLI - Ripartire per uscire dalla crisi. E’ l’unica strada a disposizione del Napoli. L’appuntamento di sabato a San Siro con il Milan è fondamentale per il futuro degli azzurri, scivolati al settimo posto in classifica, ma anche per quello di Carlo Ancelotti che ha bisogno di una rapida inversione di tendenza e di ritrovare la sua squadra. La vittoria manca da cinque partite e la prestazione col Genoa, prima della sosta, ha destato diverse preoccupazioni per l’approccio e la determinazione della squadra.</p>
      <p>LE MOSSE DI CARLETTO. Il cambio modulo non è più così scontato. Ancelotti ha pensato e valutato il 4-3-3 ma contro il Milan dovrebbe confermare il 4-4-2. L’obiettivo dell’allenatore è una squadra più solida, a prescindere dall’abito tattico e per questo motivo il rientro di Allan sarà fondamentale. Il centrocampista brasiliano garantisce equilibrio e una capacità d’interdizione d’impatto.</p>
      <p>DUBBI IN ATTACCO. Arek Milik è fuori e quasi certamente salterà pure il Liverpool, Mertens è rientrato soltanto oggi dagli impegni con la nazionale belga e quindi è in dubbio per la sfida di San Siro. Ancelotti potrebbe puntare su Lozano e magari Insigne che è tornato rinfrancato dagli impegni con l’Italia, dove ha giocato nel ruolo a lui più congeniale. Nel Napoli, però, potrebbe spostarsi nuovamente e lasciare ‘l’amata’ fascia sinistra. Ancelotti ufficializzerà domani le sue scelte. La sfida col Milan è decisiva. Il Napoli non può sbagliare.</p>
      <footer>© RIPRODUZIONE RISERVATA</footer>
    </article>
  </body>
</html>