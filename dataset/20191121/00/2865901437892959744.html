<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/gotovo-pavlovic-prosao-preglede-u-monaku-svi-detalji-transfera/343006"/>
    <meta property="og:site_name" content="MozzartSport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Gotovo: Pavlović prošao preglede u Monaku! Svi detalji transfera"/>
    <meta property="og:description" content="Partizan sigurno dobija 10.000.000 evra, moguće još tri kroz bonuse"/>
  </head>
  <body>
    <article>
      <h1>Gotovo: Pavlović prošao preglede u Monaku! Svi detalji transfera</h1>
      <h2>Partizan sigurno dobija 10.000.000 evra, moguće još tri kroz bonuse</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Nisu se oglašavali iz Partizana, možda i logično jer je Strahinja Pavlović još tokom proleća jednom nogom bio u Juventusu. Potom je letos sa obe noge preskočio prag rimskog Lacija, ali je klub iz glavnog grada Italije odustao u poslednjem trenutku odustao od transfera. Navodno zbog loših rezultata na medicinskim pregledima.</p>
      <p>Međutim, dileme više nema. Jedan od najtalentovanijih štopera Evrope uskoro će i zvanično postati član Monaka. Čitali ste već na stranicama MOZZART Sporta da je srpski osvajač kupa blizu dogovora sa Kneževima, odnosno da bi za transfer popularnog <b>Kalabe</b> trebalo da inkasira 10.000.000 evra.</p>
      <p>
        <b>
          <a href="https://www.mozzartsport.com/fudbal/vesti/pavlovic-pred-transferom-u-monako-partizanu-10-000-000-evra-i-procenti/342820">Pavlović pred transferom u Monako, Partizanu 10.000.000 evra i procenti</a>
        </b>
      </p>
      <p>Danas stižu nove informacije. Sportski žurnal piše da je još jedna prepreka ka konačnom transferu uklonjena, i da je <b>Strahinja Pavlović</b> prošao medicinske testove u Kneževini. Delegacija Partizana je, prema istom izvoru, boravila u ponedeljak u Francuskoj i ugovorila sve detalje transfera. Crno-beli će dobiti 10.000.000 evra za obeštećenje, ali neće to biti jedini finansijski benefiti od odlaska supertalentovanog štopera. Ukoliko Pavlović odigra više od 20 utakmica crno-belima će pripasti bonus od dva miliona evra. I za kraj: crno-beli će biti bogatiji za još milion ukoliko Monako izbori učešće u Ligi šampiona ili Ligi Evrope.</p>
      <p>Poznat je još jedan detalj. Transfer <b>Strahinje Pavlovića</b> biće ozvaničen u decembarskom prelaznom roku, ali ostaće na raspolaganju šefu stručnog štaba crno-belih <b>Savi Miloševiću</b> za prolećne bitke. Do juna 2020. godine Pavlović će imati status pozajmljenog igrača Monaka i pomoći Partizanu da ostvari ovosezonske ambicije.</p>
      <p>(Foto Star Sport)</p>
      <figure>
        <img src="https://mozzartsport.com/upload/CKEditor/01.05.2019/slllavvee/76717427_2587269541342848_2560468882636668928_o.jpg"/>
      </figure>
    </article>
  </body>
</html>