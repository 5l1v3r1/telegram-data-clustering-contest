<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134870-u-zhitomir-sportivnomu-dlku-povdomleno-pro-pdozru-u-privlasnenn-mayzhe-40-tis-grn-byudzhetnih-koshtv.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="У Житомирі спортивному «ділку» повідомлено про підозру у привласненні майже 40 тис грн бюджетних коштів"/>
    <meta property="og:description" content="Житомирською місцевою прокуратурою здійснюється процесуальне керівництво у кримінальному провадженні за фактом привласнення спортивним функціонером бюджетних коштів, шляхом підроблення та використання підроблених документів. Наразі особі повідомлено про підозру у вчиненні злочинів, передбачених ч.3 ст. 191, ч.2 ст. 190, ч.ч. 3, 4 ст. 358 КК України.За версією слідства, підозрюваний протягом червня 2017 - січня 2018 років привласнив 40 тис грн бюджетних коштів, виділених Управлінням сім’ї, молоді та спорту Житомирської облдержадміністрації для оплати відряджень та участі у спортивних заходах тренерів і спортсменів. Зокрема, працюючи у відділенні Комітету з фізичного виховання та спорту Міносвіти і науки України обласного рівня та будучи матеріально-відповідальною особою, достовірно знаючи, що окремі спортсмени і тренери насправді участі в заходах не брали, з метою приховування своїх незаконних дій підробляв офіційні документи, а кошти привласнював.Такими протиправними діями обласному бюджету спричинено збитків…"/>
  </head>
  <body>
    <article>
      <h1>У Житомирі спортивному «ділку» повідомлено про підозру у привласненні майже 40 тис грн бюджетних коштів</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Житомирською місцевою прокуратурою здійснюється процесуальне керівництво у кримінальному провадженні за фактом привласнення спортивним функціонером бюджетних коштів, шляхом підроблення та використання підроблених документів. <br/><br/>Наразі особі повідомлено про підозру у вчиненні злочинів, передбачених ч.3 ст. 191, ч.2 ст. 190, ч.ч. 3, 4 ст. 358 КК України.<br/><br/>За версією слідства, підозрюваний протягом червня 2017 - січня 2018 років привласнив 40 тис грн бюджетних коштів, виділених Управлінням сім’ї, молоді та спорту Житомирської облдержадміністрації для оплати відряджень та участі у спортивних заходах тренерів і спортсменів. <br/><br/>Зокрема, працюючи у відділенні Комітету з фізичного виховання та спорту Міносвіти і науки України обласного рівня та будучи матеріально-відповідальною особою, достовірно знаючи, що окремі спортсмени і тренери насправді участі в заходах не брали, з метою приховування своїх незаконних дій підробляв офіційні документи, а кошти привласнював.<br/><br/>Такими протиправними діями обласному бюджету спричинено збитків на суму майже 40 тис грн.<br/><br/>Незаконні оборудки спортивного функціонера викрито завдяки спільним діям співробітників кримінальної поліції та слідчих Житомирського відділу поліції, під процесуальним керівництвом Житомирської місцевої прокуратури. <br/><br/>Також 19.11.2019, за результатом розгляду клопотання, погодженого з прокурором, Богунським районним судом до особи застосовано запобіжний захід у виді особистого зобов’язання.<br/><br/>Досудове розслідування проводить місцевий відділ поліції. <br/>Додатково: санкцією суворішої, ст. 191 ч. 3 КК України передбачено покарання, зокрема, обмеження волі на строк від трьох до п'яти років або позбавлення волі на строк від трьох до восьми років, з позбавленням права обіймати певні посади чи займатися певною діяльністю на строк до трьох років.</p>
    </article>
  </body>
</html>