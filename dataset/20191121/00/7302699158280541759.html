<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000111620"/>
    <meta property="og:site_name" content="MGR Online"/>
    <meta property="article:published_time" content="2019-11-21T00:26:00+00:00"/>
    <meta property="og:title" content="&quot;ฟ้าใส&quot; หัวใจไม่แพ้ ฟิตหุ่นสู้ศึกจักรวาล บนบานสิ่งศักดิ์สิทธิ์ ไม่การันตี มงฯ 3"/>
    <meta property="og:description" content="ฟ้าใส ตื่นเต้น จะพาผีตาโขนไปจักรวาล แจงชุดประจำชาติไม่ตรงกับแบบที่ชนะการประกวดไม่เกี่ยวดรามาก็อปปี้ ชี้เจ้าของไอเดียไม่ได้ออกมาเรียกร้อง มั่นใจหุ่นฟิตเฟิร์มขึ้น เชื่อเขาต้องการคนเฮลท์ตี้ ไม่ใช่คนที่ผอมที่สุด บนบานสิ่งศักดิ์สิทธ"/>
  </head>
  <body>
    <article>
      <h1>"ฟ้าใส" หัวใจไม่แพ้ ฟิตหุ่นสู้ศึกจักรวาล บนบานสิ่งศักดิ์สิทธิ์ ไม่การันตี มงฯ 3</h1>
      <address><time datetime="2019-11-21T00:26:00+00:00">21 Nov 2019, 00:26</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011548801.JPEG"/>
      </figure>
      <p><b>"ฟ้าใส" ตื่นเต้น จะพาผีตาโขนไปจักรวาล แจงชุดประจำชาติไม่ตรงกับแบบที่ชนะการประกวดไม่เกี่ยวดรามาก็อปปี้ ชี้เจ้าของไอเดียไม่ได้ออกมาเรียกร้อง มั่นใจหุ่นฟิตเฟิร์มขึ้น เชื่อเขาต้องการคนเฮลท์ตี้ ไม่ใช่คนที่ผอมที่สุด บนบานสิ่งศักดิ์สิทธิ์ เลือกสีชุดราตรี ชุดว่ายน้ำ ถูกโฉลกกับวันเกิด ถูกโฉลกกับวันขึ้นประกวด ไม่การันตีคว้ามงฯ 3 แต่สัญญาจะทำให้เต็มที่<br/></b><br/>เปิดตัวชุดประจำชาติ <b>"ผีตาโขน"</b> ไปแบบฟาดๆ งานนี้ <b>"ฟ้าใส ปวีณสุดา ดรูอิ้น"</b> มิสยูนิเวิร์สไทยแลนด์ 2019 ก็ขอเปิดใจกรณีมีการเปลี่ยนแบบชุดประจำชาติ ซึ่งไม่ตรงกับแบบที่ชนะการประกวด โดยยืนยันตอนแรกเป็นแค่คอนเซ็ปต์ และไม่เกี่ยวกับกรณีที่มีคนออกมาโวยว่าถูกก็อปปี้แบบผีตาโขน เผยเจ้าของไอเดียไม่ได้ออกมาเรียกร้อง <br/><br/>"เป็นครั้งแรกที่เปิดตัวอย่างเต็มที่เลยนะคะ เพราะปกติเวลาซ้อมจะแยกกันซ้อมแค่กับหัวผีตาโขน หรือกับชุด หรือกับตัวผีตาโขนค่ะ สำหรับชุดจะมีการปรับเปลี่ยนให้คล่องตัวกว่านี้ค่ะ (ตอนอยู่บนเวทีหัวผีตาโขนไปติดกับตัวผีตาโขน วันประกวดจริงกลัวจะมีปัญหาแบบวันนี้ไหม?) เวลาจริงคงไม่ได้ออกมาโพสต์ใกล้กับตัวผีตาโขนขนาดนั้นค่ะ แต่วันนี้แค่อยากให้ถ่ายหลายๆ มุม ก็เลยโพสต์เยอะค่ะ"<br/><br/>"<b>ตรงหัวผีตาโขนกับชุดไม่กังวลค่ะ เพราะเมื่อปี 2017 ชุดประจำชาติก็เคยมีหัวที่ใหญ่เหมือนกัน ที่แอบกังวลจะเป็นเรื่องของตัวผีตาโขนมากกว่าเพราะตอนที่เปิดออกมาก็อยากให้เปิดแบบอลังการ </b>ก็คงจะมีการปรับเปลี่ยนนิดหน่อยค่ะ ถามว่าคาดหวังไหมกับการประกวดชุดประจำชาติ คือเราก็ยังไม่ได้เห็นชุดของประเทศอื่นว่ามีไอเดียยังไง แต่ของเราหนูชอบในไอเดียที่เราเอาผีตาโขนไปจักรวาลค่ะ"<br/><br/>แจงไม่ตรงกับแบบที่ชนะการประกวด เพราะตอนแรกเป็นแค่คอนเซ็ปต์เท่านั้น <br/>"ที่ชนะในตอนแรกเราต้องการคอนเซ็ปต์ผีตาโขนค่ะ <b>แต่ชุดนี้เหมือนเป็นการพัฒนาไปในทิศทางที่ดี เรามีการคุยกับดีไซเนอร์ที่ออกแบบ (นายอลงกรณ์ กองอิน เจ้าของผลงานชุดผีตาโขนที่ชนะการประกวดชุดประจำชาติ)ว่าจะมีการปรับเปลี่ยน </b>จริงๆ ดีไซเนอร์ก็รู้ตั้งแต่วันแรกแล้วว่าอันนี้คือคอนเซ็ปต์ที่เราต้องการ เราอยากโปรโมตเพราะว่าไม่เคยมีผีตาโขนจักรวาลมาก่อน"<br/><br/>ต้องเปลี่ยนแบบชุดประจำชาติ ไม่เกี่ยวมีปัญหาเรื่องไปก็อปปี้หัวผีตาโขนก่อนหน้านี้ ย้ำเจ้าของไอเดียตัวจริงไม่ได้ออกมาเรียกร้อง แถมยังเป็นหนึ่งในคนที่มาสอนตนด้วย <br/>"ไม่เกี่ยวกับการก็อปเลยค่ะ เพราะว่าคนที่ออกแบบจริงๆ (เจ้าของไอเดียลวดลายหัวผีตาโขนที่โดนก็อปปี้)<b> เขาก็ไม่ได้ออกมาเรียกร้องอะไร แต่เขายินดีด้วยซ้ำเพราะเขาบอกว่าเป็นวัฒนธรรมของเขา และตอนที่หนูไปจังหวัดเลย เขาก็เป็นหนึ่งในคนที่มาสอนหนูด้วยนะคะ </b>ตอนที่หนูไปเรียนรู้ที่อำเภอด่านซ้าย จังหวัดเลย มันสนุกสนามกว่าที่หนูคิด ไม่คิดว่าจะมีผีตาโขนมารับหนูถึงสนามบินด้วย เป็นการต้อนรับอย่างอบอุ่นมากๆ ค่ะ จากการได้ไปเห็นด้วยตัวเองทำให้รู้ว่าผีตาโขนสามารถประยุกต์ได้หลายแบบมาก ไม่ได้มีแค่แบบเดียว ตอนแรกหนูคิดว่าผีตาโขนอาจจะน่ากลัวๆ แต่พอได้ไปเห็นทำให้รู้ว่าผีตาโขนสามารถสนุกสนานได้" <br/><br/>ยอดฟอลโลว์พุ่ง ขอบคุณกำลังใจจากแฟนนางงามทุกคน <br/>"เยอะมากค่ะ โดยเฉพาะ 2-3 วันที่ผ่านมา ยอดฟอลโลว์ในอินสตาแกรมขึ้นเยอะมาก รู้สึกดีใจมากๆ และขอบคุณมากๆ ที่ทุกคนรักและเป็นกำลังใจให้ฟ้าใสมากขนาดนี้ การที่มีคนสนับสนุนและเชียร์เราทำให้หนูสู้ต่อไป เพราะว่ายังมีคนเชื่อในตัวเรา"<br/><br/>แฮปปี้แฟนๆ ชมชุดว่ายน้ำเซ็กซี่ หุ่นดี ฟุ้งหุ่นเฟิร์มแล้ว <br/>"<b>อันนี้ต้องชื่นชมช่างหน้า ช่างผม แล้วก็คนถ่ายภาพ คนเบื้องหลังทุกคน สำหรับเรื่องหุ่นคิดว่าสามารถพัฒนาได้เรื่อยๆ นะคะ แต่ก็เฟิร์มขึ้นมาเหมือนกันค่ะ ถามว่ามีความพร้อมกี่เปอร์เซ็นต์แล้ว หนูคิดว่าไม่มีใครพร้อมได้ร้อยเปอร์เซ็นต์</b> หนูไม่เคยตีว่ากี่เปอร์เซ็นต์ แค่มองว่าพร้อมกว่าแต่ก่อนค่ะ เชื่อว่ามันสามารถพัฒนาได้ทุกด้าน อย่างที่บอกมันไม่มีด้านไหนที่หนูพร้อมร้อยเปอร์เซ็นต์"<br/><br/>ไม่เชื่ออย่าลบหลู่ บนบานสิ่งศักดิ์สิทธิ์ เลือกสีชุดราตรี ชุดว่ายน้ำ ถูกโฉลกกับวันเกิด ถูกโฉลกกับวันขึ้นประกวด <br/>"ต้องมีเซอร์ไพรส์บ้างสิคะ ได้ฟิตติ้งชุดบ้างแล้วแต่ยังไม่เสร็จ หนูมีโอกาสเลือกสีชุดเองค่ะ เป็นสีที่ถูกโฉลกกับวันเกิดของตัวเองและถูกโฉลกกับวันที่ขึ้นประกวด ไม่เชื่ออย่าลบหลู่นะคะ(หัวเราะ) มีบนบานสิ่งศักดิ์บ้างค่ะ แม่จะเป็นคนแนะนำว่าให้ไปขอพรตรงนี้ๆ หนูไปไหว้มาเรียบร้อยแล้วค่ะ รอดูอีกทีว่าจะเป็นยังไง ก็มีพกของขลังติดตัวไปบ้างค่ะ"<br/><br/>ทำการบ้าน มิสยูนิเวิร์ส 2019 ต้องเป็นผู้หญิงเรียล มีความรู้ เชื่อมีคุณสมบัติ <br/>"<b>หนูเชื่อว่าเขาต้องเป็นคนที่เรียล มีความรู้ และมี empowering ถามว่าในตัวหนูมีคุณสมบัติเหล่านี้ไหม หนูเชื่อว่าหนูมีนะคะ(ยิ้ม) เพราะหลายๆ คนก็จะเห็นหนูในแบบที่หนูเป็น </b>ไม่ได้คิดว่านางงามจะต้องมีนม ทําฟันวีเนียร์ หนูก็เป็นของหนูแบบนี้และเชื่อมั่นในแบบนี้ ก็คิดว่าน่าจะเหมาะกับเวทีนี้ค่ะ"<br/><br/>เผยกรณีแฟนนางงามห่วงเรื่องหุ่น มั่นใจหุ่นตัวเอง ชี้เขามองหาคนที่เฮลท์ตี้ มากกว่าคนที่ผอมที่สุด <br/>"หนูมองว่า ณ ปัจจุบันเขาไม่ได้มองหาคนที่ผอมที่สุด แต่มองหาคนที่เฮลท์ตี้มากกว่า ซึ่งหุ่นของหนูอาจจะไม่ค่อยเจอในโซนเอเชีย เพราะเป็นหุ่นแบบฝรั่ง หุ่นนักกีฬา แต่หนูก็มั่นใจในหุ่นของตัวเอง ซึ่งเขาจะบอกเสมอว่าถ้าเรามั่นใจในหุ่นของเรามันจะออกมาทางสายตา แล้วคนที่มีเสน่ห์คือคนที่มั่นใจในแบบที่เขาเป็น"<br/><br/>ไม่การันตีคว้ามงฯ ที่ 3 แต่สัญญาจะทำให้เต็มที่ <br/>“<b>หนูขอไม่การันตี แต่จะสัญญาว่าจะทำเต็มที่ค่ะ</b> (ทุกโพลให้เรามาเป็นอันดับหนึ่ง ทำให้เรามั่นใจขึ้นแค่ไหน?) ดีใจค่ะที่ต่างประเทศเห็นว่าเราจะเป็นมิสยูนิเวิร์สคนถัดไป ก็เป็นกำลังใจที่ดีค่ะ แสดงว่าเขาก็เห็นอะไรในตัวหนู"</p>
      <figure>
        <img src="https://mpics.mgronline.com/pics/Images/562000011548802.JPEG"/>
      </figure>
      <figure>
        <img src="https://mpics.mgronline.com/pics/Images/562000011548803.JPEG"/>
      </figure>
      <figure>
        <img src="https://mpics.mgronline.com/pics/Images/562000011548804.JPEG"/>
      </figure>
      <figure>
        <img src="https://mpics.mgronline.com/pics/Images/562000011548805.JPEG"/>
      </figure>
      <figure>
        <img src="https://mpics.mgronline.com/pics/Images/562000011548806.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000111620"/>
      </related>
    </article>
  </body>
</html>