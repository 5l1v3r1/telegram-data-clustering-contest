<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/kk63m2"/>
    <meta property="og:site_name" content="News7 Tamil"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="சிவசேனாவுடன் இணைவது காங்கிரஸை குழிதோண்டி புதைப்பதற்கு சமம் - சஞ்சய் நிருபம் ஆவேசம்!"/>
    <meta property="og:description" content="சிவசேனாவுடன் இணைவது காங்கிரஸை குழிதோண்டி புதைப்பதற்கு சமம் - சஞ்சய் நிருபம் ஆவேசம்!"/>
  </head>
  <body>
    <article>
      <h1>சிவசேனாவுடன் இணைவது காங்கிரஸை குழிதோண்டி புதைப்பதற்கு சமம் - சஞ்சய் நிருபம் ஆவேசம்!</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">arun</a></address>
      <p>
        <b>சிவசேனா கட்சியுடன் கூட்டணியில் இணைவது என்பது காங்கிரஸ் கட்சியை குழிதோண்டி புதைப்பதற்கு சமமானது என்று காங்கிரஸ் மூத்த தலைவர் சஞ்சய் நிருபம் தெரிவித்துள்ளார்.</b>
      </p>
      <p>மகாராஷ்டிர சட்டமன்ற தேர்தலில் எந்தக் கட்சிக்கும் அறுதிப் பெரும்பான்மை கிடைத்திராத நிலையில் பாஜக கூட்டணியிலிருந்து விலகிய சிவசேனா, தேசியவாத காங்கிரஸ் மற்றும் காங்கிரஸ் கட்சிகளுடன் இணைந்து புதிய கூட்டணி அரசை அமைக்க முயற்சித்து வருகிறது. அந்த முயற்சி இறுதிக் கட்டத்தை எட்டியிருப்பதாகவும் தகவல்கள் வெளியாகியுள்ளன. இரண்டொரு நாட்களில் இது தொடர்பான அதிகாரப்பூர்வ அறிவிப்பு வெளியாகலாம் என்று எதிர்பார்க்கப்படுகிறது.</p>
      <p>இந்நிலையில் காங்கிரஸ் கட்சி, சிவசேனாவின் தலைமையிலான கூட்டணி ஆட்சியில் அங்கம் வகிக்கும் முடிவை மேற்கொண்டால் அது தவறான முடிவாகிவிடும் என்று காங்கிரஸ் மூத்த தலைவர் சஞ்சய் நிருபம் தெரிவித்துள்ளார். மேலும் இந்த விவகாரத்தில் அழுத்தங்களுக்கு சோனியா காந்தி அடிபணிந்துவிடக்கூடாது என்றும் சஞ்சய் எச்சரித்துள்ளார்.</p>
      <p>இதுபோலத்தான் உத்தரப்பிரதேசத்தில் சில ஆண்டுகளுக்கு முன்னதாக காங்கிரஸ் கட்சி, பகுஜன் சமாஜ் கட்சியுடன் கூட்டணி சேர்ந்தது, இதன் காரணமாகவே அங்கு காங்கிரஸ் தனது இருப்பை இழந்தது, இன்னும் அந்த சரிவில் இருந்து மீளமுடியாமல் உள்ளோம் என்று தெரிவித்த சஞ்சய், தற்போது மகாராஷ்டிராவிலும் அதே போன்ற தவறை செய்ய காங்கிரஸ் தயாராகிவிட்டதாக கூறினார்.</p>
      <p>சிவசேனா ஆட்சியில் காங்கிரஸ் 3வது கட்சி என்றால் இது கட்சியை குழிதோண்டி புதைப்பது போலாகும், சோனியா இந்த அழுத்தங்களுக்கு அடிபணியக்கூடாது என்றார்.</p>
    </article>
  </body>
</html>