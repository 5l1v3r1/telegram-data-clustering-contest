<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/justitie/judecatorii-din-constanta-au-stabilit-nu-soferul-care-a-lovit-un-om-trebuie-sa-i-achite-cheltuielile-de-spitalizare-705667.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Judecătorii din Constanţa au stabilit - nu şoferul care a lovit un om trebuie să-i achite cheltuielile de spitalizare"/>
    <meta property="og:description" content="Decizie de maxim interes a judecatorilor constanteni acestia au hotarat ca, in cazul in care un sofer accidenteaza un om, primul nu este dator sa ii achite cheltuielile de spitalizare celui din ..."/>
  </head>
  <body>
    <article>
      <h1>Judecătorii din Constanţa au stabilit - nu şoferul care a lovit un om trebuie să-i achite cheltuielile de spitalizare </h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Cecilia ZAGONEANU</a></address>
      <p>
        <a href="https://www.ziuaconstanta.ro/stiri/justitie/judecatorii-din-constanta-au-stabilit-nu-soferul-care-a-lovit-un-om-trebuie-sa-i-achite-cheltuielile-de-spitalizare-705667.html?imagini=1#scroll">🖼️ Galerie foto (1)</a>
      </p>
      <p>Decizie de maxim interes a judecătorilor constănţeni: aceştia au hotărât că, în cazul în care un şofer accidentează un om, primul nu este dator să îi achite cheltuielile de spitalizare celui din urmă. Cazul a fost tranşat iniţial de magistraţii <b>Judecătoriei Constanţa</b> şi, apoi, de cei ai Tribunalului. În prezent, dosarul se află în atenţia judecătorilor Curţii de Apel Constanţa, unde se judecă recursul, următoarea înfăţişare fiind fixată la data de 13 ianuarie 2020.<br/><br/><br/>Cazul a intrat în atenţia oamenilor legii după ce, la data de 15.07.2017, şoferul cu pricina, „nerespectând dispoziţiile legale în vigoare cu privire la circulaţia pe drumurile publice, a cauzat un accident de circulaţie, în urma căruia au fost vătămate corporal două persoane“, potrivit Portalului Jurisprudenţei <u><a href="http://www.rolii.ro/">www.rolii.ro</a></u>.<br/>Concret, conducătorul auto nu ar fi respectat regulile de circulaţie şi a provocat un accident rutier în care au fost rănite două persoane.<br/> </p>
      <h3>Cheltuieli de spitalizare de peste 3.000 de lei</h3>
      <p>Cele două victime au fost internate în <b>Spitalul Clinic Judeţean de Urgenţă Sfântul Apostol Andrei, din Galaţi</b>. „Tratamentele medicale necesare pentru refacerea victimelor au fost efectuate la unitatea spitalicească reclamantă, întinderea acestora fiind de 3.075,06 lei, astfel cum rezultă din fişele de decont anexate la dosarul cauzei“, se arată în hotărârea judecătorilor, citată pe Portalul Jurisprudenţei.<br/>În acelaşi text se arată că reprezentanţii spitalului au argumentat faptul că aceste cheltuieli nu sunt suportate din documentul de asigurat al <b>Casei Naţionale de Asigurări de Sănăt</b><b>ate</b>. „Conform art. 313 din Legea nr. 95/2006, cheltuielile de spitalizare cad în sarcina făptuitorului, în acest sens fiind şi dispoziţiile art. 1349, 1357, 1358, 1359, 1365, 1381 Cod civil prin care răspunderea pentru prejudiciile create este în sarcina persoanei culpabile de săvârşirea faptei ilicite“, au afirmat reprezentanţii unităţii spitaliceşti. Mai mult, aceştia au spus că „fapta pârâtului (nr. a şoferului ce a provocat accidentul) este dovedită prin Ordonanţa dată în dosarul nr. (...) de către <b>Parc</b><b>hetul de pe lângă Judecătoria</b> (...), în speţă existând toate cele patru condiţii de existenţă a răspunderii civile delictuale“.<br/>În această situaţie, Spitalul Clinic Judeţean de Urgenţă din Galaţi l-a dat îm judecată pe şoferul care provocase accidentul în care fuseseră lovite cele două persoane.<br/> </p>
      <h3>Șoferul nu are calitate procesuală activă</h3>
      <p>Cu toate acestea, reprezentanţii Judecătoriei Constanţa au respins acţiunea Spitalului din Galaţi împotriva şoferului vinovat, ca fiind introdusă împotriva unei persoane ce nu are calitate procesuală activă.<br/><br/><br/>Mai exact, judecătorii au reţinut în pronunţarea hotărârii faptul că „întrucât vătămarea corporală a celor două persoane s-a produs ca urmare a unui accident auto, iar pentru autoturismul condus de către pârâtul (...) exista un contract de răspundere civilă obligatorie, (...) în cauză sunt incidente şi prevederile speciale ale <b>Legii nr. 136/1995</b>, în vigoare la data producerii accidentului. Din interpretarea sistematică a art. 49 alin. 1 şi 50 alin. 1 ale acestui act normativ, rezultă că despăgubirile pe care asiguratul este obligat să le plătească se acordă de către asigurator, de la momentul producerii evenimentului asigurat, acestuia revenindu-i exclusiv obligaţia de plată a daunelor“.<br/> </p>
      <h3>Responsabilitatea este a asigurătorului</h3>
      <p>Cu alte cuvinte, este responsabilitatea asigurătorului să achite cheltuielile de spitalizare pentru victimele unui accident rutier, în cazul în care şoferul este asigurat.<br/>Se mai arată în hotărâre că „instanţa concluzionează că şi în cauza de faţă, obligaţia de a repara prejudiciul cauzat prin accidentul de circulaţie revine exclusiv societăţii de asigurare, motiv pentru care urmează a admite excepţia lipsei calităţii procesuale a pârâtului (...) şi, în consecinţă, va respinge cererea formulată împotriva sa“.<br/><br/><br/>La rândul lor, şi judecătorii instanţei de apel au decis că: „întrucât în cauză nu se pune problema neacoperirii prejudiciului pretins prin <b>poliţa RCA</b>, instanţa constată că soluţia primei instanţe de respingere a cererii formulată de către reclamantul în contradictoriu cu pârâtul (...), ca fiind introdusă împotriva unei persoane fără calitate procesuală pasivă este întemeiată“.<br/>Totuşi, Spitalul Clinic Judeţean de Urgenţă Sfântul Apostol Andrei din Galaţi a declarat recurs împotriva hotărârii, aşa că procesul se desfăşoară încă, la <b>Curtea de Apel Constanţa</b>, unde următoarea înfăţişare a fost fixată pe data de 13 ianuarie 2020.<br/><br/><br/><b>Citeşte şi:</b><br/><br/><b>UPDATE</b><br/><a href="https://www.ziuaconstanta.ro/stiri/eveniment/judetul-constanta-accident-rutier-grav-sunt-implicate-un-tir-si-o-autoutilitara-s-a-apelat-la-descarcerare-o-victima-705204.html">Judeţul Constanţa. Accident rutier grav. Sunt implicate un tir şi o autoutilitară. S-a apelat la Descarcerare. Două victime (galerie foto)</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/eveniment/constanta-accident-rutier-in-zona-dorally-un-copil-pieton-lovit-pe-trecere-galerie-foto-705719.html"/>
        <a href="https://www.ziuaconstanta.ro/stiri/eveniment/accident-in-judetul-constanta-o-masina-s-a-rasturnat-in-camp-si-s-a-oprit-fix-langa-o-cruce-galerie-foto-705711.html"/>
        <a href="https://www.ziuaconstanta.ro/stiri/eveniment/accident-grav-la-iesire-din-feldioara-spre-brasov-trei-victime-una-incarcerata-705685.html"/>
        <a href="https://www.ziuaconstanta.ro/stiri/eveniment/accident-rutier-mortal-pe-dn1-un-pieton-a-decedat-dupa-ce-a-fost-lovit-de-o-masina-705643.html"/>
        <a href="https://www.ziuaconstanta.ro/stiri/eveniment/accident-rutier-pe-dj251-caruta-lovita-de-o-masina-o-victima-a-ajuns-sub-rotile-masinii-705633.html"/>
        <a href="https://www.ziuaconstanta.ro/stiri/actualitate/accident-rutier-mortal-pe-dn3-doua-victime-dintre-care-una-si-a-pierdut-viata-implicate-un-autoturism-si-o-autoutilitara-705628.html"/>
        <a href="https://www.ziuaconstanta.ro/stiri/sport/un-fotbalist-roman-si-a-pierdut-viata-intr-un-groznic-accident-rutier-in-italia-705597.html"/>
        <a href="https://www.ziuaconstanta.ro/stiri/eveniment/accident-putna-judetul-suceava-accident-garda-de-interventie-vicovu-accident-intersectie-gura-putnei-accident-isu-bucovina-suceava-705589.html"/>
        <a href="https://www.ziuaconstanta.ro/stiri/justitie/un-jandarm-din-bihor-a-murit-intr-un-accident-la-constanta-verdict-final-document-galerie-foto-video-705579.html"/>
        <a href="https://www.ziuaconstanta.ro/stiri/eveniment/sofer-baut-la-volan-implicat-intr-un-accident-rutier-in-tulcea-ce-alcoolemie-avea-705546.html"/>
        <a href="https://www.ziuaconstanta.ro/stiri/eveniment/un-pieton-a-fost-ranit-in-urma-unui-eveniment-rutier-produs-pe-soseaua-mangaliei-din-constanta-705535.html"/>
        <a href="https://www.ziuaconstanta.ro/stiri/eveniment/accident-rutier-pe-bulevardul-i-c-bratianu-din-constanta-o-victima-705534.html"/>
        <a href="https://www.ziuaconstanta.ro/stiri/eveniment/judetul-constanta-accident-rutier-in-lazu-doua-autoturisme-implicate-doua-victime-705520.html"/>
        <a href="https://www.ziuaconstanta.ro/stiri/actualitate/judetul-constanta-accident-rutier-cu-victima-la-intrare-in-galbiori-705518.html"/>
        <a href="https://www.ziuaconstanta.ro/stiri/eveniment/eveniment-rutier-pe-dn-2f-un-autoturism-s-a-rasturnat-sapte-victime-705501.html"/>
      </related>
    </article>
  </body>
</html>