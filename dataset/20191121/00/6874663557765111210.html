<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774187,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="פורטיסימו מחקה עוד 26 מיליון שקל בסולקון, ומפטרת עובדים"/>
    <meta property="og:description" content="יצרנית המתנעים ומערכות החשמל מיקנעם, שקרן ההשקעות רכשה את השליטה בה ב־2012 לפי שווי של 150 מיליון שקל, פיטרה 20 עובדים - רבע מכוח האדם בארץ. בדו&quot;ח הרבעוני האחרון הפחיתה פורטיסימו את שוויה של סולקון ל־17.5 מיליון דולר"/>
  </head>
  <body>
    <article>
      <h1>פורטיסימו מחקה עוד 26 מיליון שקל בסולקון, ומפטרת עובדים</h1>
      <h2>יצרנית המתנעים ומערכות החשמל מיקנעם, שקרן ההשקעות רכשה את השליטה בה ב־2012 לפי שווי של 150 מיליון שקל, פיטרה 20 עובדים - רבע מכוח האדם בארץ. בדו"ח הרבעוני האחרון הפחיתה פורטיסימו את שוויה של סולקון ל־17.5 מיליון דולר</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">גולן חזני</a></address>
      <p>חברה נוספת של קרן פורטיסימו לא מסבה לה נחת: סולקון מיקנעם, יצרנית המתנעים הרכים ומערכות החשמל לתעשייה, פיטרה 20 עובדים - רבע מתוך 80 עובדיה בישראל - כך נודע ל"כלכליסט".</p>
      <p>בסה"כ מעסיקה החברה 170 עובדים ברחבי העולם. הפיטורים בוצעו בשבוע שעבר במפתיע. באותו היום ביקש מנכ"ל החברה גיל ברימן מהעובדים לא להתרחק מהמפעל בשעות הצהריים, ואז בשיחה שהתקיימה במשרדו הודיע להם כי החברה נאלצת לבצע את הפיטורים כדי להתייעל. רוב המפוטרים הם פועלי ייצור בגילי 50־60, שעלולים להתקשות במציאת עבודה חדשה.</p>
      <figure>
        <img src="https://images1.calcalist.co.il/PicServer3/2019/11/20/948946/1H.jpg"/>
      </figure>
      <p>הפיטורים עשויים להעיד על כך שפורטיסימו אינה מרוצה מהתוצאות של סולקון. ל"כלכליסט" נודע כי בדו"חות הרבעוניים האחרונים, פורטיסימו הפחיתה 7.5 מיליון דולר מהשווי של סולקון והעמידה אותו על 17.5 מיליון דולר (61 מיליון שקל) בלבד — מה שמצביע על הרעה משמעותית בביצועי החברה. פורטיסימו רכשה את החברה בשנת 2012 ממשפחת תוסיה תמורת 150 מיליון שקל ובהמשך מחקה אותה מהבורסה.</p>
      <figure>
        <img src="https://images1.calcalist.co.il/PicServer3/2017/07/10/740789/5_l.jpg"/>
        <figcaption>מנהל קרן פורטיסימו יובל כהן <br/>צילום: אוראל כהן</figcaption>
      </figure>
      <p>בנוסף, החברה מתכננת לבצע מיקור חוץ לפעילות הייצור שלה ולהעביר אותה לקבלן סיני, שייצר אותם בשיטת OEM — שיטה שבה חברה אחרת מייצרת מוצרים עבור סולקון, שמשווקת אותם תחת המותג שלה. חלק מהייצור יועבר לרומניה. כמו כן, מרכז המו"פ של החברה יעבור לרוסיה.</p>
      <p>גורמים המקורבים לחברה מסרו כי המהלך נועד למקד את הפעילות של סולקון בשווקים בחו"ל, תוך שימור פעילות הליבה והרחבת סל המוצרים שלה.</p>
      <p>המתנעים שאותם סולקון מייצרת משמשים להגבלת זרם ההתנעה ולהקטנת המכה המכאנית שסופג המנוע בעת התנעה. כמו כן, הם משמשים להפחתת הפרעות חשמליות במתקנים שבהם זרם הרשת מוגבל, ובמתקנים שבהם נדרשת התנעה והדממה מבוקרות.</p>
      <p>מוצרי החברה מיועדים בעיקר למנועים שמשמשים תעשייה כבדה - משאבות, גנרטורים, תחנות כוח ומכרות. בין הלקוחות הבולטים של סולקון מצויים סימנס, מקורות, בז"ן וחברת החשמל.</p>
      <p>סולקון היא לא החברה היחידה של פורטיסימו שסובלת מקשיים. גם טלרד הציבורית, שבה פורטיסימו מחזיקה סובלת מקשיים. במחצית הראשונה של 2019 הפסידה חברת הייצור והמכירה של ציוד התקשורת 8.8 מיליון דולר, שמצטרפים ל־3.2 מיליון דולר שאותם הפסידה ב־2018. בחודש שעבר הודיעה טלרד על תוכנית התייעלות, שבמסגרתה תצמצם משמעותית את כוח האדם שלה.</p>
      <p>פורטיסימו, שמנוהלת על ידי יובל כהן, נערכת בימים אלו לגיוס של קרן חדשה, חמישית במספר, בהיקף של 600 מיליון דולר. במסגרת הפגישות שהנהלת הקרן מקיימת מול המוסדיים, היא מציגה בעיקר את ההשקעות המוצלחות שלה, כמו ניור מיקרופרינטס, סודהסטרים וקורנית דיגיטל. מפורטיסימו לא התקבלה תגובה.</p>
    </article>
  </body>
</html>