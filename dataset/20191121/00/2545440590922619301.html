<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/bolivyada-secim-yasa-tasarisi-mecliste/1651391"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Bolivya'da seçim yasa tasarısı mecliste"/>
    <meta property="og:description" content="Büyük bir siyasi kriz ve şiddet dalgasından geçen Bolivya'da seçimlerin yapılabilmesi için geçici hükümet tarafından hazırlanan yasa tasarısı Çokuluslu Yasama Meclisine sunuldu."/>
  </head>
  <body>
    <article>
      <h1>Bolivya'da seçim yasa tasarısı mecliste</h1>
      <h2>Büyük bir siyasi kriz ve şiddet dalgasından geçen Bolivya'da seçimlerin yapılabilmesi için geçici hükümet tarafından hazırlanan yasa tasarısı Çokuluslu Yasama Meclisine sunuldu.</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">Lokman İlhan  </a></address>
      <h4>La Paz</h4>
      <p>Seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla<b> Devlet Başkanı Evo Morales</b>'in istifa ettiği, sonrasında Çokuluslu Yasama Meclisinin (ALP) üst kanadı Senatörler <b>Meclisi Başkan Yardımcısı Jeanine Anez</b>'in geçici devlet başkanlığına getirildiği Bolivya'da seçimlere gidilebilmesi için ilk adım atıldı. </p>
      <ul>
        <li>
          <u>
            <b>
              <a href="https://www.aa.com.tr/tr/dunya/bolivyada-guvenlik-guclerinin-mudahalesinde-morales-destekcisi-3-kisi-oldu-/1650384">Bolivya'da güvenlik güçlerinin müdahalesinde Morales destekçisi 3 kişi öldü</a>
            </b>
          </u>
        </li>
        <li>
          <a href="https://www.aa.com.tr/tr/dunya/moralesten-bolivyada-sokak-catismalarina-son-verilmesi-cagrisi/1648993">
            <u>
              <b>Morales'ten Bolivya'da sokak çatışmalarına son verilmesi çağrısı</b>
            </u>
          </a>
        </li>
        <li>
          <u>
            <b>
              <a href="https://www.aa.com.tr/tr/dunya/bolivyada-gostericiler-anezin-gorevi-birakmasini-istedi/1649259">Bolivya'da göstericiler Anez'in görevi bırakmasını istedi</a>
            </b>
          </u>
        </li>
        <li>
          <a href="https://www.aa.com.tr/tr/dunya/bolivyada-devlet-baskani-moralesi-istifaya-zorlayan-surec/1641420">
            <u>
              <b>Bolivya'da Devlet Başkanı Morales'i istifaya zorlayan süreç</b>
            </u>
          </a>
        </li>
      </ul>
      <p>Meksika’ya iltica eden Morales’in yerine geçen ve tüm ülkede istifası için protestolar düzenlenen muhalif Anez, hazırladıkları seçim yasa tasarısını başkent La Paz’daki hükümet merkezi Quemado Sarayı'nda düzenlenen basın toplantısı ile duyurdu.</p>
      <p>ALP'ye sunulan söz konusu tasarının ulusal bir mutabakata dönüşmesini istediğini söyleyen Anez, "Tanrı, şeffaf seçimler düzenlememize izin versin ve ALP'yi, seçim organına tarafsız kişileri belirleyebilmesi için aydınlatsın." ifadelerini kullandı.</p>
      <h3>Seçim takviminin belirlenmesi için Anayasa Komisyonu oluşturuldu</h3>
      <p>Ülkenin Senatörler Meclisinde ilk kez, geçici hükümet marifetiyle iktidara gelen muhalifler ve eski iktidar partisi Sosyalizm Hareketinin (MAS) katılımıyla seçim takviminin belirlenmesi için Anayasa Komisyonu oluşturuldu. </p>
      <p>Başkanlığını muhalif Oscar Ortiz'in, başkan yardımcılığını ise istifa eden MAS üyesi Senatörler Meclisi Başkanı Adriana Salvatierra'nın yapacağı komisyon, geçici devlet başkanlığına getirilen Anez ve MAS'ın ayrı ayrı hazırladıkları seçim yasası çalışmalarını inceleyip sonuçlandıracak. </p>
      <h3>Milletvekilleri Meclisi de çalışmaya başladı</h3>
      <p>Senatörler Meclisinin ardından seçim yasasını inceleyecek ALP'nin alt kanadı Milletvekilleri Meclisi de aynı şekilde uzun bir süre sonra tüm tarafların katılımıyla toplandı. Milletvekilleri Meclisinde başkanlığa MAS'tan Sergio Choque, yardımcılığına ise aynı partiden Henry Cabrera seçildi. </p>
      <p>Her iki isim de ülkenin en kısa sürede seçime götürülmesi için çaba sarf etmeleri gerektiğini vurguladı.</p>
      <figure>
        <img src="https://www.aa.com.tr/uploads/userFiles/23525b19-4139-468c-8051-ba931b6738e4/bolivyaic.jpg"/>
      </figure>
      <h3>Protestocular Anez'in istifasında ısrarcı</h3>
      <p>Bu arada Anez'in istifasını isteyen çoğu Morales destekçisi gruplar ülke genelinde yol kapatma ve protesto gösterilerini sürdürüyor. </p>
      <p>Bolivya basınındaki haberlere göre, güvenlik güçlerinin düzenlediği operasyonda 8 sivilin hayatını kaybettiği başkent La Paz'ın bitişiğindeki şehir El Alto’da gerginlik sürüyor. </p>
      <p>Bölgedeki askeri varlığını artıran geçici hükümetin Savunma Bakanlığından yapılan yazılı açıklamada, Anez'in istifasını isteyen ve çoğunluğu Morales destekçilerinden oluşan protestocuların, Senkata Mahallesi'ndeki akaryakıt ve LPG aktarım merkezinin etrafını yine barikatlarla kapatmaya başladığı iddia edildi. </p>
      <p>Protesto ve şiddet olaylarının görüldüğü diğer bölgelerden Cochabamba vilayeti kırsalında yol kapatma eylemlerini sürdüren köylüler ise Anez istifa edene kadar geri adım atmayacaklarını duyurdu. </p>
      <p>Eylemlere ilişkin basın açıklaması yapan vilayet kırsalındaki Köylü İşçi Sendikaları Federasyonu yöneticilerinden Jhonny Pardo, "Bizim tek talebimiz, kimsenin görev vermediği halde kendini geçici devlet başkanı ilan eden Anez’in istifasıdır. ALP başka birini seçerse saygı duyarız fakat Anez gidene kadar biz barikatlarla şehri kapatmayı sürdüreceğiz." ifadelerini kullandı. </p>
      <h3>Bolivya'daki kriz</h3>
      <p>Bolivya'da genel seçimlerin ardından muhalefet "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>Anez, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <related>
        <a href="https://www.aa.com.tr/tr/dunya/bolivyada-secim-yasa-tasarisi-mecliste/1651391"/>
        <a href="https://www.aa.com.tr/tr/dunya/eski-ekvador-lideri-correa-fotograflarla-bolivyadaki-askeri-vesayete-dikkati-cekti/1650823"/>
        <a href="https://www.aa.com.tr/tr/dunya/bolivyada-guvenlik-guclerinin-mudahalesinde-morales-destekcisi-3-kisi-oldu-/1650384"/>
        <a href="https://www.aa.com.tr/tr/dunya/arjantinde-binlerce-kisi-morales-icin-sokaklara-indi/1649305"/>
        <a href="https://www.aa.com.tr/tr/dunya/bolivyada-gostericiler-anezin-gorevi-birakmasini-istedi/1649259"/>
        <a href="https://www.aa.com.tr/tr/dunya/moralesten-bolivyada-sokak-catismalarina-son-verilmesi-cagrisi/1648993"/>
      </related>
    </article>
  </body>
</html>