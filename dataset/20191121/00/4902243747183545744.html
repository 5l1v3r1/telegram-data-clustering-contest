<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/a-2020-21-es-tanevtol-megvaltozik-a-szakkepzesi-rendszer-a-diakok-technikum-es-a-szakkepzo-iskola-kozul-valaszthatnak"/>
    <meta property="og:site_name" content="ALON"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="A 2020-21-es tanévtől megváltozik a szakképzési rendszer"/>
    <meta property="og:description" content="A diákok technikum és a szakképző iskola közül választhatnak."/>
  </head>
  <body>
    <article>
      <h1>A 2020-21-es tanévtől megváltozik a szakképzési rendszer</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">MTI</a></address>
      <p>
        <b>A diákok technikum és a szakképző iskola közül választhatnak.</b>
      </p>
      <p>
        <b>Alapjaiban változik meg a hazai szakképzési rendszer a 2020-21-es tanévtől; rugalmasabb, a piaci igényekhez illeszkedő, a lemorzsolódást hatékonyabban megakadályozó intézményi szerkezet jön létre - mondta Schanda Tamás, az Innovációs és Technológiai Minisztérium (ITM) államtitkára a Budapesten sajtótájékoztatón.</b>
      </p>
      <p><b>Az általános iskolát elvégzők a technikum és a szakképző iskola közül választhatnak.</b> A <b>technikumban ötéves</b> osztatlan képzés keretében szerezhetnek <b>érettségit és technikusi oklevelet</b>, <b>a szakképző iskolában pedig hároméves képzéssel sajátíthatnak el egy szakmát</b> - ismertette az államtitkár az Országgyűlés által kedden elfogadott szakképzési törvény részleteiről szólva.<br/>Kiemelte, hogy a szerkezeti átalakításokat a bérek és az ösztöndíjak jelentős emelése kíséri.</p>
      <p>A szakképzésben oktatók bérét átlagosan 30 százalékkal emelik. Schanda Tamás úgy fogalmazott: megteremtik a teljesítményalapú, versenyképes, motiváló bérezési rendszert csaknem 32 ezer ember számára.</p>
      <p>A tanulói ösztöndíjak átalakításával két év alatt több mint háromszorosára bővítik a szakképzésben részt vevő ösztöndíjasok számát - tette hozzá.</p>
      <p>Az államtitkár kifejtette, a magyar gazdasági eredmények fenntartásához szükség van jól képzett szakemberekre, ehhez pedig elengedhetetlen a szakképzés megújítása.</p>
      <p>Az oktatói béremelésekről elmondta: az átlagosan 30 százalékos emelésből a közismereti és a szakmai tárgyakat oktatók egyaránt részesülhetnek, pontos mértékéről az egyéni teljesítmény alapján születik majd döntés. Emelkednek az óraadók óradíjai is.</p>
      <p>Az államtitkár példaként említette, hogy <b>egy pedagógus II. besorolású, egyetemi diplomával és 10 év szakmai tapasztalattal rendelkező szakmai tanár</b> bruttó 300 ezer forint helyett <b>legalább bruttó 350 ezer forintot fog kapni</b>, de az összeg a 400 ezer forintot is elérheti. A pályakezdő oktatók bére pedig akár másfélszeresére is nőhet.</p>
      <p>Schanda Tamás hangsúlyozta: akik most átlépnek a pedagógusi közalkalmazotti jogviszonyból a szakképző intézmények oktatóira vonatkozó új szabályozás alá, azoknak ugyanúgy jár majd a jubileumi jutalom. Az oktatók a pedagógus igazolványra is jogosultak lesznek, és a Nemzeti Pedagógus Karnak is tagjai lesznek a jövőben - jelezte.</p>
      <p>Az államtitkár szerint a fiatalokat, illetve a szüleiket is szeretnék minél inkább arra ösztönözni, hogy a biztos megélhetést nyújtó, a továbbtanuláshoz ugyanúgy megfelelő alapot jelentő szakképzést válasszák. Ezért a tanulói ösztöndíjak rendszerében is nagy változások lesznek.<br/>A szakképzésben részt vevők a tanulmányi eredményüktől függően kapnak ösztöndíjat.</p>
      <p>A nappali rendszerű oktatásban tanulók általános ösztöndíjra lesznek jogosultak, ha önhibájukon kívül, illetve az adott terület sajátosságai miatt nem vesznek részt a duális képzésben.</p>
      <p><b>A szakképző iskolák 9. évfolyamán ez havi 14 ezer forint minden tanuló számára, a 10. és a 11. évfolyamra járók pedig 10 és 50 ezer forint közötti havi ösztöndíjat kaphatnak.</b> <b>A technikumok 9. és 10. évfolyamán minden tanuló havi 7 ezer forintot kap </b>majd, a <b>11. évfolyamtól</b> pedig szintén <b>havi 10 és 50 ezer </b>forint közötti juttatásra lesznek jogosultak - ismertette az államtitkár.</p>
      <p>Évente kétezer hátrányos helyzetű, jó tanulmányi eredménnyel rendelkező diák megkaphatja a havi 30 ezer forint támogatást jelentő Apáczai ösztöndíjat is - tette hozzá.</p>
      <p>Kiemelte: új elem a törvényben az egyszeri pályakezdési juttatás, amelyre akkor jogosult a tanuló, ha sikeresen befejezi a képzést és szakmát szerez. Ennek mértéke 150 ezer és 300 ezer forint között lesz.</p>
      <p>Ezekkel az újításokkal a szakképzésben tanuló ösztöndíjasok száma az idei 33 500-ról 2021-re 110 500-ra nő - hangsúlyozta Schanda Tamás.</p>
      <p>Bódis József, az ITM államtitkára a részletekről szólva elmondta: <b>a szakgimnáziumokat felváltó ötéves technikumokban</b> a közismereti és ágazati alapismereteket adó első két év után a közismereti tárgyak mellett szakirányú oktatás folyik majd. A 11. évfolyamtól megjelenő, vállalat által végzett szakirányú oktatás esetén a szakképzési munkaszerződés megkötésével már ekkor munkajövedelemhez juthatnak a tanulók.</p>
      <p><b>A technikumi oktatás zárásaként négy közismereti tantárgyból kell érettségi vizsgát tenni, az ötödik a szakmai vizsga</b>, amely emelt szintű érettséginek felel meg. A technikumok minden szempontból versenyképes képzést nyújtanak, és megadják a lehetőséget, hogy a tanulók a felsőoktatásba menjenek tovább - hangsúlyozta az államtitkár.</p>
      <p><b>A hároméves szakképző iskolákban az első év nyújt ágazati alapismereteket, majd a következő két év a szakirányú képzés.</b> A végzés után nyitott a lehetőség arra, hogy a tanulók továbblépjenek, és érettségit vagy technikusi végzettséget szerezzenek.</p>
      <p>Bódis József hozzátette, az érettségivel már rendelkezőknek továbbra is lesz lehetőségük arra, hogy két év alatt technikusi végzettséget szerezzenek.</p>
      <p>A lemorzsolódás megakadályozása érdekében az új rendszerben a lemaradó diákok a Dobbantó programban egyéni fejlesztés után, műhelyiskolákban folytathatják tanulmányaikat és rész-szakmákat szerezhetnek - hívta fel a figyelmet az államtitkár.</p>
    </article>
  </body>
</html>