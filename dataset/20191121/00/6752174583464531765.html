<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-tiz-perc-a-megelozesert/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:57+00:00"/>
    <meta property="og:title" content="Tíz perc a megelőzésért"/>
    <meta property="og:description" content="Nagyjából tíz percet vesz igénybe egy általános szűrés, egy allergia vizsgálat és egy EKG. Ezekre a vizsgálatokra várták a helyi Vöröskereszt munkatársai azokat az urakat és hölgyeket, akiknek fontos az egészsége."/>
  </head>
  <body>
    <article>
      <h1>Tíz perc a megelőzésért</h1>
      <address><time datetime="2019-11-21T00:01:57+00:00">21 Nov 2019, 00:01</time> by <a rel="author">Lokál Dunaújváros</a></address>
      <p>
        <b>Nagyjából tíz percet vesz igénybe egy általános szűrés, egy allergia vizsgálat és egy EKG. Ezekre a vizsgálatokra várták a helyi Vöröskereszt munkatársai azokat az urakat és hölgyeket, akiknek fontos az egészségük.</b>
      </p>
      <p>Szücsné Szigeti Hedvig, a Fejér Megyei Vöröskereszt Igazgatója is részt vett az egész napos rendezvényen, melyre elsősegélynyújtással kapcsolatos előadásokkal is várták az érdeklődőket.</p>
      <p>– Nagyon fontosnak tartom, hogy Székesfehérvár mellett a nagyobb megyei településeken is mindenképpen megrendezésre kerüljenek olyan események, amelyekkel segíthetjük a városokban és a vonzáskörzetükben élőket. Természetesen fontos az életmód, és fontos, hogy odafigyeljünk magunkra, ismerjük a szervezetünket. Viszont a legtöbbet azzal tehetünk, ha elmegyünk az ilyen eseményekre, és áldozunk magunkra pár ezer forintot, mert ha már megtörtént a baj, utólag hiába bánjuk, hogy sajnáltuk magunktól az időt, energiát és pénzt. Egyetlen dolog van, amivel mindenkinek foglalkoznia kell, mert nagyon nehezen javítható, korrigálható, ha már megtörtént a baj: az egészség. Szakítunk időt a szórakozásra, elmegyünk moziba, elmegyünk nyaralni, vacsorázni a barátokkal. Mind idő és pénz. Nem győzöm hangsúlyozni: a három vizsgálat nem vesz igénybe többet, mint tíz perc. Úgy gondolom, ennyit mindenkinek meg kell, hogy érjen az egészsége – fogalmazott Szücsné Szigeti Hedvig.</p>
      <hr/>
      <p>
        <b>Mindenkinek ajánlott</b>
      </p>
      <p>A megelőzéssel tehetünk a legtöbbet egészségünkért. Ha részt veszünk a szűrővizsgálatokon, még a tünetek jelentkezése előtt kiderülhet, ha gond van szervezetünk működésével. 40 év fölött mindenképpen ajánlott évente részt venni bizonyos szűrővizsgálatokon, nem csak a hölgyeknek, de az uraknak is. Náluk is felmerülhetnek olyan problémák, melyek a tünetek jelentkezésével már sokkal nehezebben kezelhetők, vagy gyógyíthatók.</p>
      <hr/>
      <p>Feth Kata, a Vöröskereszt helyi szervezetének vezetője elmondta, a prevenció mindenekelőtt a legfontosabb, ezért is hálás, hogy megrendezhették az eseményt. Hozzátette, ezzel segíthetik a Dunaújvárosban élőket, hogy tudatosabbá váljanak az egészségük tekintetében is.</p>
      <figure>
        <img src="https://www.lokal.hu/wp-content/uploads/2019/07/profimedia-0394874692-1280x853.jpg"/>
        <figcaption>Egy laborvizsgálatból sok minden kiderül<br/>Fotó: Profimedia</figcaption>
      </figure>
      <hr/>
      <p>
        <b>Mentősök a prevenció mellett</b>
      </p>
      <p>A rendezvényen részt vett Reszegi Imre Fejér megyei vezető mentőtiszt is.</p>
      <p>– Az Országos Mentőszolgálat szerepe a megelőző szűrésekben kevésbé releváns, hiszen olyankor találkozik a lakosság általában velem és kollégáimmal, ha a baj már megtörtént, esetleg kialakult valamilyen életet veszélyeztető szituáció. Viszont évtizedes stratégiai partnerség köt minket össze a Vöröskereszttel, ezért is gondoltuk fontosnak, hogy részt vegyünk az eseményen, és mi is beszéljünk a prevenció fontosságáról – magyarázta a mentőtiszt.</p>
    </article>
  </body>
</html>