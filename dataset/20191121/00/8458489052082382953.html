<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/od-ledna-vzroste-dan-z-cng-na-dvojnasobek-co-to-udela-s-cenami-4601"/>
    <meta property="og:site_name" content="fDrive.cz"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Od ledna vzroste daň z CNG na dvojnásobek. Co to udělá s cenami?"/>
    <meta property="og:description" content="Od příštího roku stoupne daň z CNG na 2,80 Kč/m3 CNG je v České republice dlouhodobě velmi podporováno Pro srovnání, daň z benzinu je 12,84 Kč/l"/>
  </head>
  <body>
    <article>
      <h1>Od ledna vzroste daň z CNG na dvojnásobek. Co to udělá s cenami?</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Patrik Svatoš</a></address>
      <ul>
        <li>
          <b>Od příštího roku stoupne daň z CNG na 2,80 Kč/m<sup>3</sup></b>
        </li>
        <li>
          <b>CNG je v České republice dlouhodobě velmi podporováno</b>
        </li>
        <li>
          <b>Pro srovnání, daň z benzinu je 12,84 Kč/l</b>
        </li>
      </ul>
      <p>Stlačený zemní plyn (CNG) od ledna 2020 zřejmě podraží. Vzroste totiž daň ze zemního plynu, která aktuálně činí 1,44 Kč/m<sup>3</sup> CNG. V příštím roce bude téměř dvojnásobná, tedy 2,80 Kč/m<sup>3</sup>. Spotřební daň z benzinu přitom činí 12,84 Kč/l. Daňové zvýhodnění CNG bude trvat minimálně do roku 2025. Stát se totiž zavázal, že v rámci podpory využití zemního plynu v dopravě daň do té doby nepřekročí 3 Kč/m<sup>3</sup>.</p>
      <figure>
        <img src="https://cdn.24net.cz/5/obrazek/cng-stanice-2097"/>
      </figure>
      <p>CNG je jako ekologicky přívětivější alternativa konvenčních ropných paliv státem dlouhodobě podporován sníženým zdaněním. Do konce roku 2011 byla daň ze zemního plynu nulová. V dalších letech postupně rostla, naposledy v roce 2018, kdy se zvýšila z 0,72 Kč/m<sup>3</sup> na 1,44 Kč/m<sup>3</sup>, respektive z 1 Kč/kg na 2 Kč/kg. Kilogram je jednotka obvykle uváděná na plnicích stanicích CNG. Metr krychlový je zase množství, které co do obsahu energie odpovídá jednomu litru benzínu. Je tedy vhodný pro porovnání rozdílu v ceně mezi benzínem a CNG.</p>
      <p>Od příštího roku daň ze zemního plynu dále poroste. „<i>Zákon od ledna 2020 počítá s dalším zvýšením zdanění CNG. Za každý metr krychlový odvedeme státu nově skoro dvojnásobek, konkrétně 2 koruny a 80 haléřů, což odpovídá asi 3 korunám a 90 haléřům za kilogram CNG</i>,“ uvádí Damir Duraković, generální ředitel nákupní aliance Axigon, jež firmám poskytuje CNG karty. „<i>Stát se navíc v rámci Memoranda o dlouhodobé spolupráci v oblasti rozvoje vozidel na zemní plyn pro období do roku 2025 zavázal v této podpoře i nadále pokračovat. Minimálně do roku 2025 je tak garantováno, že daň ze zemního plynu nepřekročí za stanovených podmínek 3 koruny za metr krychlový CNG</i>,“ vysvětluje Damir Duraković.</p>
      <p>Nová výše daně ze zemního plynu je nicméně stále výrazně nižší než spotřební daň konvenčních ropných paliv, která činí u benzínu 12,84 Kč/l a u nafty 10,95 Kč/l. CNG tak i nadále zůstává výrazně cenově výhodnější. „<i>Aktuálně stojí v Česku litr benzínu či nafty dle údajů Evropské komise skoro 32 korun. Průměrná cena CNG je pak asi 26,50 Kč/kg, respektive necelých 19 Kč/m<sup>3</sup></i>,“ popisuje Damir Duraković s tím, že živnostníci a firmy mohou dokonce bez závazků k minimálním odběrům dosáhnout na ještě výhodnější cenu. „<i>Odběry CNG prostřednictvím naší nákupní aliance brzy překročí půl milionu kilogramů ročně, což nám dává silnou vyjednávací pozici. Díky tomu jsme schopni prostřednictvím našich CNG karet poskytovat slevu 2 Kč/kg. Metr krychlový tak nyní vyjde po slevě v průměru na 17 korun a 50 haléřů a i s vyšší daní od roku 2020 bude stále o více než 40 procent levnější než benzín</i>,“ uzavírá Damir Duraković.</p>
      <related>
        <a href="https://fdrive.cz/clanky/innogy-prebira-cngvitall-a-ma-tak-nyni-nejvetsi-sit-plnicich-stanic-cng-3936"/>
        <a href="https://fdrive.cz/clanky/test-skoda-octavia-g-tec-na-kolik-nas-vysla-vikendova-cesta-do-nemecka-4078"/>
        <a href="https://fdrive.cz/clanky/elektromobily-by-nemusely-od-roku-2021-platit-za-dalnicni-znamku-4005"/>
        <a href="https://fdrive.cz/clanky/skoda-scala-s-pohonem-na-cng-je-tady-na-plyn-zvladne-az-410-kilometru-3916"/>
        <a href="https://fdrive.cz/clanky/praha-zvazuje-stavbu-mestske-bioplynove-stanice-na-vyrobu-biocng-3547"/>
        <a href="https://fdrive.cz/clanky/aaa-auto-prozradilo-jak-jdou-na-odbyt-ojete-elektricke-a-hybridni-vozy-3514"/>
      </related>
    </article>
  </body>
</html>