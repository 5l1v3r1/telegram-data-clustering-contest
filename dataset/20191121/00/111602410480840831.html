<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/la-banda-aa-mama-estrena-en-directe-el-disc-llama-cuando-llegues-a-valencia"/>
    <meta property="og:site_name" content="Cultur Plaza"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="La banda AA Mama estrena en directe el disc ‘Llama cuando llegues’ a València"/>
    <meta property="og:description" content="La banda AA Mama estrena en directe el disc ‘Llama cuando llegues’ a València"/>
  </head>
  <body>
    <article>
      <h6 class="kicker">a la sala sgae</h6>
      <h1>La banda AA Mama estrena en directe el disc ‘Llama cuando llegues’ a València</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Culturplaza</a></address>
      <p>VALÈNCIA. “Música d'urgència cantada des del cor, amb una independència absoluta d'estil i un rang de veu de dona molt personal que revisa la música nord-americana, el rock independent, la música actual de cantautora, difícil de definir”. D'aquesta manera es descriu el quartet alacantí AA Mama, que, nascut de les cendres de la formació Estúpido Flanders, acaba d'estrenar-se discogràficament amb <i>Llama cuando llegues</i>. Aquest divendres, dia 22 de novembre, ho presentaran en viu a la Sala SGAE Centre Cultural de València (C/Blanqueries, 6). El concert començarà a les 19 hores i l'entrada és gratuïta.</p>
      <p>L'actuació d’AA Mama se celebrarà en el marc del cicle Indrets Sonors, creat per la Fundació SGAE, mitjançant el seu Consell Territorial de la Comunitat Valenciana, per a donar suport als autors i intèrprets de la nostra actual escena musical. Aquesta mostra de música en directe va obrir el mes de maig passat la setena edició amb l'actuació de la cantautora castellonenca Xiomara Abello. El programa ha comptat també amb la presència sobre l'escenari de la Sala SGAE Centre Cultural de les formacions alacantines Eva Olivencia &amp; Túmbate Jazz i Mailers, del grup castellonenc Pleasant Dreams i dels valencians Lochlainn, Jonathan Pocoví i Pablo Casal Group. Després del concert d’AA Mama, el cicle conclourà amb les bandes de jazz Ales Cesarini 4et (29 novembre) i Pau Viguer Trio (13 desembre).</p>
      <h3>Més que una promesa</h3>
      <p>AA Mama té el seu origen en Estúpido Flanders, un duo integrat per <b>Carmen Alarcón</b><b> </b>(veu i guitarra) i <b>Pablo García</b> (guitarra), que va arribar a publicar dos discos, els epés <i>Estúpido Flanders</i> i <i>Too edgy to feel sad</i>, que van despertar cert entusiasme entre públic i crítica especialitzada amb la seua fórmula de folk i rock independent. Entre els seus artistes favorits, de fet, solien esmentar noms com els de Xoel López, El Kanka o Father John Misty. El seu cim de popularitat va arribar en 2015, quan es van proclamar vencedors en la modalitat de cançó d'autor del certamen CreaMurcia.</p>
      <p>El duo va seguir el seu camí, creixent i evolucionant sobre la marxa, i, encara més, necessitat d'un impuls que li permetera deixar de ser una promesa per a convertir-se en tota una realitat amb projecció i pes en l'escena musical de la Comunitat Valenciana; així, Alarcón i García van ampliar la formació amb les incorporacions del baixista<b> Juanmi Martínez</b> i el bateria <b>Víctor Rodríguez</b>, van passar de l'anglés al castellà en les seues lletres i, finalment, van adoptar un nou nom: AA Mama (o Avisar a Mamá). També musicalment la banda va donar un gir a la cerca d'un so més personal que, segons els propis artistes, conjuga ara “la contundència del rock amb les melodies pròpies del folk i l'espontaneïtat del pop”. O, com va apuntar el periodista Alberto Frutos, la “combinació de rugit i carícia que un desitjaria trobar a la meitat del desert”.</p>
      <p>AA Mama van viatjar fins a Aranda de Duero per a registrar amb el productor José Caballero, en els seus estudis Neo Music Box, per on han passat artistes tan coneguts com Dandy Warhols, Izal, La MODA o Carla Morrison, el seu primer treball discogràfic, <i>Llama cuando llegues</i>. Una col·lecció de cançons que, segons expliquen des de la seua companyia discogràfica, Son Buenos, van nàixer a manera de “crònica enèrgica de les preocupacions i pors vitals d'una generació entusiasta, forta i preparada, que canalitza la seua crisi existencial amb ironia i reflexió, amb lletres de gran força auxiliadora”, i que en directe la banda és capaç de defensar amb gran “força, domini vocal i sentiment”. Acabat de publicar el disc, que inclou títols com Mayday o Artefactos de luz, AA Mama s'han embarcat en una gira de presentació que aquest divendres, dia 22 de novembre, recalarà a la Sala SGAE Centre Cultural de València.<br/> </p>
      <related>
        <h4>Noticias relacionadas</h4>
        <a href="https://valenciaplaza.com/lorenzo-galiana-presenta-la-seua-primera-incursio-en-teatre"/>
        <a href="https://valenciaplaza.com/la-sala-sgae-acogera-la-lectura-dramatizada-de-las-manas-ganadora-deli-premi-intim"/>
        <a href="https://valenciaplaza.com/el-duo-free-town-celebra-un-concert-en-homenatge-al-cineasta-toni-canet"/>
      </related>
    </article>
  </body>
</html>