<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/fashion/persona/dzhoan-kollinz-o-tom-kakovo-eto-byt-novym-licom-valentino-i-pochemu-ona-nikogda-ne-budet-nosit-dzhinsy.html"/>
    <meta property="og:site_name" content="Vogue UA"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Акторка Джоан Коллінз – про джинси, моду 1980-х і любов до Valentino"/>
    <meta property="og:description" content="86-річна акторка Джоан Коллінз стала зіркою різдвяної рекламної кампанії Valentino і розповіла про любов до італійського бренду."/>
  </head>
  <body>
    <article>
      <h1>Акторка Джоан Коллінз – про джинси, моду 1980-х і любов до Valentino</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>Джоан Коллінз стала зіркою різдвяної кампанії Valentino. Таке рішення модного Дому не є несподіваним – у кіноакторки і лейблу довгі і теплі відносини. Остання співпраця обох відбулася в травні цього року, коли Коллінз з'явилася на балу Інституту костюма в неперевершеній сукні Valentino, натхненній її костюмами з серіалу «Династія», яку вона доповнила діамантовою тіарою з власного гардероба.</p>
      <figure>
        <video src="https://vogue.ua/uploads/article-inline/a45/f16/53e/5dd553ef16a45.gif" autoplay="" loop=""/>
      </figure>
      <p>Її відносини з модним Домом Valentino простягаються аж до 1960-х років, коли вона вперше відвідала ательє синьйора Гаравані в Римі. За ці роки в її гардеробі з'явилося безліч речей бренду. «Не можна зберігати одяг десятиліттями, – твердо каже Коллінз. – Він набуває неправильного вигляду». Однак є одна річ, яка витримала випробування часом. «Це красива чорна та мерехтлива шифонова сукня, яку я придбала на одному з його модних шоу в 1980-х. Я розмовляла з Валентино кілька років тому, перед поїздкою на якийсь захід, і сказала йому, що мені немає що вбрати. Він відповів, що я повинна зупинитися на тій чорній сукні, яку купила на його кутюрному показі 1989 року. Неймовірно, як він це запам'ятав».</p>
      <figure>
        <img src="https://vogue.ua/media/cache/resolve/inline_990x/uploads/article-inline/5ca/040/540/5dd55400405ca.jpeg"/>
      </figure>
      <p>Її любов до італійського лейблу поширюється і на бачення П'єрпаоло Піччолі: в відео нової рекламної кампанії Джоан дзвенить у двері, щоб потрапити на різдвяну вечірку в Лондоні. Вона вбрана в червону мереживну сукню, оперне пальто і рукавички. Доповнений образ діамантовими прикрасами, які вона одягала на Met Gala.</p>
      <p>Здається доречним, що Коллінз одягнена в один з класичних дизайнів лейблу, особливо, якщо взяти до уваги її непідвладне часу відчуття стилю. Щодо відродження стилю 1980-х, то вона зазначає, що їхні риси ніколи не зникали. «Я гадаю, що час великих сережок і спідниць з поганою посадкою, можливо, минув – до речі, спідниці ніколи не личили 80-м, і величезне кучеряве волосся теж давно не в тренді. Але на витонченість, яка часто була присутня в моїх костюмах у серіалі, думаю, розумні жінки звертали увагу протягом десятиліть».</p>
      <figure>
        <iframe src="https://www.youtube.com/embed/WBcIp0gG700" width="560" height="315" data-service="Youtube" scrolling="no"/>
      </figure>
      <p>Але вона оплакує дні, коли вбиратися було великою подією. «Я дуже сподіваюся, що люди витрачатимуть більше грошей на одяг, бо ніхто більше не намагається ошатно одягнутися. Якщо ви це робите, люди дивляться на вас незадоволеним поглядом або роблять різкі зауваження. В підсумку всі носитимуть джинси і футболки що, я гадаю, дуже трагічно».</p>
      <p>Цей крок у сторону повсякденного одягу створив специфічні умови для Коллінз. «Я ненавиджу джинси. Я ненавиджу їх, вони такі невтішні. І я ненавиджу джинси з вирізами на колінах або отворами де завгодно. Я теж не захоплююся футболками з логотипами. Мені подобається почуватися комфортно, але я все ще хочу мати елегантний вигляд». Це те, з чим вона особливо бореться в своєму рідному Лос-Анджелесі, де живе з середини 1950-х років. «Я справді не вписуюся в образ життя цього міста, тому що всі в футболках і джинсах, а мені не подобається це. І, до речі, пан Валентино теж таке не шанує. Він завжди одягнений вишукано, що я дуже вітаю».</p>
      <related>
        <h4>Читайте також:</h4>
        <a href="https://vogue.ua/ua/article/fashion/brend/valentino-vypustil-tri-prazdichnyh-kapsulnyh-kollekcii.html"/>
        <a href="https://vogue.ua/ua/article/fashion/brend/ozhivshaya-fantaziya-v-pekine-proshel-kutyurnyy-pokaz-valentino.html"/>
      </related>
    </article>
  </body>
</html>