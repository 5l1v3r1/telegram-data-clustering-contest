<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699348/%D8%B1%D8%AD%DB%8C%D9%85%E2%80%8C%D9%BE%D9%88%D8%B1-%D8%A7%D8%B2%D8%BA%D8%AF%DB%8C-%D8%B7%DB%8C-6-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%D8%A8%DB%8C%D8%B4%D8%AA%D8%B1%DB%8C%D9%86-%D9%82%D8%B1%D8%A7%D8%B1%D8%AF%D8%A7%D8%AF-%D8%B1%D8%A7-%D8%A8%D8%A7-%D8%AF%D8%B4%D9%85%D9%86-%D8%A7%D9%85%D8%B6%D8%A7%D8%A1-%DA%A9%D8%B1%D8%AF%D9%87%E2%80%8C%D8%A7%DB%8C%D9%85-%D8%A7%D8%AD%D8%AA%D9%85%D8%A7%D9%84%D8%A7-%D8%AF%D8%B1-%D8%B4%D9%88%D8%B1%D8%A7%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C-%D8%AD%D8%B6%D9%88%D8%B1-%D9%BE%DB%8C%D8%AF%D8%A7-%D9%86%DA%A9%D9%86%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="رحیم‌پور ازغدی: طی 6 سال گذشته بیشترین قرارداد را با دشمن امضاء کرده‌ایم/ احتمالا در شورای انقلاب فرهنگی حضور پیدا نکنم"/>
    <meta property="og:description" content="عضو شورای عالی انقلاب فرهنگی با بیان اینکه در ۴۰ سال گذشته چوب اعتماد بی‌جا به دشمنان را خورده‌ایم، گفت: طی ۶ سال گذشته بیشترین قراردادها را با دشمن بعد از انقلاب اسلامی امضاء کرده‌ایم."/>
  </head>
  <body>
    <article>
      <h1>رحیم‌پور ازغدی: طی 6 سال گذشته بیشترین قرارداد را با دشمن امضاء کرده‌ایم/ احتمالا در شورای انقلاب فرهنگی حضور پیدا نکنم</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039047_973.jpg"/>
      </figure>
      <p>عضو شورای عالی انقلاب فرهنگی با بیان اینکه در ۴۰ سال گذشته چوب اعتماد بی‌جا به دشمنان را خورده‌ایم، گفت: طی ۶ سال گذشته بیشترین قراردادها را با دشمن بعد از انقلاب اسلامی امضاء کرده‌ایم.</p>
      <p>به گزارش‌ خبرگزاری فارس از مشهد، حسن رحیم‌پور ازغدی شامگاه گذشته در مراسم رسالت دانشگاهیان در گام دوم انقلاب که در دانشکده فنی شهید منتظری برگزار شد، گفت: اصل ساختارسازی در جمهوری اسلامی در ۴۰ سال گذشته برعهده دانشگاهیان بوده است و تمام کسانی که در حوزه‌های مختلف مسؤولیت اجرایی دارند، فارغ‌التحصیلان دانشگاه‌ها هستند.</p>
      <p>عضو شورای عالی انقلاب فرهنگی با تاکید بر اینکه دغدغه تمدن‌سازی امری مهم است، بیان کرد: اسلام منشأ بزرگترین تمدن انقلابی در جهان است و بعد از ۲۰۰ سال خفت در دوران قاجار بعد از انقلاب اسلامی دایره نظام‌سازی با طلایه‌داری ایران مطرح شد.</p>
      <p>وی خاطرنشان کرد: دشمنان می‌گویند ایران با جمعیت و وسعت کم جزو ۴ کشور قدرتمند و ایدولوژیک از لحاظ نفوذ در ملت‌ها است و امروزه از لحاظ علمی جزو کشورهای مطرح دنیا هستیم.</p>
      <p>رحیم‌پور ازغدی با بیان اینکه در چهل ساله دوم انقلاب باید آسیب‌شناسی کنیم تا بدانیم کجا اشتباه کرده‌ایم، عنوان کرد: ۳۰ سال دیگر جزو ملت‌های پیر جهان هستیم، اگر در این ۲۰ سال کار اساسی کردیم که نیاز به روحیه جوان دارد، می‌توانیم مشکلات را حل کرده و از آن‌ها عبور کنیم.</p>
      <p>عضو شورای عالی انقلاب فرهنگی با تاکید بر اینکه اگر با این روال جلو برویم در ۳۰ سال آینده مهدکودک‌ها تبدیل به خانه سالمندان می‌شوند، اظهار کرد: منفی شدن نرخ زاد‌وولد خطر بزرگی است که جامعه ما را تهدید می‌کند اما در مقابل مدیران جوانی که در همه میدان‌ها و عرصه‌ها داریم در طول تاریخ ایران بی‌سابقه است.</p>
      <p>وی یادآور شد: در زمان ساسانیان علم مخصوص سه طبقه اصلی حاکم در کشور بود، زمانی که اسلام آمد تحصیل علم را حق و وظیفه تمام زنان و مردان مسلمانان دانست و با فرهنگ غلط حرمسرای و تبعیض در علم‌آموزی مقابله کرد.</p>
      <p>رحیم‌پور ازغدی تصریح کرد: ایران بعد از چندین سال قله پیشرفت علم در جهان شده است و بیش از ۷۰ درصد نخبه‌ها در حوزه‌های مختلف در جهان اسلام ایرانی هستند.</p>
      <p>عضو شورای عالی انقلاب فرهنگی با اشاره به اینکه روحیه جهادی محصول امام راحل است، اظهار کرد: باید به‌سمت نظام کامل پیشرفته ایرانی اسلامی که یادگار امام است حرکت کنیم، مسئله اصلی ما نیروی انسانی مستعد کارآمد است که باید ظرفیت دینی داشته باشند.</p>
      <p>وی نیروی انسانی را از منابع عظیم نفت به لحاظ مادی گران‌تر دانست و ادامه داد:<br/>خیلی از ظرفیت‌ها غفلت کرده‌ایم، بعد از انقلاب هدف این بود که از تمامی ظرفیت‌ها استفاده شود که بخشی به فعلیت رسید و امروزه ایران به یک کشور درجه یک تبدیل شده که مسیر تاریخ را تغییر داده است.</p>
      <p>رحیم‌پور ازغدی افزود: کل مسؤولان نظام را مردم سر کار می‌آورند، به‌عنوان مثال قوه مجریه و قوه مقننه با رأی مستقیم مردم سرکار می‌آیند که برخی از آن‌ها خدمت کرده‌اند و برخی صدماتشان منجر به خیانت شده است.</p>
      <p>عضو شورای عالی انقلاب فرهنگی خاطرنشان کرد: ظرفیت اصلی برای امیدبخشی نیروهای انسانی هستند، جمعیت دانشجویان بعد انقلاب حدود ۴ تا ۵ میلیون است و ۱۵ تا ۱۶ میلیون افراد جامعه فارغ التحصیل هستند.</p>
      <p>وی با بیان اینکه در تولید علم رشد کمی و کیفی خوبی داریم، بیان کرد: از لحاظ مقالات علمی به رتبه ۱۶ جهان رسیده‌ایم و امروزه تولیدکننده علم در جهان هستیم.</p>
      <p>رحیم‌پور ازغدی خاطرنشان کرد: جمعیت جوان زیر ۴۰ سال یک فرصت است، اما اگر به‌خوبی مدیریت نشود یک تهدید جدی است، ۳۶ میلیون نفر از جمعیت کشور بین ۱۵ تا ۴۰ ساله هستند.</p>
      <p>عضو شورای عالی انقلاب فرهنگی گفت: بعد از انقلاب سرعت رشد علمی بانوان در مقایسه با جهان قابل مقایسه نیست، در حال حاضر به‌اندازه‌ای پزشک و خلبان در کشور داریم که باید به‌دنیا صادر کنیم.</p>
      <p>وی متذکر شد: همه باید با تلاش و مبنای توحیدی و عقلانیت انسانی حرکت کنیم، ایران یک درصد جمعیت جهان است، اما ۷ درصد معادن در کشور ما وجود دارد که هنوز فعال نیست و در بحث منابع زیرزمینی مخصوصا نفت و گاز در جهان رتبه دوم را داریم.</p>
      <p>رحیم پورازغدی با اشاره به اینکه یک هشتم جمعیت جهان همسایه ما هستند، یادآور شد: با مدیریت بازار بزرگ داخلی باید مشکل صادرات و واردات را حل کنیم، به‌واسطه این امر دیگر نیازی به بازار جهانی نداریم.</p>
      <p>عضو شورای عالی انقلاب فرهنگی با بیان اینکه بعد از برجام فشارها و تحریم‌ها چندین برابر شد، بیان کرد: باید عقلانیت علمی درستی صورت بگیرد تا اقتصاد کشور از این بحران‌ها خارج شود، با تمام مشکلات موجود ما جزو ۱۷ اقتصاد بزرگ جهان هستیم.</p>
      <p>وی با تاکید بر اینکه موانع مدیریت باید تبدیل به حمایت شوند، اظهار کرد: متأسفانه برخی‌ها با وعده‌های دروغین ملت را فریب می‌دهند و دشمن نیز قصد مأیوس کردن ما را دارد.</p>
      <p>رحیم‌پور ازغدی ادامه داد: در دهه ۶۰ نیز این تفکر غلط وجود داشت که دشمن به ما کمک می‌کند، اگر دشمن قصد کمک داشت چرا اساتید‌ فیزیک ما را ترور کردند؟ جوانان ایرانی با اعتقاد به انقلاب اسلامی و پیروی از راه شهدا نشان دادند می‌توانند حماسه‌ها خلق کنند.</p>
      <p>عضو شورای عالی انقلاب فرهنگی تصریح کرد: اسلام می‌گوید علم عزت است، فرق تمدن اسلامی با غرب این است، آن‌ها به‌دنبال قدرت هستند و ما به‌دنبال حقیقت همراه با قدرت هستیم.</p>
      <p>وی با اشاره به اینکه در تمدن اسلامی علم و فلسفه هر دو مدنظر است، اضافه کرد: غرب حیوان مجهز است، در حالی که ما باید انسان مجهزی باشیم، سرعت پیشرفت علم ما همه را در جهان غافلگیر کرد، دشمن سعی دارد با تلقین سبک زندگی خود، خانواده و بازار سکولار منهای اخلاق، معنویت، ایثار و عشق را به خورد ما بدهد.</p>
      <p>رحیم‌پور ازغدی افزود: امروز در علم نانو جزو پنج کشور برتر دنیا هستیم، با وجود اینکه خلاف جریان حاکم شنا می‌کنیم و همه چیز علیه ماست و شرق و غرب ما را تحریم کردند، جزو قدرتمندترین کشورهای جهان هستیم.</p>
      <p>عضو شورای عالی انقلاب فرهنگی از دانشجویان خواست تا پایان‌نامه‌های خود را کاربردی و در جهت رفع مشکلات کشور بنویسند و ادامه داد: باید سال‌ها با شتاب بالا حرکت کنیم و خوشبختانه سنگ بنای انقلاب علمی گذاشته شده است.</p>
      <p>وی یادآور شد: باید موانع را بشناسیم، از آن‌ها عبور کنیم و به حرف بسنده نکنیم، ابتدا به سراغ مشکلات جزئی جامعه برویم.</p>
      <p>رحیم‌پور ازغدی با بیان اینکه ۲۰ تا ۳۰ میلیون نفر از جمعیت کشور کارمند دولت هستند، متذکر شد: بخشی از مشکلات به‌خاطر سبک زندگی غلط مردم است، جامعه‌ای که کار را عامل بدبختی می‌داند، نمی‌تواند در مسیر تمدن‌سازی گام بردارد، زیرا در این راه باید منسجم و جهادی حرکت کرد.</p>
      <p>عضو شورای عالی انقلاب فرهنگی خاطرنشان کرد: دعواهای جناحی، وعده‌های دروغین، قبیله‌گرایی، باندبازی و تقدم منافع برخی افراد با منافع ملی مصالح کشور را به‌خطر انداخته و منجر به فرصت‌سوزی شده است.</p>
      <p>وی تاکید کرد: گاهی یک مسؤول تصمیمی می‌گیرد که نمی‌دانند مصالح کشور را به‌خطر می‌اندازد یا شاید برایش مهم نیست، نباید مانند سکولارها در انتخابات دروغ تحویل مردم بدهیم.</p>
      <p>رحیم‌پور ازغدی با بیان اینکه یک مسؤول باید با حجت عقلی و علمی تصمیمی بگیرد و حرف‌هایش ضمانت اجرا داشته باشد، بیان کرد: در طول این ۴۰ سال برخی برای پیشرفت و توسعه مدام آدرس‌های غلط داده‌اند و معتقدند کلید پیشرفت در خارج از کشور است، در حالی‌که کلید حل مشکلات در داخل کشور است.</p>
      <p>عضو شورای عالی انقلاب فرهنگی تاکید کرد: کشور زمانی پیشرفت می‌کند که از ظرفیت‌هایش به‌خوبی استفاده شود و با جهان تعامل فعالانه داشته باشد.</p>
      <p>وی با تاکید بر اینکه برخی مسؤولان به بهانه آشتی با جهان می‌خواهند زیرسلطه آمریکا و استکبار بروند، بیان کرد: ما با جهان مشکلی نداریم و تنها با جهان‌خواران مشکل داریم، انقلاب اسلامی جهانی است و این دشمنان هستند که ما را تحریم کرده‌اند.</p>
      <p>رحیم‌پور ازغدی خاطرنشان کرد: کسانی که برای پیشرفت آدرس غلط می‌دهند برای کشور خطرناک هستند زیرا توهمات خود را در قالب واقعیت به خرد مردم می‌دهند و با شعار اینکه آرمان‌گرا نباشیم و واقع‌گرا باشیم، مردم را گول می‌زنند.</p>
      <p>عضو شورای عالی انقلاب فرهنگی یادآور شد: اگر سران سه قوه آدرس غلط به مردم دهند جامعه به انحراف کشیده می‌شود، ما برای پیشرفت احتیاج به باور فکری و استفاده حداکثری از ظرفیت‌های خودمان داریم.</p>
      <p>وی با بیان اینکه در ۴۰ سال گذشته چوب اعتماد بی‌جا به دشمنان را خورده‌ایم، اظهار کرد: برجام و سند ۲۰۳۰ بر خلاف قانون اساسی و بدون اینکه در مجلس و شورای عالی انقلاب فرهنگی مطرح شود، اجرا شد و طی ۶ سال گذشته بیشترین قراردادها را با دشمن بعد از انقلاب اسلامی امضاء کرده‌ایم.</p>
      <p>رحیم‌پور ازغدی با بیان اینکه احتمالا دیگر در شورای عالی انقلاب فرهنگی حضور پیدا نکنم، بیان کرد: رسالت و وظیفه دانشگاهیان این است که بخشی از آسیب‌ها را شناسایی کرده و راه‌حل مناسبی برای آن‌ها ارائه دهند.</p>
    </article>
  </body>
</html>