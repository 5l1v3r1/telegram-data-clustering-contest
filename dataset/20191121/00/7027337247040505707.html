<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699463/%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-100-%D9%85%DB%8C%D9%84%DB%8C%D9%88%D9%86-%D8%A7%D8%A8%D8%B2%D8%A7%D8%B1-%D9%85%D8%AA%D8%B5%D9%84-%D8%A8%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="شورای عالی فضای مجازی: 100 میلیون ابزار متصل به اینترنت در ایران است"/>
    <meta property="og:description" content="دبیر شورای عالی فضای مجازی گفت: در حال حاضر 100 میلیون وسیله و ابزار در ایران به اینترنت متصل است."/>
  </head>
  <body>
    <article>
      <h1>شورای عالی فضای مجازی: 100 میلیون ابزار متصل به اینترنت در ایران است</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039297_202.jpg"/>
      </figure>
      <p>دبیر شورای عالی فضای مجازی گفت: در حال حاضر 100 میلیون وسیله و ابزار در ایران به اینترنت متصل است.</p>
      <p>به گزارش فارس، ابوالحسن فیروزآبادی دبیر شورای عالی فضای مجازی امروز در مراسم آغاز به کار بنیاد ملی توسعه فناوری گفت: در حال حاضر در دنیا 15 میلیارد ابزار برای ارتباطات وجود دارد که تا 5 سال آینده به 50 میلیارد ابزار می‌رسد و در ایران 100 میلیون ابزار ارتباطی وجود دارد که باید 500 میلیون ابزار باشد.</p>
      <p>وی با بیان اینکه نظام کهنه پولی و بانکی که مربوط به دوره صنعتی است نمی‌تواند در دوره فناوری‌های نو و هوش مصنوعی موثر باشد، گفت: باید ارزهای دیجیتال برای این دوره طراحی شود.</p>
      <p>وی گفت: حتی با فناوری بلاک‌چین زنبور هم برای تولید عسل از این تکنولوژی بی‌نصیب نشده و باید طبق این فناوری تولید کند و یکی از خصلت‌های جدید جهانی شدن این است که مرزهای سیاسی و جغرافیایی در حال فرو ریختن است.</p>
      <p>دبیر شورای عالی فضای مجازی گفت: شرکت‌های بزرگ جهانی در برخی از کشورها پلتفرم‌هایی را ایجاد می‌کنند که کاربران این پلتفرم‌ها در حد مطرح‌کننده هستند اما این موضوع قابل چالش است و ما گرچه به دنبال نفی جهانی شدن نیستیم، اما در عین حال باید بدانیم پلتفرم‌های جهانی را چگونه به کار بگیریم.</p>
      <p>به گفته فیروزآبادی، شبکه ملی اینترنت یک شبکه یکپارچه است که در چارچوب سرزمینی ما کار می‌کند. باید همه به آن بپیوندند و شرایطی که برای این شبکه گذاشتیم ساده است و روابط بین بخش خصوصی و مدل‌های اقتصادی با دولت در حال تغییر و تحول است.</p>
      <p>به گفته فیروزآبادی امروزه تنها تولید کالا نیست که مولد ارزش است، بلکه نیازهای بشر پیچیده شده و رشد اقتصادی از سه قرن قبل تاکنون مبتنی بر بزرگ شدن حجم بازار بود، اما اکنون بحث تنوع‌گرایی و توسعه همزمان کالا، خدمات، فرایند‌ها و اطلاعات مدنظر است.</p>
      <p>فیروزآبادی همچنین از دیتا و آمار و اطلاعات به عنوان منبع جدید تولید ثروت (نفت جدید) یاد کرد و گفت: تنظیم روابط ملی در پلتفرم‌ها، اندازه بازار، روابط دولت‌ها و ملت‌ها نیاز به بازتعریف دارد و باید مقررات‌گذاری جدیدی صورت گیرد.</p>
      <p>وی این را هم گفت: در اواخر قرن بیستم سرمایه‌گذار تابع مقررات بود. در دوره جدید در کنار مقررات‌گذاری بحث نظام توصیه‌گذاری نیز مورد توجه است.</p>
      <p>دبیر شورای عالی فضای مجازی گفت: کنسرسیوم‌های پرقدرت بر روی پلتفرم‌های پرقدرت ایجاد می‌شوند و امروز فناوری بلاک‌چین افسارگسیخته است، چون این فناوری دولت‌گریز است. در عین حال ما باید تلاش کنیم، هویت ملی ما بر روی پلتفرم‌ها و ساختارها قرار گیرد.</p>
    </article>
  </body>
</html>