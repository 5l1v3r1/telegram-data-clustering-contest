<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/oeleis-polith-h-katadoth"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Θέλεις πολίτη ή καταδότη;"/>
    <meta property="og:description" content="Σωστή πολιτική επικοινωνία είναι να χτυπάς στα αντανακλαστικά του πολίτη. Άσχετα αν έχεις δίκιο ή άδικο, πρέπει να φαίνεται πως έχεις δίκιο και η αντίδραση να είναι η πολιτικά επιθυμητή."/>
  </head>
  <body>
    <article>
      <h1>Θέλεις πολίτη ή καταδότη;</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Γιώργος Λοβέρδος</a></address>
      <h4>Σωστή πολιτική επικοινωνία είναι να χτυπάς στα αντανακλαστικά του πολίτη. Άσχετα αν έχεις δίκιο ή άδικο, πρέπει να φαίνεται πως έχεις δίκιο και η αντίδραση να είναι η πολιτικά επιθυμητή.</h4>
      <p>Η σκέψη ξεκίνησε από τον αντικαπνιστικό νόμο, από τον τετραψήφιο αριθμό, ας μην μιλήσουμε για το bonus των αστυνομικών από τα έσοδα του κράτους, που ούτως ή άλλως και αυτοί, τον νόμο θα έπρεπε να εφαρμόζουν, αφού πληρώνονται επισήμως και γι αυτό από την Πολιτεία!</p>
      <p>Και γιατί να μην πληρώνονται και αυτοί που καταδίδουν στο κράτος, να παίρνουν το κάτι τις τους αντί να πληρώνουν την Forthnet και τον ιδιοκτήτη της;</p>
      <p>Πέραν του «αστείου», το ερώτημα που τίθεται είναι σοβαρό αφού ο συνειδητοποιημένος πολίτης έρχεται σε αντιπαράθεση με τον καταδότη (ρουφιάνο τον λέγαμε), ή αλλιώς η πολιτισμένη κοινωνία απέναντι στο «νόμος και τάξη», έκφραση προσφιλής στην ακροδεξιά με έναν «Αρτέμη Μάτσα» μέσα σου.</p>
      <p>Η πρώτη αντίδραση ορισμένων πολιτών στον τετραψήφιο αριθμό καταγγελιών για το κάπνισμα ήταν «δίκιο έχουν».</p>
      <p>Έτσι λοιπόν θα μπορούσαμε να κάνουμε τετραψήφιους αριθμούς για τους γιατρούς που τα παίρνουν, για τις πολεοδομικές αυθαιρεσίες, για το σκουπίδι που πετάμε στο δρόμο, για τον πολιτικό που χρηματίζεται...</p>
      <p>Σε απάντηση της ζούγκλας όπου ο καθένας θα καταγγέλλει ό,τι τον συμφέρει, του αρέσει ή δεν του αρέσει, υπάρχουν και οι συνειδητοποιημένες κοινωνίες.</p>
      <p>Μέσα από την Εκπαίδευση και την Παιδεία περνάς τον σεβασμό για το Περιβάλλον, για τα δικαιώματα των ζώων, για τα δικαιώματα του συνανθρώπου…</p>
      <p>Για τις υποχρεώσεις της Πολιτείας και τις υποχρεώσεις του Πολίτη.</p>
      <p>Αντί να κάνεις τον ρουφιάνο, φτιάχνει πολίτες.</p>
      <p>Απαιτεί Μόρφωση και Παιδεία. Απαιτεί Μέσα Ενημέρωσης και Σχολεία. Αλλά στην περίπτωση αυτή δεν μπορείς να μιλάς για «σκευωρίες» όταν δεν συμφέρει το πολιτικό σου σύστημα…</p>
      <blockquote>Ελεύθερες και προοδευτικές κοινωνίες, όχι φοβικές…</blockquote>
      <p>Με απλά λόγια:</p>
      <p>
        <b>Ή φτιάχνεις πολίτες με ήθος και ο φόβος του νόμου δουλεύει αποτρεπτικά και βοηθητικά ή φτιάχνεις μια κοινωνία ζούγκλας όπου ο ένας καταγγέλλει τον άλλον και αυτός που έχει την εξουσία γελάει χαιρέκακα και μαζεύει την μπάνκα.</b>
      </p>
      <p>Αν φτιάξεις συνειδητοποιημένους πολίτες πως θα σταθούν τα λαμόγια-επιχειρηματίες, τα λαμόγια-πολιτικοί και οι σκοτεινές διασυνδέσεις μεταξύ των Εξουσιών;</p>
      <p>Γι αυτό σας λέω, φτιάξε ρουφιάνους εκεί που θέλεις, στρατιωτικοποίησε την κοινωνία, ρίξε αστυνομία και ένστολους για φόβο…</p>
      <p>
        <b>Πάντως, πολίτες και πολιτισμένες κοινωνίες δεν θα φτιάξεις!</b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>