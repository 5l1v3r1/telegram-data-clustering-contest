<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462179/%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%AC%E0%A7%8D%E0%A6%AF%E0%A6%B0%E0%A7%8D%E0%A6%A5-%E0%A6%A4%E0%A6%BE%E0%A6%87-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C-%E0%A6%B2%E0%A6%AC%E0%A6%A3-%E0%A6%B8%E0%A6%99%E0%A7%8D%E0%A6%95%E0%A6%9F-%E0%A6%A6%E0%A7%87%E0%A6%96%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="সরকার ব্যর্থ তাই পেঁয়াজ লবণ সঙ্কট দেখা দিয়েছে ॥ ফখরুল"/>
    <meta property="og:description" content="নিজস্ব সংবাদদাতা, ঠাকুরগাঁও, ২০ নবেম্বর ॥ দেশ আজ একটি ব্যর্থ রাষ্ট্রে রূপ নিয়েছে, দেশে আইনের শাসন নেই মন্তব্য করে বিএনপির মহাসচিব মির্জা ফখরুল ইসলাম আলমগীর বলেছেন, বর্তমান সরকার রাষ্ট্র পরিচালনায় ব্যর্থ হয়েছে। তাই দেশের এ সঙ্কট সময়ে পেঁয়াজ-লবণের সঙ্কট দেখা দিয়েছে। সরকারের পৃষ্ঠপোষকরাই আজ বাজার ..."/>
  </head>
  <body>
    <article>
      <h1>সরকার ব্যর্থ তাই পেঁয়াজ লবণ সঙ্কট দেখা দিয়েছে ॥ ফখরুল</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>নিজস্ব সংবাদদাতা, ঠাকুরগাঁও, ২০ নবেম্বর ॥ দেশ আজ একটি ব্যর্থ রাষ্ট্রে রূপ নিয়েছে, দেশে আইনের শাসন নেই মন্তব্য করে বিএনপির মহাসচিব মির্জা ফখরুল ইসলাম আলমগীর বলেছেন, বর্তমান সরকার রাষ্ট্র পরিচালনায় ব্যর্থ হয়েছে। তাই দেশের এ সঙ্কট সময়ে পেঁয়াজ-লবণের সঙ্কট দেখা দিয়েছে। সরকারের পৃষ্ঠপোষকরাই আজ বাজার অস্থিতিশীল করার চেষ্টা করছে।</p>
      <p>তিনি বুধবার সকালে ঠাকুরগাঁওয়ে তার নিজ বাসভবনে সংবাদকর্মীদের সঙ্গে আলাপকালে এ কথা বলেন। সড়ক পরিবহন আইনটি বাস্তবসম্মত নয় উল্লেখ করে বিএনপির মহাসচিব মির্জা ফখরুল ইসলাম আলমগীর বলেছেন, শুরুর দিকেই সংশ্লিষ্ট অংশীদারদের নিয়ে আলোচনায় বসে এ আইন প্রণয়ন করা হলে নতুন এ আইনকে কেন্দ্র করে এত জটিলতার সৃষ্টি হতো না।</p>
      <p>মির্জা ফখরুল বলেন, একটা সরকার যখন জনগণের ম্যান্ডেট ছাড়া নির্বাচিত হয়, তখন সর্বক্ষেত্রেই তার ব্যর্থতাগুলো সামনে আসতে থাকে। তারা রাষ্ট্রযন্ত্র দিয়ে সবকিছু নিয়ন্ত্রণ করতে চায়, কিন্তু ধীরে ধীরে সে নিয়ন্ত্রণ তাদের হাতের বাইরে চলে যায়।</p>
      <p>দেশে নিত্যপ্রয়োজনীয় জিনিসের দাম বৃদ্ধি, চুরি ডাকাতি, নারী ধর্ষণ অতিমাত্রায় বেড়ে গেছে উল্লেখ করে মির্জা ফখরুল বলেন আজ প্রশাসন ও পুলিশের কোন নিয়ন্ত্রণ নেই। ঠাকুরগাঁও পাবলিক লাইব্রেরি ধ্বংস ও বড়মাঠের পাশের ড্রেন বন্ধ করে দোকানপাট গড়ে তোলাসহ কয়েকটি অনিয়মের বিষয় উল্লেখ করে তিনি বলেন, সুশাসন আসলে নেই। প্রশাসন তাদের দায়িত্ব পালন করছেনা। দুর্নীতিতে সব ডুবে গেছে।</p>
      <p>এক প্রশ্নের উত্তরে তিনি বলেন, ক্ষমতায় টিকে থাকাটাই এখন প্রধান বিষয় হয়ে দাঁড়িয়েছে। তাই যত রকমের নীতি নৈতিকতা বিবর্জিত কাজগুলো করা হচ্ছে। ছাত্র সংগঠনগুলোকে ব্যবহার করা হচ্ছে রাজনৈতিক দলগুলোর বাহিনী হিসেবে।</p>
      <p>সরকার ইচ্ছে করেই খালেদা জিয়াকে মুক্তি দিচ্ছে না। যে মামলা দেয়া হয়েছে সেটা একটা সাজানো মামলা। আইনগতভাবে তার জামিন পাওয়া অধিকার। উদ্দেশ্যপ্রণোদিতভাবে তাকে জামিন দেয়া হচ্ছেনা। কারণ তারা চায়না যে খালেদা জিয়া বাইরে আসুক।</p>
      <p>বাংলাদেশের শাসন ব্যবস্থা ভেঙ্গে পড়েছে ও একটি ব্যর্থ রাষ্ট্রে পরিণত হচ্ছে। কোথাও কোন জবাবদিহি নেই উল্লেখ করে তিনি খালেদা জিয়ার সঙ্গে আলাপ আলোচনা করে দেশকে বাঁচানোর জন্য সরকারের প্রতি আহ্বান জানান।</p>
      <p>সড়ক পরিবহন আইন হওয়া দরকার ও তা বাস্তবায়নও প্রয়োজন কিন্তু আইন স্টেকহোল্ডারদের সঙ্গে আলাপ করে আইন বাস্তবসম্মত হওয়া প্রয়োজন বলে মন্তব্য করেন মির্জা ফখরুল বলেন। ভারতের সঙ্গে আমাদের সম্পর্ক ভাল কিন্তু তারা সীমান্তে মানুষ হত্যা করছে। তাদের কাছ থেকে সরকার বিভিন্ন অভিন্ন নদীর পানি আনতে পারেনি। তিনি আরও বলেন, বিএনপি থেকে কেউ চলে গেলে বা কেউ দলত্যাগ করলে এত বড় দলের কোন ক্ষতি হয়না।</p>
      <p>৫২ থেকে ’৯০-এর গণঅভ্যুত্থানসহ দেশে সব গণতান্ত্রিক আন্দোলন-সংগ্রামে ছাত্রসমাজের ভূমিকা ছিল সবার আগে। দেশের এ পরিস্থিতিতে ছাত্রসমাজকে তিনি এগিয়ে আসার আহ্বান জানান ।</p>
      <p>এ সময় জেলা বিএনপির সাধারণ সম্পাদক মির্জা ফয়সল আমীন, উপজেলা বিএনপির সাধারণ সম্পাদক আবদুল হামিদসহ দলীয় নেতাকর্মীরা উপস্থিত ছিলেন।</p>
    </article>
  </body>
</html>