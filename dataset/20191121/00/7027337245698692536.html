<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699411/%D9%86%D8%A7%DA%A9%D8%A7%D9%85%DB%8C-%DA%AF%D8%A7%D9%86%D8%AA%D8%B3-%D8%AF%D8%B1-%D8%AA%D8%B4%DA%A9%DB%8C%D9%84-%DA%A9%D8%A7%D8%A8%DB%8C%D9%86%D9%87-%D8%A7%D8%A6%D8%AA%D9%84%D8%A7%D9%81%DB%8C-%D8%AF%D8%B1-%D8%A7%D8%B3%D8%B1%D8%A7%DB%8C%DB%8C%D9%84%D8%A7%D8%AD%D8%AA%D9%85%D8%A7%D9%84-%D8%A8%D8%B1%DA%AF%D8%B2%D8%A7%D8%B1%DB%8C-%D8%B3%D9%88%D9%85%DB%8C%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%BE%D8%A7%D8%B1%D9%84%D9%85%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ناکامی &quot;گانتس&quot; در تشکیل کابینه ائتلافی در اسراییل/احتمال برگزاری سومین انتخابات پارلمانی"/>
    <meta property="og:description" content="با ناکامی بنی گانتس احتمال برگزاری سومین انتخابات اسراییل در یک سال گذشته در اسفند ماه امسال قوت گرفته است."/>
  </head>
  <body>
    <article>
      <h1>ناکامی "گانتس" در تشکیل کابینه ائتلافی در اسراییل/احتمال برگزاری سومین انتخابات پارلمانی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>با ناکامی بنی گانتس احتمال برگزاری سومین انتخابات اسراییل در یک سال گذشته در اسفند ماه امسال قوت گرفته است.</b>
      </p>
      <p>در پی ناکامی "بنی کانتس" رهبر ائتلاف "سفید و آبی" اسراییل برای تشکیل "کابینه فراگیر"، احتمال برگزاری سومین انتخابات پارلمانی اسراییل در یک سال گذشته قوت گرفته است.</p>
      <p>به گزارش <a href="http://www.asriran.com/">عصرایران</a> به نقل از وب سایت رادیو ملی آمریکا(NPR) "بنی کانتس" رهبر ائتلاف سیاسی "سفید و ابی" اسراییل دیروز (چهارشنبه) رسما به رییس جمهوری اسراییل اعلام کرد قادر به تشکیل کابینه فراگیر (دولت ائتلافی) نیست.</p>
      <p>گانتس در پی انصراف ماه گذشته نتانیاهو از تشکیل کابینه مامور تشکیل کابینه فراگیر شده بود اما در این اقدام ناکام ماند و حالا مجلس اسراییل (کنست) تنها 21 روز فرصت دارد تا رهبر یکی از احزاب را مامور تشکیل کابینه کند.</p>
      <p>
        <b>گانتس در حال اعلام انصراف از تشکیل کابینه فراگیر/عکس: رویترز</b>
      </p>
      <figure>
        <img src="https://cdn.asriran.com/files/fa/news/1398/8/30/1039184_238.jpg"/>
      </figure>
      <p>گانتس در چندین مرحله مذاکره با "آویگدور لیبرمن" وزیر دفاع سابق و رهبر حزب تندرو " اسراییل بیتنا" (اسراییل خانه ما) نتوانست نظر مساعد او را برای ائتلاف به منظور تشکیل کابینه فراگیر جلب کند. لیبرمن تاکید کرده حاضر نیست با نتانیاهو و گانتس ائتلاف کند. حزب لیبرمن 9 کرسی در پارلمان کنونی اسراییل به دست آورده است.</p>
      <p>مجلس اسراییل 120 کرسی دارد و تشکیل کابینه نیازمند داشتن اکثریت 61 کرسی از پارلمان است.</p>
      <p>در انتخابات گذشته تنها با اختلاف یک رای ائتلاف سفید و آبی به رهبری بنی گانتس پیروز انتخابات شد. این ائتلاف سیاسی 32 کرسی کنست را به دست آورد و حزب لیکود که رهبری آن با نتانیاهو است در جایگاه دوم <a href="http://www.asriran.com/fa/news/689614"><b>موفق به کسب 31 کرسی پارلمان شد.</b></a></p>
      <p> با ناکامی بنی گانتس احتمال برگزاری سومین انتخابات اسراییل در یک سال گذشته در اسفند ماه امسال قوت گرفته است.</p>
      <p>به گمان ناظران سیاسی عدم تشکیل کابینه فراگیر در اسراییل، به نفع نتانیاهو خواهد بود زیرا او می تواند تا 6 ماه دیگر به رغم در دست داشتن اکثریت، همچنان در سمت نخست وزیری بماند و شرایط و زمینه را برای برگزاری دور دیگری از انتخابات پارلمانی فراهم کند.</p>
      <p> </p>
      <p> </p>
      <p> </p>
      <p> </p>
    </article>
  </body>
</html>