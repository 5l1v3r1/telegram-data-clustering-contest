<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774216,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ווטסאפ: חסמנו כחצי מיליון חשבונות ששימשו להפצת פייק ניוז בבחירות בברזיל"/>
    <meta property="og:description" content="הבחירות בברזיל שהסתיימו בניצחונו של ז'איר בולסונרו התאפיינו בפעילות עניפה של הפצת מסרים מזויפים במסגרת ווטסאפ; בתגובה לדו''ח, מסר בנו של בולסונרו, &quot;אני עובר להשתמש בטלגרם&quot;"/>
  </head>
  <body>
    <article>
      <h1>ווטסאפ: חסמנו כחצי מיליון חשבונות ששימשו להפצת פייק ניוז בבחירות בברזיל</h1>
      <h2>הבחירות בברזיל שהסתיימו בניצחונו של ז'איר בולסונרו התאפיינו בפעילות עניפה של הפצת מסרים מזויפים במסגרת ווטסאפ; בתגובה לדו''ח, מסר בנו של בולסונרו, "אני עובר להשתמש בטלגרם"</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">שירות כלכליסט</a></address>
      <p>ווטסאפ הודיעה אתמול (ד') שחסמה יותר מ-400,000 חשבונות מברזיל שהפרו את תנאי השירות של החברה במהלך הבחירות לנשיאות שנערכו בשנה שעברה. המידע נחשף ע"י החברה במסמך שהוגש לרשויות כסיוע לחקירה סביב הפצת מידע שקרי במהלך קמפיין הבחירות. על פי החברה, החשבונות נחסמו בין ה-15 לאוגוסט וה-28 באוקטובר, 2018. עדיין לא ידוע אילו מועמדים הרוויחו או נפגעו כתוצאה מהפעילות הזו באפליקציית המסרים.</p>
      <p>בדברים שמסרה למחוקקים, אמרה ווטסאפ שהיא "אוסרת מפורשות את השימוש בכל אפליקציה או בוט כדי לשלוח הודעות בתפוצה מסיבית או ליצור חשבונות או קבוצות בשיטות אוטומטיות או לא מורשות. כיוון שווטסאפ היא פלטפורמה מקודדת, החלטותינו נגד שליחה מסיבית או אוטומטית של הודעות מבוססות על התנהלות החשבונות הרלוונטיים ולא על התוכן שנשלח," כך הסבירה החברה.</p>
      <figure>
        <img src="https://images1.calcalist.co.il/PicServer3/2018/10/29/856264/1NL.jpg"/>
        <figcaption>קמפיין הבחירות של ז'איר בולסונרו, נשיא ברזיל החדש, התאפיין בשימוש מסיבי בהפצת מסרים בווטסאפ <br/>צילום: רויטרס</figcaption>
      </figure>
      <p>בווטסאפ ציינו גם שהיא "הגבירה משמעותית" את המנגנונים שמגבילים הפצה ויראלית של הודעות, כולל הגבלת תכונת העברת הודעות לחמישה משתמשים בנקודת זמן נתונה. כמו כן היא הוסיפה תוויות "הועבר" ו"הועבר רבות" כדי לעזור למשתמשים לזהות הודעות לא אישיות. מסע הבחירות שהוביל לבחירתו של נשיא ברזיל ז'איר בולסונרו קושר לתכנית השמצה נרחבת במסגרתה הואשמו עסקים ששכרו שירותי הפצת הודעות במיליוני דולרים ששימשו לתקיפת יריביו הפוליטיים של בולסונרו.</p>
      <p>חוקי הבחירות בברזיל מאפשרים שימוש ברשימות אנשי קשר שנוצרות וולונטרית ע"י מטות הבחירות של המועמדים. מימון של מסע הבחירות על ידי עסקים אסור, מה שיהפוך – אם יוכח – את כל הפעילות הנ"ל לבלתי חוקית. לאחר שווטסאפ הגבילה את אפשרות ההעברה של המסרים, בנו של נשיא ברזיל – חבר הקונגרס הברזילאי אדוארדו בולסונרו - תקף את האפליקציה ואמר שבכוונתו לעבור להשתמש בפלטפורמות מתחרות כמו טלגרם כדי לתקשר עם תומכיו.</p>
    </article>
  </body>
</html>