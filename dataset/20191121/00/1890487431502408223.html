<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520782-zarizeni-socialnich-sluzeb-v-jihomoravskem-kraji-v-roce-2018/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Zařízení sociálních služeb v Jihomoravském kraji v roce 2018"/>
    <meta property="og:description" content="Zařízení sociálních služeb v Jihomoravském kraji měla na konci roku 2018 k dispozici více než 8,5 tisíc lůžek, 6 tisíc z nich bylo v domovech pro seniory a v domovech se zvláštním režimem. I když se lůžková kapacita..."/>
  </head>
  <body>
    <article>
      <h1>Zařízení sociálních služeb v Jihomoravském kraji v roce 2018</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">ČSÚ</a></address>
      <p> </p>
      <p>
        <b>Zařízení sociálních služeb v <a href="https://regiony.kurzy.cz/kraj/jihomoravsky/">Jihomoravském kraji</a> měla na konci roku 2018 k dispozici více než 8,5 tisíc lůžek, 6 tisíc z nich bylo v domovech pro seniory a v domovech se zvláštním režimem. I když se lůžková kapacita zařízení sociálních služeb postupně zvyšuje, počet žádostí, především o místa v domovech pro seniory, výrazně převyšuje stávající možnosti.</b>
      </p>
      <p>V <a href="https://regiony.kurzy.cz/kraj/jihomoravsky/">Jihomoravském kraji</a> bylo v roce 2018 v zařízeních sociálních služeb poskytováno 333 sociálních služeb. Nejčetnější pobytovou sociální službou byly domovy pro seniory (47 zařízení) a domovy se zvláštním režimem (40 zařízení). V zařízeních sociálních služeb bylo k dispozici celkem 8 514 míst, z tohoto počtu bylo <b>3 262 míst v domovech se zvláštním režimem</b> (určeno pro osoby se sníženou soběstačností z důvodu chronického duševního onemocnění - stařecká, Alzheimerova a ostatní typy demencí), <b>2 732 míst v domovech pro seniory, </b>a <b>1 137 míst v domovech pro osoby se zdravotním postižením</b>.</p>
      <p><b>Tab. 1 Zařízení sociálních služeb v <a href="https://regiony.kurzy.cz/kraj/jihomoravsky/">Jihomoravském kraji</a> k 31. 12. 2018</b><br/>Zdroj: MPSV</p>
      <figure>
        <img src="https://img.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/1.png"/>
      </figure>
      <p>V tabulce 1 je uveden výčet 20 druhů sociálních služeb. Z ambulantních služeb vykázaly nejvyšší počet klientů na konci roku 2018 sociální poradny (31,4 tisíc uživatelů), z pobytových služeb to byly domovy se zvláštním režimem (3 165 klientů) a domovy pro seniory (2 626 klientů). U poloviny z uvedených druhů služeb byl mezi uživateli (klienty) <b>nadpoloviční podíl žen</b>. Tříčtvrtinový podíl žen mezi klienty domovů pro seniory a domovů se zvláštním režimem pramení především ze skutečnosti, že ženy se dožívají vyššího věku. Čtyři pětiny žen bylo mezi klienty intervenčního centra a tři pětiny žen tvořily uživatelky nejpočetněji využívané služby, jíž jsou sociální poradny. Naproti tomu v noclehárnách či nízkoprahových denních centrech ženy tvořily pouze pětinu klientů.</p>
      <p><b>Na konci roku 2018 bylo v <a href="https://regiony.kurzy.cz/kraj/jihomoravsky/">Jihomoravském kraji</a> 233,8 tisíc osob ve věku 65 a více let</b>. Z tohoto počtu bylo 24,9 tisíc osob ve věku 85 a více let. <b>Proti roku 2009 se počet osob v seniorském věku (osoby ve věku 65 let a více) zvýšil o 51,1 tisíc</b>, z toho počet osob 85letých a starších vzrostl o 7,0 tisíc. Populace kraje bude dál stárnout a <b>v polovině tohoto století by podle projekce počtu obyvatel mělo v kraji být téměř 350 tisíc osob v seniorském věku</b> a počet osob ve věku 85 a více let by měl být proti dnešku téměř trojnásobný.</p>
      <p>Za 10 let se kapacita vybraných pobytových zařízení sociálních služeb, uvedených v 1. části tabulky 2, zvýšila o 1 016 míst. V blízké budoucnosti lze očekávat další nárůst požadavků na pobytové sociální služby, služby, které již v současnosti svými kapacitami nestačí pokrýt vznesené požadavky. <b>Počty neuspokojených žádostí</b> o umístění do vybraného typu sociálního zařízení jsou uvedeny v 2. části tabulky 2. Je však třeba uvést, že do roku 2016 <b>nebyl ztotožněn počet žadatelů o umístění s počtem žádostí</b>, neboť žadatel si zpravidla podával víc žádostí o umístění na různá místa, a to nejen v rámci kraje.</p>
      <p><b>Tab. 2 Počet neuspokojených žádostí o umístění do vybraných zařízení sociálních služeb v <a href="https://regiony.kurzy.cz/kraj/jihomoravsky/">Jihomoravském kraji</a> (k 31. 12.)</b><br/>Zdroj: MPSV</p>
      <figure>
        <img src="https://img1.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/2.png"/>
      </figure>
      <p>Na konci roku 2018 bylo v kraji <b>5,1 tisíc neuspokojených žádostí o umístění do domova pro seniory</b> a <b>4,0 tisíc žádostí o umístění do domova se zvláštním režimem</b>. Z grafu 1 je patrné, že v mezikrajském srovnání <b><a href="https://regiony.kurzy.cz/kraj/jihomoravsky/">Jihomoravskému kraji</a> zůstalo nelichotivé prvenství v počtu neuspokojených žádostí o umístění do domova se zvláštním režimem</b> (v absolutním vyjádření počtu žádostí). Relativní vyjádření udává, že na 1 000 obyvatel ve věku 65 a více let v kraji v roce 2018 připadlo 17,2 neuspokojených žádostí o umístění do domova se zvláštním režimem, což byla po <a href="https://regiony.kurzy.cz/kraj/zlinsky/">Zlínském kraji</a> 2. nejvyšší hodnota.</p>
      <p><b>Graf 1 Místa v domovech se zvláštním režimem a počty neuspokojených žádostí podle krajů k 31. 12. 2018</b><br/>Zdroj: MPSV</p>
      <figure>
        <img src="https://img2.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/4_w643h316.png"/>
      </figure>
      <p>Příznivější situace v mezikrajském srovnání byla pro <a href="https://regiony.kurzy.cz/kraj/jihomoravsky/">Jihomoravský kraj</a> u <b>neuspokojených žádostí o umístění do domova pro seniory - počet byl mezi kraji „až“ 4. nejvyšší</b>. V relativním vyjádření na 1 000 obyvatel ve věku 65 a více let připadlo 21,8 neuspokojených žádostí o umístění do domova pro seniory, což mezi kraji byla 5. nejnižší, resp. až 10. nejvyšší hodnota. Nejméně příznivý stav v tomto způsobu vyjádření byl ve <a href="https://regiony.kurzy.cz/kraj/stredocesky/">Středočeském kraji</a>, kde na 1 000 obyvatel ve věku 65 a více let připadlo 38,2 neuspokojených žádostí.</p>
      <p><b>Graf 2 Místa v domovech pro seniory a počty neuspokojených žádostí podle krajů k 31. 12. 2018</b><br/>Zdroj: MPSV</p>
      <figure>
        <img src="https://img2.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/4_w643h316.png"/>
      </figure>
      <p><b>Kontakt:</b><br/>Ing. Karel Adam<br/>Krajská správa ČSÚ v Brně<br/>E-mail: karel.adam@czso.cz<br/>Tel.: 542 528 172</p>
      <p> </p>
      <h3>Přílohy</h3>
      <ul>
        <li>Zařízení sociálních služeb v <a href="https://regiony.kurzy.cz/kraj/jihomoravsky/">Jihomoravském kraji</a> v roce 2018 (tabulky)</li>
        <li>Zařízení sociálních služeb v <a href="https://regiony.kurzy.cz/kraj/jihomoravsky/">Jihomoravském kraji</a> v roce 2018 (komentář v PDF)</li>
        <li>Související informace:</li>
        <li>
          <p>Vybrané údaje o sociálním zabezpečení - 2018</p>
          <figure>
            <img src="https://img3.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/aboutblank.gif"/>
          </figure>
          <p>Odkaz [nové okno]</p>
        </li>
        <li>
          <p>Veřejná databáze ČSÚ - Sociální zabezpečení</p>
          <figure>
            <img src="https://img3.kurzy.cz/zpravy/obrazky/82/520782-zarizeni-socialnich-sluzeb-v-jihomoravskem-kraji-v-roce-2018/aboutblank.gif"/>
          </figure>
          <p>Odkaz [nové okno]</p>
        </li>
        <li>Vybraná zařízení sociálních služeb - definice</li>
      </ul>
      <p> </p>
      <hr/>
      <related>
        <h4>Příbuzné stránky</h4>
        <a href="https://prace.kurzy.cz/urad-prace/nabidka-prace/socialni-pracovnici-specialiste-v-oblasti-pece-o-jihlava-3cff2633a.html"/>
        <a href="https://prace.kurzy.cz/urad-prace/nabidka-prace/odborni-pracovnici-v-oblasti-socialni-prace-jihlava-2870f7102.html"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/zdroje/"/>
        <a href="https://rejstrik-firem.kurzy.cz/rejstrik-firem/DO-00346292-zdravotnicka-zachranna-sluzba-jihomoravskeho-kraje/"/>
        <a href="https://rejstrik-firem.kurzy.cz/04689275/sluzby-a-sprava-majetku-jihomoravskeho-kraje-prispevkova-organizace/"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/nabidky-prace/"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/predmety-podnikani-historie/"/>
        <a href="https://rejstrik-firem.kurzy.cz/04689275/sluzby-a-sprava-majetku-jihomoravskeho-kraje-prispevkova-organizace/nabidky-prace/"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/nazory-diskuze-forum/"/>
        <a href="https://rejstrik-firem.kurzy.cz/04689275/sluzby-a-sprava-majetku-jihomoravskeho-kraje-prispevkova-organizace/zdroje/"/>
        <a href="https://rejstrik-firem.kurzy.cz/00346292/zdravotnicka-zachranna-sluzba-jihomoravskeho-kraje-prispevkova-organizace/vztahy/"/>
      </related>
    </article>
  </body>
</html>