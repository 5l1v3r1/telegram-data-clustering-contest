<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699455/%D8%B4%D9%88%D8%B1%D8%A7%DB%8C-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%DA%A9%D8%B1%D8%AF%D8%B3%D8%AA%D8%A7%D9%86-%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D8%B9%D8%A7%D9%85%D9%84%D8%A7%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1-%D8%A7%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="شورای اطلاع رسانی کردستان: دستگیری بسیاری از عاملان اغتشاشات در استان"/>
    <meta property="og:description" content="لیدری این اغتشاشات بر عهده افراد وابسته به گروه های معاند نظام اسلامی و ضد انقلاب بوده"/>
  </head>
  <body>
    <article>
      <h1>شورای اطلاع رسانی کردستان: دستگیری بسیاری از عاملان اغتشاشات در استان</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>
        <b>لیدری این اغتشاشات بر عهده افراد وابسته به گروه های معاند نظام اسلامی و ضد انقلاب بوده</b>
      </p>
      <p>رئیس شورای اطلاع رسانی استان کردستان با بیان اینکه بسیاری از عاملان اغتشاشات در این استان دستگیر شده‌اند، گفت: اشرار، اوباش، سابقه داران امنیتی و وابستگان گروه های ضد انقلاب و معاند نظام بیشترین تعداد این افراد هستند.</p>
      <p>حسین خوش اقبال روز پنجشنبه در گفت و گو با ایرنا اظهار داشت: دستگاه های انتظامی و امنیتی پس از بررسی های دقیق از این افراد متوجه شدند لیدری این اغتشاشات بر عهده افراد وابسته به گروه های معاند نظام اسلامی و ضد انقلاب بوده که بسیاری از آنها در دستگاههای قضایی و امنیتی سابقه برهم زدن امنیت در جامعه دارند.</p>
      <p>وی با بیان اینکه برخی از این افراد نیز از استان های دیگر به کردستان برای ایجاد ناامنی آمده بود ند که آنان نیز دارای سوابق کیفری و امنیتی هستند، افزود: تحقیقات لازم از این افراد در حال انجام است و بطور حتم برخوردهای قانونی با آنها خواهد شد.</p>
      <p>خوش اقبال با اشاره به اینکه از اغتشاگران تعداد زیادی سلاح سرد، قمه و دیگر ابزار و آلات ممنوعه کشف شد، اضافه کرد: برخی از دستگیر شدگان نیز پس از تحقیقات قانونی مشخص شد دخالتی در اغتشاشات نداشته و تنها به دلیل احساسات فردی گرفتار شده و مورد سوء استفاده لیدرهای اغتشاشات قرار گرفتند، آزاد شدند.</p>
      <p>معاون سیاسی، امنیتی و اجتماعی استاندار کردستان با بیان اینکه اکنون با همکاری مردم و تلاش نیروهای انتظامی و امنیتی آرامش کامل در استان بر قرار است، گفت: دست اندرکاران دولت و نظام قدردان مشارکت مردم هستند که با جدا کردن صف خود از اغتشاشگران دشمن را در رسیدن به اهدافش ناکام گذاشتند.</p>
      <p>روز شنبه و پس از اجرای طرح سهمیه بندی و افزایش قیمت بنزین، برخی از مردم در خیابان‌ها برای اعلام اعتراض خود از این گرانی حضور یافتند اما برخی فرصت‌طلبان و سوء استفاده کنندگان از این اعتراض‌های به حق مردم، آن را تبدیل به اغتشاش کرده و به اماکن عمومی، بانک ها، جایگاه های عرضه بنزین و خودروهای شخصی خسارت زدند.</p>
      <p>اعتراض‌ها به اصلاح قیمت بنزین که بر اساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذشته در شهرهای مختلف اشکال متفاوتی داشت البته در برخی شهرها این اعتراض ها تنها در حد تجمع بود و در برخی شهرها با ایجاد ترافیک همراه بود.</p>
      <p>علی ربیعی سخنگوی دولت، محمود واعظی رئیس دفتر رئیس جمهوری، محمد باقر نوبخت رئیس سازمان برنامه و بودجه، از شامگاه جمعه تا کنون در اظهار نظرهایی جداگانه تاکید کرده اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>همچنین دولت با توجه به دغدغه ها که درباره معیشت مردم وجود دارد موظفت است تا تمام پولی که از این مسیر به دست می آید در قالب یارانه جداگانه به حدود ۶۰ میلیون نفر از مردم ایران پرداخت کند و مهمترین مساله دولت در این اصلاح قیمت اصلاح نظام پرداخت یارانه به نفع همه مردم بوده است.</p>
      <p>دولت تاکید کرده است که به صروت ساز و کار پرداخت یارانه اصلاح قیمت بنزین اعلام می شود و ۶۰ میلیون ایرانی از این بهره مند خواهند شد.</p>
    </article>
  </body>
</html>