<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/nikola-motor-tvrdi-ze-ma-prevratnu-li-ion-bateriu-ukazat-ju-chce-az-o-rok/"/>
    <meta property="og:site_name" content="TECHBOX"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Nikola Motor tvrdí, že má prevratnú Li-ion batériu. Ukázať ju chce až o rok"/>
    <meta property="og:description" content="„Vodíkový“ startup chce šokovať superbatériou pre elektrické autá. Je však možné, že Nikola Motor (opäť) zamieňa sen za skutočnosť."/>
  </head>
  <body>
    <article>
      <h1>Nikola Motor tvrdí, že má prevratnú Li-ion batériu. Ukázať ju chce až o rok</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Juraj Procházka</a></address>
      <p>
        <b>Šoková terapia s prevratnými batériami už pomaly prestáva fungovať. Senzačných prehlásení a predpovedí skorého nástupu revolučných technológií už bolo toľko, že otupili vnímavosť verejnosti.</b>
      </p>
      <p>Vývoj napriek tomu napreduje a parametre batérií, ako energetická hustota, životnosť, či bezpečnosť sa kontinuálne zlepšujú, kým ceny na jednotku kapacity zas klesajú. Tesla len nedávno informovala, že do svojich vozidiel bude montovať Li-ion batérie, ktoré vydržia „večne“. Pri zhruba 5000 nabíjacích cykloch totiž umožnia najazdiť až 1,6 milióna kilometrov, čo s veľkou pravdepodobnosťou prevýši životnosť ostatných častí elektromobilu niekoľkonásobne.</p>
      <related>
        <a href="https://techbox.dennikn.sk/vodikovy-kamion-nikola-motor-prejde-europou-jednu-nadrz/"/>
      </related>
      <p>Americký startup Nikola Motor, známy svojim vývojom vodíkových ťahačov s pohonom na palivové články, ale najnovšie tvrdí, že dosiahol prelomové riešenie pri vývoji Li-ion batérií s dvojnásobnou hustotou energie, oproti súčasným batériám. Toto vyhlásenie je však treba brať s dávkou zdravého skepticizmu.</p>
      <figure>
        <img src="https://techbox.dennikn.sk/wp-content/uploads/2018/11/nikola_tre2-c1c2f5fe8da4f8be7b9ef74a11d6f69f6b0c83d803f1ae575820349204ec58b3.jpg"/>
        <figcaption>
          <cite>ZDROJ | Nikola Motor Company</cite>
        </figcaption>
      </figure>
      <p>Nikola v tlačovej správe uvádza množstvo odvážnych tvrdení, napríklad, že elektrické ťahače Nikola teraz dokážu prekonať 800 míľ (1287 km) na jedno nabitie, pričom dosahujú nižšiu hmotnosť (2,3 tony) ako konkurencia, energetická hustota má dosahovať 1100 Wh/kg na úrovni materiálu a 500 Wh/kg pri vyrábaných článkoch.</p>
      <p>Životnosť pri akceptovateľnom poklese kapacity má byť 2000 nabíjacích cyklov (čo ale nie je žiadne terno) a oproti súčasným Li-ion článkom majú mať nové batérie Nikola o 40% nižšiu hmotnosť a polovičné náklady na 1 kWh.</p>
      <related>
        <a href="https://techbox.dennikn.sk/nikola-motor-bosch-spajaju-sily-pri-vyvoji-pohonu-vodikovych-kamionov/"/>
      </related>
      <p>S výnimkou životnosti by mohlo ísť o prevratné riešenie, zvlášť keď Nikola pridáva ďalšie želiezka do ohňa senzácií tvrdiac, že chemické zloženie batérií sa zaobíde bez použitia kobaltu, niklu a ďalších dnes bežne používaných kovov.</p>
      <figure>
        <img src="https://techbox.dennikn.sk/wp-content/uploads/2018/05/Nikola_Motor_Company.jpg"/>
        <figcaption>
          <cite>ZDROJ | Nikola Motor Company</cite>
        </figcaption>
      </figure>
      <p>Senzačné vyhlásenie však sprevádza nie zrnko, ale poriadny balvan pochybností. Nikola tvrdí, že batériu môže predstaviť až na budúci rok a mieni tak urobiť na svojom podujatí Nikola World, plánovanom na jeseň roku 2020.</p>
      <p>Existuje podozrenie, že celé senzačné vyhlásenie je namierené hlavne voči Tesle, s ktorou by sa chcela firma Nikola Motors porovnávať a hlavne kvôli elektrickému ťahaču Tesla Semi ju považuje za svojho rivala. Práve kvôli <a href="https://techbox.dennikn.sk/tesla-semi-truck-kamion-s-dojazdom-az-800-km/">Tesla Semi</a> spustil Nikola Motors proti Tesle „<a href="https://ww.electrek.co/2018/09/13/tesla-patents-design-tesla-semi-nikola-motors-lawsuit/">patentový trolling</a>“, ktorý však pravdepodobne skončí fiaskom. Tesla už totiž získala vlastné patenty na Tesla Semi.</p>
      <figure>
        <img src="https://techbox.dennikn.sk/wp-content/uploads/2018/07/Tesla-Semi.jpg"/>
        <figcaption>Tesla Semi</figcaption>
      </figure>
      <p>Nikola Motors je dobrá v predvádzaní prototypov a sľubovaní bombastických parametrov, horšie je to už v zavádzaní produktov do hromadnej výroby. Podobne je to aj s treťou verziou vodíkového kamiónu <a href="https://techbox.dennikn.sk/nikola-tre-vodikova-odpoved-na-tesla-semi/">Nikola Tre</a>, ktorý firma predstavila pred rokom a testovať by sa mal až začiatkom roku 2020 v Nórsku. Nikola uviedla, že sa nachádza v “predbežných fázach plánovania umiestnenia“ svojej európskej fabriky.</p>
      <related>
        <a href="https://techbox.dennikn.sk/tesla-vie-o-bateriach-vsetko-na-zazraky-neveri/"/>
      </related>
      <p>Pôvodne pritom Nikola chcela vyrábať ťahače kamiónov s hybridným pohonom elektrina/zemný plyn, až neskôr presedlala na vodíkové palivové články. Zároveň prezentovala ambíciu budovať aj sieť vodíkových čerpacích staníc.</p>
      <p>Keď Tesla predstavila svoj plne elektrický ťahač Tesla Semi s dojazdom 800 km, Nikola si z konkurenta uťahovala s poukazovaním na väčší akčný rádius jej vodíkových prototypov. Teraz tvrdí, že vďaka svojej revolučnej batérii dokáže ešte vylepšiť vlastnosti a dojazd svojich vozidiel s palivovými článkami.</p>
      <p>Iste budeme radi, keď sa vďaka novým technológiám podarí ozdraviť životné prostredie na dopravných trasách, najskôr však bude potrebné pretaviť ambiciózne predstavy do reality. A to už býva trochu zložitejšie, ako vydávanie tlačových vyhlásení.</p>
      <footer>
        <b>Zdroj: </b>
        <a href="https://ww.electrek.co/2019/11/19/nikola-motor-claims-major-battery-breakthrough/">electrek</a>
      </footer>
    </article>
  </body>
</html>