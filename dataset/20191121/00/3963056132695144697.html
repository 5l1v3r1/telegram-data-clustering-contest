<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mind_the_gap/adolescenti_suicidi_instagram_inchiesta_bbc-4877412.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Allarme suicidi, social sotto accusa: una ragazza su Instagram salva chi è in pericolo"/>
    <meta property="og:description" content="«Era il mio cuore», piange la madre di Andrine, una ragazza norvegese che si è uccisa prima di compiere 18 anni. E accusa Instagram e quei gruppi in cui si mostrano foto di suicidi..."/>
  </head>
  <body>
    <article>
      <h1>Allarme suicidi, social sotto accusa: una ragazza su Instagram salva chi è in pericolo</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>«Era il mio cuore», piange la madre di Andrine, una ragazza norvegese che si è uccisa prima di compiere 18 anni. E accusa <b><a href="http://www.ilmessaggero.it/ricerca/instagram">Instagram</a></b> e quei gruppi in cui si mostrano foto di <b><a href="http://www.ilmessaggero.it/ricerca/suicidi">suicidi</a></b> e atti di autolesionismo. «Lì imparano come tagliarsi e imitano quelli che lo fanno». Ben 14 ragazzi norvegesi che si sono uccisi erano legati a una di queste community on line, rivela un'inchiesta della Bbc sugli<b><a href="http://www.ilmessaggero.it/ricerca/adolescenti"> adolescenti</a></b> che si sono tolti la vita: “The Instagram network suicide”, è il titolo, il network dei suicidi su Instagram. Un'emergenza che riguarda altri paesi, tra cui la Gran Bretagna dove sono 22 gli account connessi al profilo di Andrine.    </p>
      <p>
        <a href="https://www.ilmessaggero.it/mind_the_gap/news/anoressia_donne_mind_the_gap_cura_dimagrire_diete_corpo-4752593.html">Anoressia, come curare quelle bambine che vogliono sparire</a>
      </p>
      <p>«Non starò a guardare mentre una persona dice che si toglierà la vita», dice alla Bbc una 22enne norvegese, Ingebjørg Blindheim che monitora Instagram e segnala alla polizia chi parla di suicidio. Segue 450 account privati, molti giovani manifestano il desiderio di farla finita. Lei non lavora per Instagram, né è una professionista, ma ha sofferto di disturbi alimentari e vuole dare il suo aiuto a chi sta vivendo situazioni simili alla sua.  Le community on line spesso mostrano ragazzi che si fanno male, si tagliano e spiegano come fare per nascondere le ferite e fare in modo che gli altri se ne accorgano i più tardi possibile. Instagram vieta la pubblicazione di immagini di suicidi, ma i ragazzi postano foto astratte che fanno comunque pensare alla morte. In una settimana e mezzo sono state individuate - riporta l'inchiesta della Bbc - 48 immagini del genere.</p>
      <p>
        <a href="https://www.ilmessaggero.it/mind_the_gap/news/noa_pothoven_instagram_suicidio-4539104.html">Noa e il mal di vivere degli adolescenti: è allarme suicidi</a>
      </p>
      <p>U'emergenza, quella dei suicidi tra i ragazzi. Dal 2010 il numero di adolescenti che si è tolto la vita in Inghilterra e Galles è aumentato del 67 per cento. Nel 2018 ci sono stati 187 suicidi di ragazzini sotto i 19 anni (il 15 per cento in più rispetto all’anno precedente) e a Londra il tasso dei suicidi adolescenziali è aumentato in tre anni del 107 per cento, la prima causa di morte per quella fascia d’età. Ian Russell, il padre di Molly - una 14enne inglese che si è tolta la vita nel 2017 - ha accustao Instagram di «avere aiutato la figlia a uccidersi». Il suo account era pieno di immagini  inquietanti sulla depressione e il suicidio. Nei giorni scorsi Instagram ha annunciato che avrebbe rimosso, insieme alle immagini di autolesionismo anche disegni, cartoon e meme che richiamano pratiche estreme, disordini alimentari e suicidi, e che un algoritmo avrebbe evitato di proporre siti e argomenti a questi correlati.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/mind_the_gap/anoressia_donne_mind_the_gap_cura_dimagrire_diete_corpo-4752593.html"/>
        <a href="https://www.ilmessaggero.it/mondo/noa_cosa_e_eutanasia_attiva_passiva_oggi_ultime_notizie-4541427.html"/>
        <a href="https://www.ilmessaggero.it/mind_the_gap/noa_pothoven_instagram_suicidio-4539104.html"/>
        <a href="https://www.ilmessaggero.it/mondo/netflix_tredici_ragazza_suicida_7_maggio_2019-4473191.html"/>
        <a href="https://www.ilmessaggero.it/televisione/netflix_13_reason_why_suicidi_aumento-4461985.html"/>
      </related>
    </article>
  </body>
</html>