<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-fodor-rajmund-az-orszag-a-tehetsegeink-mogott-all/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:51+00:00"/>
    <meta property="og:title" content="Fodor Rajmund: Az ország a tehetségeink mögött áll"/>
    <meta property="og:description" content="Fodor Rajmund szerint kiváló fiatal sporttehetségekkel büszkélkedhet hazánk, akik a megfelelő edzői felkészítés után világszintű sikereket érhetnek el magyar színekben. Az olimpiai bajnok nagy hangsúlyt fektet a következő sportgeneráció támogatására, és gyermekeit is ezen értékek szerint terelgeti a"/>
  </head>
  <body>
    <article>
      <h1>Fodor Rajmund: Az ország a tehetségeink mögött áll</h1>
      <address><time datetime="2019-11-21T00:01:51+00:00">21 Nov 2019, 00:01</time> by <a rel="author">Kiss Nóra</a></address>
      <p>
        <b>Fodor Rajmund szerint kiváló fiatal sporttehetségekkel büszkélkedhet hazánk, akik a megfelelő edzői felkészítés után világszintű sikereket érhetnek el magyar színekben. Az olimpiai bajnok nagy hangsúlyt fektet a következő sportgeneráció támogatására, és gyermekeit is ezen értékek szerint terelgeti az életben.</b>
      </p>
      <figure>
        <img src="https://www.lokal.hu/wp-content/uploads/2019/05/fitbalance-fodor-rajmund-csd0002_-768x1154.jpg"/>
        <figcaption>(Fotó: Cser Dániel)</figcaption>
      </figure>
      <p>Fodor Rajmund visszavonulása után sem távolodott el az uszodától. Vízilabdaedzőként tudásával és tapasztalataival azóta is segíti a jövő generációját.</p>
      <p>– Úgy gondolom, ha szeretnénk, hogy a magyar sportolók a jövőben is sikeresek legyenek, azért nekünk is tennünk kell, kötelességünk segíteni őket. Persze ezt örömmel teszem, hiszen nagyon ígéretes, lelkes fiatal sportolóink vannak, akikben ott van a tehetség, ami arra vár, hogy az edzők kihozzák belőlük. Az országunk is ott van mögöttük, és minden lehetőséget biztosít a fejlődésükhöz. A mai vízilabdázóknak nincs könnyű dolguk, hiszen a nemzetközi színtéren több ország is igen erős ellenféllé vált – már nemcsak a szerbektől és a horvátoktól kell tartani –, de a magyarok még mindig ott vannak az élmezőnyben – mondta a Lokálnak a 43 éves kétszeres olimpiai bajnok.</p>
      <p>Rajmund minden szülőt arra ösztönöz, hogy kedveltesse meg gyermekével a sportolást. Édesapaként ő is így tesz a 14 éves Nadinnal és a 10 éves Damiannal.</p>
      <p>– A sportnak olyan nevelő hatása van, amelynek minden gyermek hasznát veszi az élete során. Én is ezért szorgalmaztam a feleségemmel, hogy a gyermekeink a tanulás mellett kezdjenek el rendszeresen mozogni. Nadin junior kéziszer-válogatott ritmikus sportgimnasztikában, kijutott a bakui Eb-re, majd a moszkvai vb-re, ahol csapatával hatalmas eredményt értek el: hatodikként zártak. Damien többféle sportágat is kipróbált, és mindenhol megmutatkozott, hogy remek mozgása és koncentrációs képessége van. Most a vízilabda érdekli igazán, és igen tehetséges is benne, nagy jövő áll előtte. A 2017-es masters-vb-n látott a mérkőzésen a társaimmal, és annyira magával ragadta a hangulat, hogy azóta ő is elkezdett játszani. Nekünk pedig szülőként kötelességünk  mindkettőjüket támogatni, még ha ez olykor áldozatokkal is jár.</p>
      <figure>
        <img src="https://www.lokal.hu/wp-content/uploads/2019/10/fodor-rajmund-%C3%A9s-gyerekei.jpg"/>
        <figcaption>fotó: Instagram</figcaption>
      </figure>
      <p>
        <b>Rekord az Európai Diáksport Napján</b>
      </p>
      <p>A Magyar Diáksport Szövetség nemrég rendezte meg az Európai Diáksport Napját, amely hazánkban 1300 iskolát és 450 ezer gyereket mozgatott meg. A fővárosi rendezvény arca idén Fodor Rajmund volt. – Megtisztelő feladat volt, egyben pedig egy hatalmas élmény. Öröm volt látni, hogy a diákok ennyire élvezték és szerették a közös mozgást. Remélem, sokan kapnak kedvet ezután a rendszeres sportoláshoz – mondta a vízilabdázó.</p>
      <figure>
        <img src="https://www.lokal.hu/wp-content/uploads/2019/10/IMG_9144-1280x853.jpg"/>
      </figure>
      <p>
        <b>Kiemelkedő </b>
        <b>eredmények</b>
      </p>
      <p>– A kormány kiemelt figyelmet fordít az utánpótlás-nevelés támogatására is, ami szakmai programokon keresztül működik. A látványcsapatsportok támogatása 2011-ben indult el, 2013-ban pedig a 16 kiemelt sportág fejlesztési programja, amelyeknek köszönhetően a magyar korosztályos válogatottak a világ- és Európa-bajnokságokon, illetve más nemzetközi versenyeken szinte valamennyi sportágban kiemelkedő eredményeket értek el – jelentette ki a sportért felelős államtitkár. Szabó Tünde szerint ezek mutatják a magyar utánpótlás-nevelés eredményességét, ami a magyar sport alapja is egyben. Hozzátette: ez az út Tokióba, majd 2024-ben Párizsba vezet, ehhez kiszámítható és stabil hátteret biztosítanak, és a munka eredményét szerinte már most látni lehet.</p>
      <figure>
        <img src="https://www.lokal.hu/wp-content/uploads/2019/10/IMG_9399-1280x853.jpg"/>
      </figure>
    </article>
  </body>
</html>