<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699355/%D8%A7%D8%AA%D8%AD%D8%A7%D8%AF%DB%8C%D9%87-%D9%85%DB%8C%D9%88%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%A7%D8%B2-%D9%86%D8%A7%D8%AD%DB%8C%D9%87-%D8%A8%D9%86%D8%B2%DB%8C%D9%86-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="اتحادیه: میوه افزایش قیمتی از ناحیه بنزین ندارد"/>
    <meta property="og:description" content="رئیس اتحادیه فروشندگان میوه و تره‌بار گفت: انواع میوه از مبدا که به مراکز عمده‌فروشی می‌رسد، به وسیله کامیون‌های سنگین که با سوخت گازوئیل حرکت می‌کنند، حمل می‌شود؛ بنابراین در این بخش هیچ افزایش قیمتی از ناحیه بنزین نخواهیم داشت."/>
  </head>
  <body>
    <article>
      <h1>اتحادیه: میوه افزایش قیمتی از ناحیه بنزین ندارد</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039055_991.jpg"/>
      </figure>
      <p>رئیس اتحادیه فروشندگان میوه و تره‌بار گفت: انواع میوه از مبدا که به مراکز عمده‌فروشی می‌رسد، به وسیله کامیون‌های سنگین که با سوخت گازوئیل حرکت می‌کنند، حمل می‌شود؛ بنابراین در این بخش هیچ افزایش قیمتی از ناحیه بنزین نخواهیم داشت.</p>
      <p>اسدالله کارگر در گفت‌وگو با ایسنا، اظهار کرد: البته در بخش خرده‌فروشی‌های میوه که انواع میوه را از میادین مرکزی به مراکز خرده‌فروشی تحویل می‌دهند، سوخت برخی از خودروهای این بخش بنزین است که البته وانت‌بارها سهمیه بنزین دریافت می‌کنند و با این وجود در این بخش هم افزایش قیمت نخواهیم داشت.</p>
      <p>وی از ارائه درخواست پرداخت تسهیلاتی به مراکز خرده‌فروشی میوه در سطح شهر در راستای اصلاح قیمت بنزین خبر داد و گفت: مغازه‌داران به وسیله وانت‌بار که البته مشمول دریافت سهمیه بنزین یارانه‌ای است و یا خودروی شخصی خودشان میوه را تحویل می‌گیرند که قیمت بنزین روی خودروهای شخصی تاثیرگذار است. البته ما به آن‌ها ابلاغ کرده‌ایم که حق افزایش قیمت در میوه به علت اصلاح قیمت بنزین را ندارید و فقط باید درصد سودی که از سوی اتحادیه مجاز است را به قیمت تمام شده انواع میوه اضافه کنند.</p>
      <p>کارگر با بیان اینکه به دلیل شرایط مناسب آب‌وهوایی در کشور و موجودی خوب انواع میوه، افزایش قیمتی در بخش میوه نخواهیم داشت، تاکید کرد: این تسهیلات چه به مغازه‌داران داده شود چه نشود؛ مراکز خرده‌فروشی میوه حق افزایش قیمت ندارند و طبق مصوبه قبلی باید فقط همان درصد سود مجازشان را به قیمت میوه اضافه کنند.</p>
    </article>
  </body>
</html>