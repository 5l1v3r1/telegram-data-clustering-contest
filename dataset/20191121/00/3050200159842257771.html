<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zaxid.net/prokurori_sap_vruchili_andriyu_sadovomu_ofitsiynu_pidozru_n1493337"/>
    <meta property="og:site_name" content="ZAXID.NET"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Прокурори САП вручили Андрію Садовому офіційну підозру"/>
    <meta property="og:description" content="Прокурори САП вручили Садовому підозру. Мера Львова підозрюють у зловживанні владою при виділенні ділянки під індустріальний парк у Рясному. Читайте деталі на Zaxid.net."/>
  </head>
  <body>
    <article>
      <h1>Прокурори САП вручили Андрію Садовому офіційну підозру</h1>
      <h2>Мера Львова підозрюють у зловживанні владою при виділенні ділянки під індустріальний парк у Рясному</h2>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://zaxid.net/blogger/nazariy_tuzyak_u51133/" target="_blank">Назарій Тузяк</a></address>
      <p>Спеціалізована антикорупційна прокуратура офіційно оголосила про підозру у зловживанні владою меру Львова Андрію Садовому. Про це у четвер, 21 листопада, заявив сам Андрій Садовий. Підозра оголошена по справі будівництва індустріального парку у <a href="https://zaxid.net/lviv_i_ryasneruske_domovilis_virishiti_pitannya_zemli_dlya_industrialnogo_parku_n1440991">Рясному</a>. Прес-служба САП повідомила, що меру Львова обиратимуть запобіжний захід і прокурори проситимуть встановити заставу в 50 млн грн.</p>
      <p>«Щойно прокурори Холодницького вручили мені повідомлення про підозру. Про що йдеться? У 2015 році місто Львів на відкритому інвестиційному конкурсі залучило інвестора – компанію CTP. Ми від цієї компанії за землю отримали 54 млн грн. Було поле, де корови паслися. На цьому полі компанія має збудувати індустріальний парк. Починаючи з 2015-2016 років і далі – блокування зі всіх сторін. На рівні влади держави, генеральної прокуратури... За той час компанія CTP збудувала парки в Румунії, в інших країнах. Це третій за об'ємом інвестор, який інвестує в промислове майно. Вони мають намір створити тут у Львові три тисячі нових робочих місць. З того часу, з 2016 року, прокурори їздять, досліджують. Земля стоїть. Отакі реалії нашого часу, будемо боротися і будемо перемагати», – <a href="https://www.facebook.com/andriy.sadovyi/videos/571265123648847/?__xts__%5B0%5D=68.ARDjBODYXxzuv6p5tnx7f5HoaofFFTjIqhBBZ-d8Bp4yyfzssordwfuAWEwa18AoH2XtZigYTzgGqgRwrYwbACJ8HLb6bhUoducdCzG5RXREWax88LIQbkX5tAqTkZwZgBlfBEY9LzmdDesqsH7MrSrr9kQV3DzOU20S5J_CJiWREyZ9ZtgPrjLt9vW7jIBovzVvM_Wf09onRrZ9x1F1MNC2zOIvQLPe0ueb_CPZvQ9ohqUJbZBIhK4FeQPKYmMxPmrHn2DFaFJi4F41M3_ADQ6HpDQhgjYfWV1uScBWwRZQOKT92ou7A62c94A0vGqrEpTpZ58TkU8XkwrJK6uvS8zho0KOpbLBF9s&amp;__tn__=-R">заявив</a> Андрій Садовий.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Через кілька годин після повідомлення Садового прес-служба Спеціалізованої антикорупційної прокуратури офіційно повідомила про вручення підозри кільком особам Львівської міськради.</p>
      <p>У повідомленні САП вказано, що ще у 2015 році до правоохоронців звернулись понад 60 громадян із заявами про незаконне відчуження належної їм землі.</p>
      <p><i>«Під час розслідування цих фактів встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості. Крім того, з’ясувалося, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області, як земля сільськогосподарського призначення»</i>, – йдеться у <a href="https://www.facebook.com/sap.gov.ua/photos/a.836519139784604/1989746884461818/?type=3&amp;__xts__%5B0%5D=68.ARBdWk0R4_hu6cuJO08PCGHfTIvk2o8zIq5kd86Ex4b7cLIl_s45eAF44yqerL8auZmqRUisDe_34UMFNs0sfyi8WA7bGRaQ68gwrmA0q1eooeYa-LSn25BlipcXSYOxJPlfe8DnEcQJdDHzB6DzhBh2EXf2llgm3f6FTM5WJ8KS7IQKCs8G_W7F_0L4Msq9NDN_kpYbmC83JSS5tGehT-605yfyMdZP4dWuYHfWQLoLUnd4Jaz_-SH8iEbtnb-Djyz4fsba_qFwYrUFXUiopCL5kKQbiSE5ccJiFPWARIPlL8vwS08iK1N7fG3gpxtf3KkzjSF6VNPbmqIDTxRrrcB0NQ&amp;__tn__=-R">повідомленні</a> САП.</p>
      <p>Там також уточнюють, що цим особам невдовзі обиратимуть запобіжний захід. У САП не вказують імен, однак Андрій Садовий в <a href="https://zaxid.net/tse_durist_povna_durist_n1493388">прямому ефірі ZAXID.NET LIVE</a> повідомив, що підозру по цій справі вручили і в.о. директора департаменту містобудування Львівської міськради Сергію Коровайнику, який у 2015 році займав посаду керівника управління земельних відносин.</p>
      <p>Коли саме обиратимуть запобіжний захід, наразі невідомо. Речниця САП Ольга Посталюк заявила <a href="https://www.ukrinform.ua/rubric-regions/2822830-sap-prositime-50-miljoniv-zastavi-dla-sadovogo.html?fbclid=IwAR1Y11d_rqz_TasUxT9Qt0Nrw_vVTeI0GVO9vGZQHBQq1rv_WHohhW7zgKQ">«Укрінформ»</a>, що антикорупційна прокуратура клопотатиме в суді про <a href="https://zaxid.net/sadoviy_prokomentuvav_mozhlivist_vnesennya_50_mln_grn_zastavi_n1493362">50 млн грн застави</a> для Андрія Садового.</p>
      <p>Зазначимо, йдеться про стару справу, в рамках якої правоохоронці кілька разів у 2016 році <a href="https://zaxid.net/gpu_provodit_obshuki_u_lvivskiy_meriyi_shhodo_nezakonnogo_prodazhu_zemli_za_140_mln_n1409651">проводили обшуки</a> у міськраді Львова, а самого Андрія Садового у липні 2017 року <a href="https://zaxid.net/sadoviy_rozpoviv_podrobitsi_yogo_dopitu_u_genprokuraturi_n1430291">викликали на допит у Генпрокуратуру</a>.</p>
      <p>У 2016 році, повідомляючи про цю справу, прокуратура заявила, що міськрада Львова надто дешево продала землю під цей індустріальний парк – за 52 млн грн, хоча, на думку прокурорів, ринкова ціна цієї ділянки становить 140 млн грн.</p>
      <p>Нагадаємо, один з найбільших індустріальних девелоперів Європи нідерландська компанія CTP у 2015 році перемогла в міжнародному конкурсі на управління майбутнім <a href="https://zaxid.net/gollandtsi_zgolosilisya_zbuduvati_u_lvovi_pershiy_v_ukrayini_industrialniy_park_n1354501">індустріальним парком</a> площею понад 23 га у промисловій зоні Рясне-2. Відповідно до грошової оцінки, голландці заплатили за землю 52 млн грн і зобов'язались інвестувати в інфраструктуру парку 50 млн євро, залучити потужних виробників та створити понад 3000 нових робочих місць. Втім, будівництво індустріального парку поки так і не почалося через відкрите кримінальне провадження і через <a href="https://zaxid.net/u_ryasnomu_znyali_blokpost_na_dilyantsi_pid_industrialniy_park_n1426315">протести</a> місцевих мешканців, які вважали що ця земля належить їм. У листопаді 2017 року Львівська міська рада <a href="https://zaxid.net/lvivska_miskrada_zatverdila_memorandum_shhodo_spirnoyi_zemli_z_ryasneruskim_n1441718">підписала</a> з місцевими мешканцями меморандум про порозуміння.</p>
      <p>У грудні 2018 року Андрій Садовий заявив про відновлення будівництва індустріального парку у Рясному, однак з того часу нічого нового про цей проект не повідомлялося.</p>
      <p>Додамо, що ані прес-служба Спеціалізованої антикорупційної прокуратури, ані її керівник Назарій Холодницький жодного разу не коментували цю справу. Холодницький й сам раніше потрапляв у кілька скандалів – отримував догану за втручання у резонансні корупційні справи, у робочий час прилітав до Львова, аби привітати вчительку, а також його <a href="https://zaxid.net/sbu_zakrila_spravu_proti_kerivnika_sap_nazara_holodnitskogo_n1474591">підозрювали</a> у розголошенні інформації досудового розслідування підозрюваним та тиску на прокурорів. Через що тодішня амбасадорка США в Україні Марі Йованович закликала українську владу звільнити Холодницького з посади, аби забезпечити цілісність антикорупційних установ.</p>
    </article>
  </body>
</html>