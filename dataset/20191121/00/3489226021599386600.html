<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/proklhtikos-o-tsaboysogloy-epithesh-sthn-ellada-gia-metanasteytikoprosfygiko"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Προκλητικός ο Τσαβούσογλου - Επίθεση στην Ελλάδα για μεταναστευτικό/προσφυγικό"/>
    <meta property="og:description" content="Σκληρή επίθεση στον Πρωθυπουργό, Κυριάκο Μητσοτάκη εξαπέλυσε, μέσω ανακοίνωσης, ο Τούρκος Υπουργός Εξωτερικών Μεβλούτ Τσαβούσογλου."/>
  </head>
  <body>
    <article>
      <h1>Προκλητικός ο Τσαβούσογλου - Επίθεση στην Ελλάδα για μεταναστευτικό/προσφυγικό</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Σκληρή επίθεση στον Πρωθυπουργό, Κυριάκο Μητσοτάκη εξαπέλυσε, μέσω ανακοίνωσης, ο Τούρκος Υπουργός Εξωτερικών Μεβλούτ Τσαβούσογλου.</h4>
      <p>Στην ανακοίνωση κατηγορείται ο Πρωθυπουργός ότι χειραγωγεί την κοινή γνώμη διαστρεβλώνοντας τα γεγονότα, ενώ οι δηλώσεις του κ. Μητσοτάκη χαρακτηρίζονται ως αβάσιμες και ατυχείς. </p>
      <p>Επίσης γίνεται λόγος για <b>απάνθρωπες συνθήκες</b> που επικρατούν στην <b>Ελλάδα </b>για τους πρόσφυγες και τους μετανάστες και τις πιέσεις που δέχονται στα σύνορα οι άνθρωποι αυτοί. </p>
      <p>Χθες ο <a href="https://www.documentonews.gr/article/mhtsotakhs-xreiazetai-nea-eniaia-politikh-asyloy">Έλληνας Πρωθυπουργός μιλώντας τους νέους Ευρωβουλευτές του Ευρωπαϊκού Λαϊκού Κόμματος</a> αναφέρθηκε στο θέμα λέγοντας ότι η Ελλάδα έχει φτάσει στα όριά της και ότι ο επιμερισμός και η αλληλεγγύη για την προσφυγική/μεταναστευτική κρίση δεν μπορεί να μένει κενό γράμμα. </p>
      <h3>Διαβάστε ολόκληρη την ανακοίνωση του Υπ. Εξωτερικών της Τουρκίας: </h3>
      <p>«Το τελευταίο παράδειγμα χειραγώγησης της κοινής γνώμης που επιχειρεί η Ελλάδα μέσω διαστρέβλωσης των γεγονότων, είναι οι αβάσιμες και ατυχείς δηλώσεις του πρωθυπουργού Κυριάκου Μητσοτάκη.</p>
      <p>Συγκριτικά με τη μεταναστευτική κρίση του 2015, όταν 850.000 παράτυποι μετανάστες έφτασαν στην Ευρώπη, το σημερινό ποσοστό διέλευσης έχει μειωθεί στο 94% χάρη στα μέτρα που έχουν ληφθεί από την Τουρκία.</p>
      <p>Δεν είναι ανθρώπινο για αυτές τις χώρες που βρίσκονται σε μεταναστευτικά περάσματα όπως η Ελλάδα, να εφαρμόζουν "μηδενική μεταναστευτική πολιτική" και να αγνοούν τα δικαιώματα αυτών των ανθρώπων. Η Ελλάδα και οι χώρες που πλήττονται από το προσφυγικό πρέπει να επικεντρωθούν κυρίως στην αντιμετώπιση των αιτιών που προκαλούν τη μετανάστευση στις χώρες προέλευσης.</p>
      <p>Η Τουρκία φιλοξενεί περισσότερους από 4 εκατομμύρια εκτοπισμένους. Οι Έλληνες εταίροι μας, καθώς και η διεθνής κοινότητα, πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράτυποι μετανάστες συνεχίζουν να πιέζονται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.</p>
      <p>Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία θα αποφέρει πιο σημαντικά αποτελέσματα από αυτά της προπαγάνδας κατά της Τουρκίας.</p>
      <p>
        <b>Καλούμε την ελληνική κυβέρνηση να</b>
      </p>
      <p>– Επανορθώσει για τις απάνθρωπες συνθήκες που αντιμετωπίζουν οι μετανάστες, που καταγράφονται επίσης από διεθνείς οργανισμούς.</p>
      <p>– Φροντίσει για την πρόληψη θανάτων των μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια.</p>
      <p>– Να μην ξεχνά ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο.</p>
      <p>– Να τερματιστεί η πρακτική προώθησης των μεταναστών, βάσει του Διεθνούς Δικαίου.</p>
      <p>– Να μη χρησιμοποιεί όπλα εναντίον μεταναστών και να μην τα αντιμετωπίζουν απάνθρωπα</p>
      <p>– Να δείξουν σεβασμό στις πεποιθήσεις των μεταναστών, καθώς και στις κοινές αξίες της Ευρώπης και της ανθρωπότητας».</p>
      <p>
        <b>
          <a href="https://www.documentonews.gr/article/ayta-einai-ta-metra-ths-kybernhshs-gia-to-metanasteytiko-video">Διαβάστε ακόμη: Αυτά είναι τα μέτρα της κυβέρνησης για το μεταναστευτικό (Video)</a>
        </b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>