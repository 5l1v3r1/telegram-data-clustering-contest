<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zaxid.net/na_trasi_lviv__rava_ruska_u_podviyniy_dtp_zaginula_lyudina_dvoye_travmuvalis_n1493321"/>
    <meta property="og:site_name" content="ZAXID.NET"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="На трасі Львів — Рава-Руська під час оформлення ДТП трапилася ще одна аварія: загинув свідок"/>
    <meta property="og:description" content="Спочатку зіткнулися легковик і фіра, згодом в них в'їхав бус"/>
  </head>
  <body>
    <article>
      <h1>На трасі Львів — Рава-Руська під час оформлення ДТП трапилася ще одна аварія: загинув свідок</h1>
      <h2>Спочатку зіткнулися легковик і фіра, згодом в них в'їхав бус</h2>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://zaxid.net/blogger/blogger_u31426/" target="_blank">Орися Шиян</a></address>
      <p>Ввечері 20 листопада на міжнародній трасі Львів — Рава-Руська трапилася подвійна ДТП: зіткнулися легковик, бус та фіра. Одна людина загинула, двоє травмованих.</p>
      <p>Близько 17:46 між селами Лавриків та Добросин Жовківського району трапилася ДТП, у яку потрапили автомобіль Skoda Fabia, підвода та мікроавтобус Fiat Scudo. Як повідомляють у департаменті з питань цивільного захисту ЛОДА, у ДТП загинув 34-річний пішохід, мешканець с. Лавриків. Ще дві людини отримали травми, їх шпиталізували у Жовківську районну лікарню.</p>
      <slideshow>
        <figure>
          <img src="https://zaxid.net/resources/photos/news/1366x768_DIR/201911/1493321_2059496.jpg?201911210854"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493321_2059575.jpg?201911211650"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493321_2059576.jpg?201911211650"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493321_2059577.jpg?201911211650"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493321_2059578.jpg?201911211650"/>
        </figure>
        <figure>
          <img src="https://zaxid.net/resources/photos/news/1366x768_DIR/201911/1493321_2059579.jpg?201911211650"/>
        </figure>
        <figcaption>Фото прес-служби патрульної поліції Львівщини</figcaption>
      </slideshow>
      <p>У поліції ZAXID.NET повідомили, що ДТП трапилися не одночасно. Спочатку відбулося зіткнення легковика та фіри, а мікроавтобус в'їхав в них згодом.</p>
      <p>«Екіпаж оформляв ДТП без потерпілих між гужовим транспортом та автомобілем Skoda Fabia. Місце події було огороджене світловідбиваючими конусами, службовий автомобіль стояв із увімкненим проблисковим маячком синього кольору, склад екіпажу був в світловідбиваючих жилетах», — розповіла ZAXID.NET речниця патрульної поліції Львівської області Катерина Рибій.</p>
      <p>50-річний водій автомобіля Fiat Scudo, що проїжджав місце аварії у напрямку Жовкви, не дотримався безпечної швидкості та допустив зіткнення із учасниками ДТП. Машину від удару відкинуло на узбіччя, де він зіткнувся ще й з мікроавтобусом Mercedes Vito. Водій здійснив наїзд на пішохода 1985 року народження, місцевого мешканця, який перебував на місці ДТП, він загинув на місці події. У лікарню з травмами доставили 33-річного фірмана та 36-річного пасажира Skoda.</p>
      <p>Також уламками транспортних засобів учасників ДТП було пошкоджено передній бампер службового автомобіля патрульних поліцейських Mitsubishi Outlander.</p>
      <p>Обставини ДТП встановлюють слідчі. Відкрито кримінальне провадження за ч.2 ст.286 ККУ.</p>
    </article>
  </body>
</html>