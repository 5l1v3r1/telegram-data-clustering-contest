<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/tennis/2019/11/21-63597605/italia_eliminata_dalla_coppa_davis_sconfitta_anche_contro_gli_usa/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Italia eliminata dalla Coppa Davis: sconfitta anche contro gli USA"/>
    <meta property="og:description" content="Fognini e Bolelli si sono dovuti arrendere di fronte a Sock e Querrey per 2-1 (7-6, 6-7, 6-4), restando in campo fino alle 4.03. Uscita di scena amara per gli azzurri, che non potranno rientrare tra le migliori seconde per il ritiro dell'Australia contro il Belgio"/>
  </head>
  <body>
    <article>
      <h1>Italia eliminata dalla Coppa Davis: sconfitta anche contro gli USA</h1>
      <h2>Fognini e Bolelli si sono dovuti arrendere di fronte a Sock e Querrey per 2-1 (7-6, 6-7, 6-4), restando in campo fino alle 4.03. Uscita di scena amara per gli azzurri, che non potranno rientrare tra le migliori seconde per il ritiro dell'Australia contro il Belgio</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p><b>TORINO - </b>Finisce l'avventura dell'<b>Italia</b> del tennis al torneo di <a href="https://www.tuttosport.com/news/tennis/2019/11/19-63563361/coppa_davis_il_canada_batte_gli_stati_uniti_e_vola_ai_quarti_l_italia_spera_ancora/"><b>Coppa Davis</b></a> in corso a Madrid. Gli azzurri si sono dovuti arrendere agli <b>USA</b> nel doppio, dove <a href="https://www.tuttosport.com/news/tennis/2019/11/20-63594166/coppa_davis_fognini_supera_opelka_italia-usa_1-0/"><b>Fabio</b> <b>Fognini</b></a> e <b>Simone</b> <b>Bolelli</b> sono stati sconfitti dalla coppia <b>Sock-Querrey</b> per <b>2-1</b> (7-6, 6-7, 6-4). Il match, a causa del prolungamento del doppio tra Argentina e Germania, è iniziato con ben due ore di ritardo, con le coppie che hanno calcato il terreno di gioco solo all'1.30. Inevitabile dunque che la sfida si protraesse fino a orari folli: <b>4.03</b>. Si tratta del secondo match della storia terminato più tardi, dopo lo storico Baghdatis-Hewitt in Australia nel 2008 terminato alle 4.34. L'Italia, dunque, dopo il pari nei singolari con la vittoria di <b>Fognini</b> su <b>Opelka</b> e il ko di <b>Berrettini</b> contro <b>Fritz</b>, perde nel doppio ed è costretta ad abbandonare il torneo già nella fase a gironi. Gli azzurri, infatti, non potranno nemmeno essere ripescati come migliore seconda a causa del ritiro dell'Australia (già qualificata) contro il Belgio che ha regalato un doppio 6-0 a Goffin e compagni, determinante in ottica di punteggi e che permette al Belgio di continuare a sperare nella qualificazione al turno successivo. Grandi polemiche sulla nuova formula del torneo, con Djokovic che si è anche esposto in merito. Amara eliminazione dunque per l'Italia, anche se è stato un anno positivo, con l'ascesa di <a href="https://www.tuttosport.com/video/tennis/2019/11/09-63235902/jannik_sinner_vince_le_atp_next_gen_finals/"><b>Sinner</b></a> fino al titolo Next Gen, l'affermazione di <b>Berrettini</b> e gli otto italiani nella top 100 mondiale. </p>
      <figure>
        <video src="http://media.tuttosport.com/omnisport/2019/11/21/201119_Perform_FOGNINI_RV_1_1574291941013_1065.mp4"/>
        <figcaption>Fognini dopo la vittoria: "Corro a fare il tifo per Berrettini!"</figcaption>
      </figure>
      <related>
        <a href="https://www.tuttosport.com/news/tennis/2019/11/20-63594166/coppa_davis_fognini_supera_opelka_italia-usa_1-0/"/>
        <a href="https://www.tuttosport.com/news/tennis/2019/11/20-63578496/coppa_davis_italia-stati_uniti_dove_vederla_in_tv_e_orario/"/>
        <a href="https://www.tuttosport.com/archivio/tennis"/>
        <a href="https://www.tuttosport.com/news/tennis/2019/11/20-63594166/coppa_davis_fognini_supera_opelka_italia-usa_1-0/?related_news"/>
        <a href="https://www.tuttosport.com/news/tennis/2019/11/20-63578496/coppa_davis_italia-stati_uniti_dove_vederla_in_tv_e_orario/?related_news"/>
        <a href="https://www.tuttosport.com/news/tennis/2019/11/19-63563361/coppa_davis_il_canada_batte_gli_stati_uniti_e_vola_ai_quarti_l_italia_spera_ancora/?related_news"/>
        <a href="https://www.tuttosport.com/news/tennis/2019/11/18-63514766/coppa_davis_berrettini_sconfitto_da_shapovalov/?related_news"/>
      </related>
    </article>
  </body>
</html>