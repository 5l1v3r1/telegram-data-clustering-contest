<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-oriasi-lehetoseg-eszak-csepelnek-az-atletikai-vb/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:59+00:00"/>
    <meta property="og:title" content="Óriási lehetőség Észak-Csepelnek az atlétikai vb"/>
    <meta property="og:description" content="Borbély Lénárd, Csepel polgármestere sajtótájékoztatón jelentette be, hogy személy szerint ő maga és a csepeli sportegyesületek is kiállnak a 2023-as budapesti atlétikai világbajnokság megrendezése mellett. Borbély Lénárd emlékeztetett rá, hogy Magyarország elnyerte a 2023-ban esedékes atlétikai vil"/>
  </head>
  <body>
    <article>
      <h1>Óriási lehetőség Észak-Csepelnek az atlétikai vb</h1>
      <address><time datetime="2019-11-21T00:01:59+00:00">21 Nov 2019, 00:01</time> by <a rel="author">Fodor Erika</a></address>
      <p>Borbély Lénárd, Csepel polgármestere sajtótájékoztatón jelentette be, hogy személy szerint ő maga és a csepeli sportegyesületek is kiállnak a 2023-as budapesti atlétikai világbajnokság megrendezése mellett. Borbély Lénárd emlékeztetett rá, hogy Magyarország elnyerte a 2023-ban esedékes atlétikai világbajnokság rendezési jogát. Magyarország és Budapest több alkalommal bizonyította, hogy képes nagy sportversenyek lebonyolítására, ami növelte az ország és a főváros presztízsét.</p>
      <p>– Az észak-csepeli terület olyan városrész, amelyre ráfér a fejlesztés. Az atlétikai központ ferencvárosi kiépítése mellett 72 hektáron alakítanának ki közparkot, amelyből 60 hektár Csepelen valósulna meg. Több mint négyezer új fát ültetnének, legalább három új gyalogos- és kerékpároshidat létesítenének a Kis-Dunán. Elvégeznék a Kis-Duna mederkotrását, szabadtéri sportpályákat hoznának létre, nemzetközi evezőspályát és klubházat építenének. Végre jó alkalom kínálkozik arra, hogy Csepel északi területét rendezzék, fejlesszék.</p>
      <figure>
        <img src="https://www.lokal.hu/wp-content/uploads/2019/11/Csepeliek-atl%C3%A9tika-vb-1280x736.jpg"/>
        <figcaption>Mind kiállnak a vb és a csepeli fejlesztések mellett (Fotó: csepel,hu)</figcaption>
      </figure>
      <hr/>
      <p>Támogatják az atlétikai vb-t</p>
      <p>A sajtótájékoztatón részt vettek és támogatásukat fejezték ki a Csepeli Diák Atlétikai Club, a Csepeli Öttusa és Vízisport Egyesület, a Csepeli Kajak-Kenu Egyesület, a Csepeli Evezős Klub, a Kolonics Alapítvány, a Csepel Utánpótlás Sportegyesület, a Csepeli Szabadidősport Egyesület, a Csepeli Birkózó Club, a Pénzügyőr SE, a Fitt Jövő Alapítvány és az Island Rock Csepel Táncsport Egyesület képviselői.</p>
    </article>
  </body>
</html>