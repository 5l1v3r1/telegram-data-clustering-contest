<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/shmeiologikos-agwnas-twn-dhmokratikwn-kata-toy-tramp"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Σημειολογικός αγώνας των Δημοκρατικών κατά του Τραμπ"/>
    <meta property="og:description" content="Να παραπέμψουν σε δίκη τον Αμερικανό πρόεδρο Ντόναλντ Τραμπ προσπαθούν οι Δημοκρατικοί επιδιώκοντας να στοιχειοθετήσουν στις δημόσιες ακροάσεις που ξεκίνησαν την περασμένη Τετάρτη ότι το «τέλειο», όπως το χαρακτήρισε ο ίδιος, τηλεφώνημά του στις 25 Ιουλίου προς τον Ουκρανό νεοεκλεγέντα πρόεδρο Βολοντίμιρ Ζελένσκι είναι… τέλειο μόνο ως αποδεικτικό στοιχείο της ενοχής του."/>
  </head>
  <body>
    <article>
      <h1>Σημειολογικός αγώνας των Δημοκρατικών κατά του Τραμπ</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Άννα Σ. Παπαδημητρίου</a></address>
      <h4>Να παραπέμψουν σε δίκη τον Αμερικανό πρόεδρο Ντόναλντ Τραμπ προσπαθούν οι Δημοκρατικοί επιδιώκοντας να στοιχειοθετήσουν στις δημόσιες ακροάσεις που ξεκίνησαν την περασμένη Τετάρτη ότι το «τέλειο», όπως το χαρακτήρισε ο ίδιος, τηλεφώνημά του στις 25 Ιουλίου προς τον Ουκρανό νεοεκλεγέντα πρόεδρο Βολοντίμιρ Ζελένσκι είναι… τέλειο μόνο ως αποδεικτικό στοιχείο της ενοχής του.</h4>
      <p>Ότι δηλαδή επιδίωξε να δυσφημήσει τον επικρατέστερο μέχρι στιγμής αντίπαλό του στις προεδρικές εκλογές του 2020 Τζο Μπάιντεν, ζητώντας από τον Ουκρανό ομόλογό του να διατάξει έρευνα εναντίον του γιου του ο οποίος δραστηριοποιείται στη χώρα. </p>
      <p>Το ότι η πρόεδρος της Βουλής Νάνσι Πελόζι κατηγόρησε ανοιχτά τον Αμερικανό πρόεδρο για «δωροδοκία» –μέχρι στιγμής έλεγαν ότι η αμερικανική στρατιωτική βοήθεια αποτελούσε «αντάλλαγμα» για την ουκρανική έρευνα– αποτελεί είδηση. Κι αυτό επειδή η λέξη «δωροδοκία» εντοπίζεται στο τέταρτο άρθρο του αμερικανικού συντάγματος ως παράδειγμα παραπτώματος για το οποίο ένας πρόεδρος μπορεί να παραπεμφθεί σε δίκη. </p>
      <p>Οι Δημοκρατικοί γνωρίζουν ότι οι πιθανότητες παραπομπής του 73χρονου Τραμπ είναι ελάχιστες, δεδομένου ότι οι Ρεπουμπλικάνοι, οι οποίοι ελέγχουν τη Γερουσία, δύσκολα θα του γυρίσουν την πλάτη. Με το βλέμμα στις εκλογές αρχίζουν να επενδύουν σε έναν σημειολογικό αγώνα κατά του προέδρου στην προσπάθειά τους να αποκαλύψουν όλο και περισσότερες πτυχές της αντισυνταγματικής αμετροέπειάς του. </p>
      <p>Για να τις κερδίσουν, όμως, τα γεγονότα που έρχονται στο φως από τις δημόσιες ακροάσεις δεν αρκούν. Χρειάζεται να φέρουν αποδείξεις και να καταφέρουν να αλλάξουν τη δημόσια ατζέντα την οποία σήμερα αβίαστα ορίζει ο Τραμπ.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>