<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774264,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="נתניהו פתח בקמפיין 2020 - וזה הולך להיות מכוער מאי-פעם"/>
    <meta property="og:description" content="כתב האישום החמור נגד ראש הממשלה סתם את הגולל על האפשרות להקמת ממשלת אחדות; נתניהו ינסה להשיג ניצחון מוחץ בבחירות - ויציג את עצמו כקורבן של מערכת אכזרית שרודפת אותו"/>
  </head>
  <body>
    <article>
      <h1>נתניהו פתח בקמפיין 2020 - וזה הולך להיות מכוער מאי-פעם</h1>
      <h2>כתב האישום החמור נגד ראש הממשלה סתם את הגולל על האפשרות להקמת ממשלת אחדות; נתניהו ינסה להשיג ניצחון מוחץ בבחירות - ויציג את עצמו כקורבן של מערכת אכזרית שרודפת אותו</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">צבי זרחיה</a></address>
      <p><b>1.</b> ראש הממשלה, בנימין נתניהו, יצא הערב לקרב חייו נגד חוקרי המשטרה והפרקליטות, להצלת עתידו הפוליטי - ולמעשה החל את קמפיין הבחירות שלו, שיתבסס על הטענה שהמשטרה והפרקליטות רוצות להדיח אותו מתפקידו.</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf"><b>לחצו כאן</b></a></b>
      </p>
      <p>  </p>
      <p>
        <b>לצפייה בתמלילי החקירות בתיק 4000 </b>
        <a href="https://www.calcalist.co.il/local/home/0,7340,L-5671,00.html">
          <b>לחצו כאן</b>
        </a>
      </p>
      <p>בנאומו, נתניהו נראה לחוץ, בניגוד לזחיחות שהפגין ביום רביעי בישיבת גוש הימין. הופעתו כללה הקראת נאום כתוב, בלי שנציגי כלי התקשורת יכלו להציג לו שאלות. את הבימה הוא ניצל לצורך התקפות על הפרקליטות והמשטרה ותוך ניסיון לגייס תמיכה ציבורית ופוליטית של הבוחרים שיילכו לקלפי, ככל הנראה, במרץ 2020.</p>
      <p>ככל שישיג יותר קולות בקלפי יוכל נתניהו לטעון שהעם בחר בו בפעם השלישית בתוך שנה - למרות כתבי האישום. טיעון זה ישמש גם נגד אלה שיטענו כי לנוכח ההחלטה להגיש כתבי אישום נגדו, נתניהו לא ראוי לקבל מהנשיא מנדט להרכבת ממשלה, לאחר הבחירות. העניין הוא שהבוחרים אינם מכריעים בכתבי אישום.</p>
      <p>לאחר ששיבח את רשויות המשפט, יצא נתניהו במתקפה על חוקרי המשטרה והפרקליטות והאשים אותם ב"ניסיון של הפיכה שלטונית נגד ראש הממשלה בעלילות שווא ובתהליך חקירות מזוהם ומגמתי".</p>
      <p>הטיעון הזה יככב במערכת הבחירות הקרובה, ונועד להטיל דופי במקצועיותם של אנשי המשטרה והפרקליטות ולעשות דה-לגיטמציה לכתבי האישום. מסיבה זו דרש נתניהו להקים ועדת חקירה ש"תחקור את החוקרים".</p>
      <p><b>2.</b> ראש הממשלה פנה כאמור אל הבוחרים, וטען כי הגשת כתב האישום "נועדה להפיל ראש ממשלה מכהן מהימין".</p>
      <p> </p>
      <p>חברי גוש הימין יתבקשו אף הם לתמוך בטיעון הזה. תנועת ש"ס, למשל, מיהרה לפרסם תגובה שבה טענה כי "אנו תומכים ומחזקים את ידיו של ראש הממשלה בנימין נתניהו, איש בעל זכויות עצומות בביטחון ובבניין מדינת ישראל. אדוני ראש הממשלה, אנו מאמינים ובטוחים שחפותך תוכח והצדק יצא לאור. חזק ואמץ, אל תערוץ ואל תחת. זה יום קשה למדינת ישראל. אנו מתפללים שמדינת ישראל תצא מהמשבר הקשה חזקה ומאוחדת".</p>
      <figure>
        <img src="https://images1.calcalist.co.il/PicServer3/2019/11/21/949247/2L.jpg"/>
        <figcaption>נתניהו <br/>צילום: ynet</figcaption>
      </figure>
      <p><b>3.</b> מדבריו של נתניהו עולה שאין בכוונתו להתפטר: "לא אתן לשקר לנצח, אמשיך להוביל את המדינה לפי החוק, בדיוק כפי שכתוב, אמשיך להוביל את המדינה באחריות, במסירות, תוך דאגה לביטחון ולעתיד של כולנו. למען המדינה צריך לחקור את החוקרים".</p>
      <p>נתניהו למעשה פסל את מתווה הנבצרות שהציע נשיא המדינה ראובן ריבלין, וקבע שיישאר בתפקידו עד לפסק דין חלוט.</p>
      <p>הדבר עשוי לארוך זמן רב: נתניהו צריך להודיע בתוך 30 ימים אם בכוונתו לפנות לוועדת הכנסת ולבקש שתעניק לו חסינות. אלא שבשל הבחירות, הכנסת ה-22 כמו גם ה-21, לא כוננה ועדת כנסת. מסיבה זו, מתעכבת לפי שעה הגשת כתב אישום נגד שר הרווחה לשעבר חיים כץ.</p>
      <p>בחודש האחרון נשמעו לא מעט הערכות שלפיהן נתניהו מבקש לפזר את הכנסת וללכת לבחירות על מנת לדחות את ההליכים המשפטיים נגדו. עריכת בחירות לכנסת במרץ 2020 תגרום לכך שרק ביוני 2020, אם תוקם ממשלה, ניתן יהיה לכונן ועדת כנסת שתדון בבקשת החסינות. כלומר, נתניהו עשוי להישאר בתפקיד ראש הממשלה ב-8-7 החודשים הבאים, ובינתיים לא ניתן להגיש נגדו כתב אישום.</p>
      <p>השגת חסינות תלויה בהרכב הפרלמנטרי של הכנסת ה-23. נתניהו, שציפה לקבל חסינות מגוש הימין וגם מחברי הכנסת של ישראל ביתנו, יגלה שהדבר לא פשוט. ליברמן, שהאשים ביום רביעי את נתניהו ואת גנץ באחריות לאי הקמת ממשלת אחדות, לא מספק לו את הסחורה.</p>
      <p>"זהו יום קשה למדינת ישראל. אנחנו צריכים לתת לטחנות הצדק לבצע את עבודתן ולתת לראש הממשלה את ההזדמנות להוכיח את חפותו בבית המשפט", אמר בתגובה יו"ר ישראל ביתנו.</p>
      <p><b>4.</b> כתב האישום החמור סתם את הגולל על האפשרות להקים ממשלת אחדות עם כחול לבן.</p>
      <p>יו"ר כחול לבן, בני גנץ, אמר בתגובה לנאום נתניהו כי "יש לי אמון מלא בגורמי אכיפת החוק בראשות מנדלבליט. אני בטוח כי הם עושים את עבודתם נאמנה, ביושר ובמקצועיות. אין בישראל הפיכה שלטונית אלא התבצרות בשלטון. נתניהו בהופעתו הערב הוכיח שהוא חייב לסיים את תפקידו וללכת ולהתמקד בענייניו המשפטיים. גם הוא יודע כי האתגרים הגדולים והמורכבים הניצבים בפני מדינת ישראל גם בזירה הביטחונית וגם בזירה החברתית והכלכלית, מחייבים ראש ממשלה שישקיע בהם את כל זמנו, מרצו וכוחו".</p>
      <p>במצב שכזה, 21 הימים שבהם ח"כ יכול להשיג 61 קולות ולהקים ממשלה - יחלפו בלא שתוקם ממשלת אחדות או ממשלה צרה. המשמעות: ישראל הולכת לבחירות.</p>
      <p><b>5.</b> הגשת כתב אישום תקשה על נתניהו לבטל את הפריימריז על ראשות הליכוד. ח"כ גדעון סער (ליכוד) כבר הודיע לפני כמה שבועות שיתמודד מול נתניהו. בליכוד מעריכים שייתכן כי עוד חבר כנסת בכיר יגיש מועמדות. למרות טענות אנשי נתניהו שעל המפלגה להתרכז בבחירות ולא לחשוף מחלוקות פנימיות - ספק אם יהיה ניתן לבטל את הפריימריז. גם אם נתניהו יזכה שוב בראשות המפלגה, שיעור תמיכה של 20%-30% שישיג יריבו עשוי להוות עבור ראש הממשלה מכה לא פשוטה בכנף.</p>
    </article>
  </body>
</html>