<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/to-hotdoc-history-thn-kyriakh-afierwmeno-ston-ethniko-dixasmo-kai-to-anathema"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Το Hot.Doc History, την Κυριακή, αφιερωμένο στον Εθνικό Διχασμό και το Ανάθεμα"/>
    <meta property="og:description" content="Στο ρήγμα που επί δεκαετίες διαπερνούσε (και διαπερνά;) τον εθνικό κορμό είναι αφιερωμένο το τεύχος του Hot.Doc History, ένθετο στο Documento της Κυριακής 24 Νοεμβρίου."/>
  </head>
  <body>
    <article>
      <h1>Το Hot.Doc History, την Κυριακή, αφιερωμένο στον Εθνικό Διχασμό και το Ανάθεμα</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Στο ρήγμα που επί δεκαετίες διαπερνούσε (και διαπερνά;) τον εθνικό κορμό είναι αφιερωμένο το τεύχος του Hot.Doc History, ένθετο στο Documento της Κυριακής 24 Νοεμβρίου.</h4>
      <p>Ο <b>Εθνικός</b> <b>Διχασμός</b> που ξεκίνησε το 1915 από τη διαφωνία μεταξύ του πρωθυπουργού Βενιζέλου και του βασιλιά Κωνσταντίνου και αφορούσε τη στρατηγικής σημασίας επιλογή στρατοπέδου στον Α΄ Παγκόσμιο Πόλεμο. Ο Κωνσταντίνος –γαμπρός του Κάιζερ- οχυρώνεται πίσω από την ψευδεπίγραφη «ουδετερότητα». Ο Βενιζέλος δέχεται να παραχωρηθούν Δράμα και Καβάλα στη Βουλγαρία προκειμένου να δελεαστεί η Σόφια υπέρ της Αντάντ. Με ανταλλάγματα στη Μικρά Ασία. Ο βασιλικός πρωθυπουργός Ζαΐμης απορρίπτει πρόταση της Βρετανίας να παραχωρήσει την Κύπρο και ζητούσε τη χρήση αγκυροβολίου στο Αργοστόλι.</p>
      <p>Ο <b>Βενιζέλος</b>, κερδίζει τις εκλογές του ΄15 αλλά εξαναγκάζεται σε παραίτηση. Η παράδοση του Ρούπελ στη Βουλγαρία από τη βασιλική κυβέρνηση τον αναγκάζει να ιδρύσει την κυβέρνηση Εθνικής Αμύνης στη Θεσσαλονίκη και να βγει στον πόλεμο υπέρ των συμμάχων.</p>
      <p>Στις σελίδες του τεύχους αναβιώνουν ο ναυτικός αποκλεισμός που επιβάλουν οι Γάλλοι στον Πειραιά και ο βομβαρδισμός της Αθήνας τον Νοέμβριο του 1916. Το «πογκρόμ» κατά των βενιζελικών από τους Επιστράτους και το «Ανάθεμα» εις βάρος των Βενιζέλου από την Εκκλησία.</p>
      <p>Με τη νίκη της Αντάντ ο <b>Βενιζέλος</b> επιστρέφει θριαμβευτικά και με ρεβανσιστικές διαθέσεις. Αναβιώνει τη Βουλή «των Λαζάρων» και αποδέχεται το βρετανικό «δώρο» της απόβασης στη Μικρά Ασία που θα παραλάβουν και θα συνεχίσουν οι βασιλικοί μέχρι τον Σαγγάριο και την καταστροφή της Σμύρνης.</p>
      <p>Το άγος επιχειρήθηκε –ανεπιτυχώς- να ξεπλυθεί με τη δίκη και την εκτέλεση των «Εξι». Πράξη που βάθυνε τον διχασμό μέχρι την Κατοχή και την Αντίσταση. Ισως και πολύ αργότερα…</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>