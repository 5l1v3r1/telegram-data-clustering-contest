<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774240,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="התחרות מתחממת: פלייקארד מחלקת כרטיסי טיסה בתשלום מסי נמל בלבד"/>
    <meta property="og:description" content="אל על יצאה במבצע כרטיסי טיסה ל-14 יעדים שמהווה תחרות ישירה לכרטיס האשראי החדש - סקיי מקס. לקוחות חדשים יקבלו 100 נקודות מתנה וישלמו מסי נמל בלבד על יעדים באירופה, אבל יצטרכו להמתין יומיים עד שיוכלו להשתתף במבצע"/>
  </head>
  <body>
    <article>
      <h1>התחרות מתחממת: פלייקארד מחלקת כרטיסי טיסה בתשלום מסי נמל בלבד</h1>
      <h2>אל על יצאה במבצע כרטיסי טיסה ל-14 יעדים שמהווה תחרות ישירה לכרטיס האשראי החדש - סקיי מקס. לקוחות חדשים יקבלו 100 נקודות מתנה וישלמו מסי נמל בלבד על יעדים באירופה, אבל יצטרכו להמתין יומיים עד שיוכלו להשתתף במבצע</h2>
      <address><time datetime="2019-11-21T00:00:00+00:00">21 Nov 2019</time> by <a rel="author">מירב קריסטל</a></address>
      <p>חברות התעופה והאשראי ממשיכות להילחם על הצרכן הישראלי: כרטיס האשראי פלייקארד של אל על יצא היום (ה') במבצע על 14 יעדי טיסות, המיועד ללקוחות קיימים וחדשים. בין היתר, לקוחות חדשים יקבלו עבור ההשתתפות 100 נקודות. שמטרתו לגייס לקוחות ולבלום עזיבה למתחרה החדש - סקיי מקס.</p>
      <p>במסגרת המבצע, אל על תחלק כרטיסי טיסה הלוך ושוב ליעדים באירופה, בתשלום מסי נמל בלבד למצטרפים חדשים. נקודת תורפה: ההשתתפות היא תמורת מימוש 100 נקודות שיוזנו לחשבון שלהם, אך הם יקבלו את הנקודות רק יומיים אחרי ההצטרפות. כך שיתכן, שמלאי המבצע כבר יאזל מפני שגם לקוחות ותיקים זכאים להשתתף במבצע.</p>
      <figure>
        <img src="https://images1.calcalist.co.il/PicServer3/2017/08/23/751795/2.jpg"/>
        <figcaption>התחרות מתחממת <br/>צילום: סיוון פרג'</figcaption>
      </figure>
      <p>לקוחות ותיקים מקבלים ורסיה שונה למבצע: הם יכולים לקבל כרטיסי טיסה לאירופה תמורת 100 נקודות + תשלום מסי נמל. את מאגר הכרטיסים הזה הם יכולים כאמור לכלות די מהר, שכן יש כ-7,000 כרטיסים במלאי המבצע. לקוחות ותיקים יוכלו לקנות כרטיסים במסגרת המבצע גם ליעדים במזרח הרחוק וארה"ב, תמורת 200, 500 ו-1,000 נקודות + מסי נמל. המבצע יימשך 10 ימים ב-30-20 בנובמבר או עד גמר המלאי. גם אם לקוחות חדשים לא יספיקו להשתתף בו, במקרה שהמלאי לאירופה ייגמר תוך יומיים, כל לקוח חדש שיצטרף לפלייקארד בעשרת הימים הקרובים יקבל 100 נקודות לחשבונו לשימוש בהמשך ולא רק במבצע זה. כלומר גם אם לא מצאתם כרטיס – יש לכם 100 נקודות.</p>
      <h3>כמה תשלמו מסי נמל?</h3>
      <p>מ-39.36 דולר בקייב ועד 80.99 דולר ברומא. בארה"ב: 98.98 דולר, בבנקוק 61.34 דולר, בהונג קונג: 76.97 דולר.</p>
      <p>דוגמא: בטיסה לברלין תממשו 100 נקודות במקום 540 נקודות ללא המבצע. עקב כך תשלמו עליה 65.47 דולר בלבד – מסי נמל, בתנאי שלא תחליפו חלק מהנקודות בכסף. בכך פלייקארד משיבה מלחמה למקס, שהשיקה בשבוע שעבר כרטיס אשראי חדש סקיי מקס, באמצעותו היא נותנת במתנה 100 נקודות למצטרפים וחצי שנה ללא דמי משתמש (אחרי כן: 19.90 שקל לחודש). יש סיכון במבצעים כאלה: שופרסל טראוול שהציעה כרטיסים ב-11 אירו ביום הרווקים הסיני. לקוחות התנפלו והתלוננו על עוגמת נפש כשקיבלו הודעת ביטול אחרי שההזמנה שלהם אושרה.</p>
      <h3>עוד אותיות קטנות</h3>
      <p>"מצטרפים חדשים" הם לקוחות אשר לא החזיקו כרטיס אשראי פלייקארד של דיינרס במהלך 18 החודשים שקדמו ל-20 בנובמבר, או לקוחות פליי קארד של אמריקן אקספרס שלא קיבלו מעולם מתנת הצטרפות; והינם בעלי חשבון בנק ישראלי ומעל גיל 18. שימו לב לקוחות חדשים: הנקודות יתעדכנו בחשבונכם רק יומיים אחרי ההצטרפות. מדובר בנקודות בסיס, שנחשבות למעמד, למימוש ולזכאות לשדרוגים. ניתן לשמור אותן גם אם לא השתתפתם במבצע. אל תשכחו שהצטרפות לפלייקארד משמעה תשלום חודשי של דמי כרטיס: 40-19.90 שקל. לגבי לקוחות קיימים: כדי לצבור 100 נקודות, מחזיקי כרטיס פלייקארד צריכים להיות כאלה שהשתמשו בכרטיס בהחל מ-2,083 שקל בחודש למשך שנה, לפי יחס המרת נקודות של 1 ל-250 שקל. חברי פליי קארד פרמיום שצברו 100 נקודות הם כאלה שהוציאו 1,583 שקל בחודש (לפי יחס של 1 ל-190 שקל). את סכומי ההוצאות האלה יש להכפיל ב-2, 5 או ב-10 כדי לטוס עם נקודות בלבד ליעדים שאינם באירופה. קחו בחשבון שאלה טיסות חורף ואם אתם לקוחות ותיקים: אתם "מבזבזים" נקודות על חופשה במועד שעשוי להיות לא נוח.</p>
      <p>ליעדי אירופה, המזרח הרחוק ודרום אפריקה - מדובר בכרטיס טיסה מסוג לייט.</p>
      <p>מדובר בכרטיס מסוג CASH&amp;POINTS (השלמת נקודות) במחלקות רישום U (ביעדים בודפשט ובוקרשט גם במחלקות רישום O ו-G), למעט בנגקוק ומוסקבה במחלקת רישום O. אם אין לכם את מלוא הנקודות, ניתן להשלימן בכסף. לצורך רכישת כרטיס הטיסה דרך האתר, יש להזדהות כחבר מועדון הנוסע המתמיד ולעבור למצב נקודות. הנפקת כרטיס במסגרת המבצע נעשית באמצעות אתר אל על, מוקד המכירה הישירה של אל על (בתוספת דמי טיפול של 20 דולר לכרטיס) או אצל סוכני הנסיעות. הכרטיסים תקפים לטיסות אל על הישירות בלבד היוצאות מישראל. המחיר הקובע הינו המחיר שנקבע בעת הכרטוס. ניתן לשלב יעדים בהתאם לחוקי השילובים שקיים במחירים לקהל הרחב, מלבד ביעדים: מוסקבה, בוקרשט, לרנקה, סופיה ואתונה.</p>
    </article>
  </body>
</html>