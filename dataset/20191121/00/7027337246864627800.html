<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699461/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D9%85%D8%B1%D9%88%D8%B2-%D8%A8%D8%BA%D8%AF%D8%A7%D8%AF-4-%DA%A9%D8%B4%D8%AA%D9%87-%D9%88-48-%D8%B2%D8%AE%D9%85%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="اعتراضات امروز بغداد: 4 کشته و 48 زخمی"/>
    <meta property="og:description" content="در جریان اعتراضات روز پنجشنبه در بغداد، نیروهای امنیتی عراق به روی معترضان آتش گشودند که در نتیجه ۴ نفر کشته و ۴۸ نفر زخمی شدند."/>
  </head>
  <body>
    <article>
      <h1>اعتراضات امروز بغداد: 4 کشته و 48 زخمی</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039295_499.jpg"/>
      </figure>
      <p>در جریان اعتراضات روز پنجشنبه در بغداد، نیروهای امنیتی عراق به روی معترضان آتش گشودند که در نتیجه ۴ نفر کشته و ۴۸ نفر زخمی شدند.</p>
      <p>به گزارش یورونیوز؛ درگیری میان معترضان و نیروهای امنیتی در نزدیکی دو پل اصلی بغداد صورت گرفته است.</p>
      <p>به گفته پلیس و منابع بیمارستانی یکی از معترضان در نزدیکی پل السنک و دومین فرد در نزدیکی پل الاحرار کشته شده‌اند. دو نفر دیگر از جمله زخمی‌هایی بوده‌اند که در بیمارستان جانشان را از دست داده‌اند که یکی از آنها در اثر اصابت گلوله و دیگری در اثر اصابت قوطی گاز اشک آور کشته شده است.</p>
      <p>منابع بیمارستانی همچنین گفته اند معترضانی که در اثر این درگیری‌ها زخمی شده‌اند مورد اصابت گلوله جنگی، قوطی‌های گاز اشک‌آور و گلول‌های پلاستیکی قرار گرفته‌اند.</p>
      <p>معترضان روز پنجشنبه همچنان بخش‌هایی از سه پل مهم مرکز بغداد را در کنترل خود دارند، پل‌هایی که به منطقه سبز بغداد، جایی که ساختمان‌های دولتی و سفارتخانه‌های خارجی واقع شده‌اند، منتهی می شوند.</p>
      <p>استفاده از اسلحه‌های مرگبار، گاز اشک‌آور و نارنجک‌های شوک دهنده علیه معترضان غیرمسلح باعث برانگیختن خشم مردم شده است.</p>
      <p>اعتراضات مردم عراق که از اوایل ماه اکتبر آغاز شد تاکنون بیش از ۳۰۰ کشته برجای گذاشته است و بعنوان بزرگترین تظاهرات از زمان سقوط صدام حسین، دیکتاتور عراق در سال ۲۰۰۳ به حساب می آید.</p>
      <p>مردم عراق به فساد، فقر، بیکاری و عدم کارایی دولت در ارائه خدمات بهداشتی و آموزشی و همچنان دخالت کشورهای خارجی در امور داخلی عراق معترض هستند.</p>
    </article>
  </body>
</html>