<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sydney-royklagt-av-voldsom-skogbrann/71843827"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T00:53:35+00:00"/>
    <meta property="og:title" content="Sydney røyklagt av voldsom skogbrann"/>
    <meta property="og:description" content="- Hold dere innendørs, lyder advarselen fra helsemyndighetene."/>
  </head>
  <body>
    <article>
      <h1>Sydney røyklagt av voldsom skogbrann</h1>
      <h2>- Hold dere innendørs, lyder advarselen fra helsemyndighetene.</h2>
      <address><time datetime="2019-11-21T00:53:35+00:00">21 Nov 2019, 00:53</time> by <a rel="author">Lars Martin Gimse</a></address>
      <p>Torsdag morgen våknet beboerne i Sydney opp til røyk fra flere store skogbranner, som har tåkelagt Australias største by, skriver <a href="https://www.bbc.com/news/world-australia-50497489?ns_mchannel=social&amp;ns_campaign=bbc_news_aus&amp;ns_linkname=news_central&amp;ns_source=twitter">BBC.</a></p>
      <p>Helsemyndighetene advarer om at luftkvaliteten nå overgår «farlige nivåer», og noen innbyggere tok torsdag morgen på seg ansiktsmasker.</p>
      <h3>Hold dere innendørs</h3>
      <p>Luftforurensingen skal være spesielt ille i sentrum og i de nordlige forstedene.</p>
      <p>
        <b>- Røyken er ventet å vedvare i flere dager, lyder advarselen fra en statlig skogvarslingstjeneste.</b>
      </p>
      <p>Luftforurensingen fra skogbrannene er så ille at helsemyndighetene oppfordrer folk, spesielt personer som har astma og andre helseproblemer, til å holde seg innendørs og redusere fysisk aktivitet.</p>
      <p>Også i byen Adelaide er det torsdag morgen dårlig luft, og de samme rådene gis der: Hold deg innendørs og begrens aktiviteten.</p>
      <p>Dette er andre gangen denne uka at folk blir bedt om å holde seg innendørs på grunn av giftig røyk.</p>
      <h3>Andre gangen på ei uke</h3>
      <p>Også tirsdag var luftkvaliteten svært dårlig i Sydney. Da var luftkvaliteten oppe på 300-400 på luftkvalitetsindeksen. Luftkvaliteten er regnet som god når den er under 66 på den sammen indeksen, ifølge <a href="https://www.smh.com.au/national/nsw/sydney-blanketed-in-dense-bushfire-smoke-amid-severe-fire-danger-20191119-p53bt2.html">The Sydney Morning Herald.</a></p>
      <p>For folk flest vil ikke røyken gi alvorlige symptomer, men føre til såre øyne, nese og hals, opplyste helsemyndighetene tidligere denne uka.</p>
      <p>Røyken kommer fra noen voldsomme skogbranner som herjer i flere regioner i delstaten New South Wales.</p>
      <p>
        <b>Torsdagens røyk kommer fra rundt 50 skogbranner nord i New South Wales.</b>
      </p>
      <p>Meteorologene sier at røyken vil fortsette å blåse inn over Sydney gjennom hele torsdagen. Ikke før fredag ettermiddag er røyken ventet å lette, skriver <a href="https://www.smh.com.au/national/nsw/sydney-cloaked-in-bushfire-smoke-for-second-time-in-three-days-20191121-p53cl8.html">The Sydney Morning Herald.</a></p>
      <p>Brannene har pågått i nesten to uker. Skogbranner er i seg selv ikke så uvanlig i Australias sommermåneder, men brannene som pågår er uvanlig store så tidlig i sesongen, som følge av høye temperaturer.</p>
      <h3>Katastrofealarm</h3>
      <p>De fleste av brannene pågår i et område nord for Sydney og langs kysten nordover i delstatene New South Wales og Queensland.</p>
      <p>Torsdag er faren aller størst i Victoria, helt sør i landet, og i South Australia. I Victoria har myndighetene slått katastrofealarm for første gang på et tiår.</p>
      <p>De oppfordret onsdag beboere helt nord i delstaten til å evakuere umiddelbart.</p>
      <p>
        <b>- Ikke vær der. Om det begynner å brenne så vil dere ikke overleve, sa den lokale brannsjefen Steve Warrington til avisa <a href="https://www.theage.com.au/national/victoria/move-out-tonight-first-code-red-since-2010-issued-for-parts-of-victoria-20191120-p53cfl.html">The Age.</a></b>
      </p>
      <p>Skogbrannene i New South Wales har ødelagt om lag 2,5 millioner dekar med jordbruksområdet og utmark de siste ukene.</p>
    </article>
  </body>
</html>