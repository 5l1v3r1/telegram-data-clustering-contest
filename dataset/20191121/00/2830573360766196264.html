<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/sassuolo/2019/11/21-63609596/sassuolo_senti_romagna_de_zerbi_e_perfetto_per_me_/"/>
    <meta property="og:site_name" content="Tuttosport"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Sassuolo, senti Romagna: &quot;De Zerbi è perfetto per me&quot;"/>
    <meta property="og:description" content="Il neroverde: &quot;Lazio? Immobile è in gran forma, Acerbi per noi difensori è un modello: sarà sfida stimolante&quot;"/>
  </head>
  <body>
    <article>
      <h1>Sassuolo, senti Romagna: "De Zerbi è perfetto per me"</h1>
      <h2>Il neroverde: "Lazio? Immobile è in gran forma, Acerbi per noi difensori è un modello: sarà sfida stimolante"</h2>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p><b>SASSUOLO</b> - Il difensore del <b>Sassuolo</b> Filippo <b>Romagna</b> ha parlato in conferenza stampa in vista della partita con la <b>Lazio</b> di domenica: <i>"Veniamo da due risultati utili consecutivi, un pari a <b>Lecce</b> e la vittoria nel derby con il <b>Bologna</b> che ha aiutato a lavorare con il sorriso ma non abbiamo perso la carica e la voglia di conquistare punti"</i>. La Lazio dopo un avvio balbettante ha trovato un'ottima forma: <i>"E' una squadra forte che ha tanta qualità in avanti, giocatori come <b>Immobile</b> che segnano tantissimo ma siamo pronti. Ciro è in un grande momento, sarà una sfida stimolante"</i>. Il classe '97 è al primo anno in Emilia dopo due stagioni al <b>Cagliari</b>: <i>"Mi sto trovando bene, come mi ero trovato a Cagliari. Ho trovato un gruppo sano che mi ha aiutato e anche grazie al lavoro ho avuto l'occasione per poter dimostrare il mio valore ma ho fatto solo 4 partite, la strada è ancora lunga"</i>. Con il Cagliari e allo scorso <b>Europeo U21</b> Romagna ha giocato poco: <i>"Avrei voluto sicuramente fare meglio. Nel primo anno a Cagliari ho fatto tante partite in cui forse nessuno si aspettava questo e nel secondo anno invece ho fatto di meno. All'Europeo non sono stato schierato ma sono scelte, ho avuto la fortuna di aver fatto parte del gruppo che ha provato a vincere l'Europeo"</i>.</p>
      <figure>
        <a href="https://www.tuttosport.com/foto/calcio/serie-a/2019/11/08-63194150/sassuolo_caputo_show_doppietta_nel_3-1_al_bologna/">
          <img src="https://cdn.tuttosport.com/images/2019/11/08/225544488-3ee77cc4-541e-4400-8f09-e353059655ce.jpg"/>
        </a>
        <figcaption>Sassuolo, Caputo show: doppietta nel 3-1 al Bologna<br/><a href="https://www.tuttosport.com/foto/calcio/serie-a/2019/11/08-63194150/sassuolo_caputo_show_doppietta_nel_3-1_al_bologna/">Guarda la gallery</a></figcaption>
      </figure>
      <p>Sul suo rapporto con <b>De Zerbi</b>:<i> "Il ds Giovanni <b>Rossi</b> ha inciso tanto nella trattativa per portarmi qui. Qui è diverso dal punto di vista del gioco e delle idee, più affine alle mie caratteristiche. Il mister chiede tanto lavoro ai difensori, personalità, voglia di costruire gioco e di dominare il gioco in ogni momento e a me piace veramente tanto e mi trovo molto bene"</i>. Romagna prosegue: <i>"Abbiamo tanta qualità in rosa, non solo in attacco. Dobbiamo cercare continuità, equilibrio nelle prestazioni: ci stiamo lavorando tanto. Non eravamo scarsi due settimane fa e non siamo fenomeni ora. Pressione per la Lazio dati i tanti gol subiti? No, tutte le partite sono difficili. La Lazio ha attaccanti forti e tanta qualità, è un banco di prova importante per noi e ci stiamo lavorando tanto anche con mister <b>Bianco</b> che fa parte dello staff da diverse settimane. Spesso subiamo gol perché proponiamo un calcio molto bello da giocare e penso da anche da vedere ma questo comporta dei rischi, stiamo lavorando su questo ma non cambieremo mai la nostra mentalità". </i><b>Acerbi</b>, per anni leader dei neroverdi, ora gioca proprio nella Lazio: <i>"E' un giocatore che sta facendo bene, qui ha lasciato il segno. Si può sempre imparare da campioni come lui, è un modello per noi difensori. Non bisogna sedersi perché anche se arrivi in Serie A poi può cambiare tutto. Devi dimostrare qualcosa giorno dopo giorno, devi avere ambizione, e non puoi pensare a 18 anni che avrai 20 anni di carriera in A, devi capire che devi fare qualcosa in più per meritarti il prossimo anno in A"</i>.</p>
      <figure>
        <video src="http://media.tuttosport.com/videos/2019/11/14/cms_20191114_berardi-corriereout-1411mp41573744856.mp4"/>
        <figcaption>Sassuolo, tegola Berardi: salta Lazio e Juve</figcaption>
      </figure>
      <related>
        <a href="https://www.tuttosport.com/news/calcio/serie-a/2019/11/21-63601951/serie_a_arbitri_atalanta-juve_a_rocchi_maresca_per_torino-inter/"/>
        <a href="https://www.tuttosport.com/news/calcio/serie-a/sassuolo/2019/11/20-63590220/sassuolo_lesione_capsulo-legamentosa_alla_caviglia_per_defrel/"/>
        <a href="https://www.tuttosport.com/news/calcio/serie-a/sassuolo/2019/11/19-63534410/sassuolo_berardi_si_candida_per_euro_2020_daro_il_massimo_poi_vedremo_/"/>
        <a href="https://www.tuttosport.com/archivio/calcio/serie-a/sassuolo"/>
        <a href="https://www.tuttosport.com/news/calcio/serie-a/sassuolo/2019/11/20-63590220/sassuolo_lesione_capsulo-legamentosa_alla_caviglia_per_defrel/?related_news"/>
        <a href="https://www.tuttosport.com/news/calcio/serie-a/sassuolo/2019/11/19-63534410/sassuolo_berardi_si_candida_per_euro_2020_daro_il_massimo_poi_vedremo_/?related_news"/>
        <a href="https://www.tuttosport.com/news/calcio/serie-a/sassuolo/2019/11/14-63376014/sassuolo_caputo_traore_avra_un_grande_futuro_zaniolo_non_sono_stupito_/?related_news"/>
        <a href="https://www.tuttosport.com/news/calcio/serie-a/sassuolo/2019/11/14-63371202/sassuolo_e_ansia_berardi_con_lazio_e_juve_non_ci_sara_/?related_news"/>
      </related>
    </article>
  </body>
</html>