<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200226"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="চট্টগ্রামে পূবালী ব্যাংকের এটিএম বুথ থেকে টাকা চুরি"/>
    <meta property="og:description" content="অভিনব কৌশলে চট্টগ্রাম মহানগরীর পূবালী ব্যাংকের দুটি এটিএম বুথ থেকে ৬ লাখ ৪৪ হাজার টাকা চুরি হয়েছে। এ ঘটনায় এটিএম বুথ শাখার ম্যানেজাররা নগরীর চকবাজার ও ডবলমুরিং থানায় পৃথক দুটি সাধারণ ডায়েরি করেছেন। গতকাল বুধবার সকালে দুই থানার অফিসার ইনচার্জ (ওসি) সাংবাদিকদের এ তথ্য জানান। ডবলমুরিং থানার ওসি সুদীপ কুমার দাশ জানান, মঙ্গলবার রাতে নগরীর আগ্রাবাদ শাখার ম্যানেজার সাহেদ আলী সাধারণ ডায়েরি করেন। এতে শাখার এটিএম বুথ থেকে ৩ লাখ ১০ হাজার টাকা চুরি হওয়ার কথা উল্লেখ করেন তিনি। সাহেদ আলী ডায়েরিতে লিখেন- নগরীর আগ্রাবাদ শেখ মুজিব রোডের পূবালী ব্যাংক শাখার এটিএম বুথ থেকে গত রোববার রাত সাড়ে ৮টা থেকে সাড়ে ৯টার মধ্যে তিন লাখ ১০ হাজার টাকা তোলা হয়েছে। তবে এসব টাকা কোনো গ্রাহকের হিসাব থেকে উত্তোলন হয়নি। কার্ড জালিয়াতির মাধ্যমে কেন্দ্রীয় সার্ভারকে অন্ধকারে রেখেই মেশিনে থাকা টাকা তুলে নেওয়া হয়েছে। একইভাবে মঙ্গলবার রাতে ৩ লাখ ৩৪ হাজার টাকা চুরি হওয়ার কথা উল্লেখ করে সাধারণ ডায়েরি করার কথা জানান, নগরীর চকবাজার থানার পরিদর্শক (তদন্ত) রিয়াজ উদ্দিন চৌধুরী। তিনি বলেন, ডায়েরিটি করেন পূবালী ব্যাংকের চকাবাজার থানার চট্টগ্রাম কলেজ শাখার ম্যানেজার…"/>
  </head>
  <body>
    <article>
      <h1>চট্টগ্রামে পূবালী ব্যাংকের এটিএম বুথ থেকে টাকা চুরি</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্টাফ রিপোর্টার, চট্টগ্রাম থেকে</a></address>
      <p>অভিনব কৌশলে চট্টগ্রাম মহানগরীর পূবালী ব্যাংকের দুটি এটিএম বুথ থেকে ৬ লাখ ৪৪ হাজার টাকা চুরি হয়েছে। এ ঘটনায় এটিএম বুথ শাখার ম্যানেজাররা নগরীর চকবাজার ও ডবলমুরিং থানায় পৃথক দুটি সাধারণ ডায়েরি করেছেন। গতকাল বুধবার সকালে দুই থানার অফিসার ইনচার্জ (ওসি) সাংবাদিকদের এ তথ্য জানান। ডবলমুরিং থানার ওসি সুদীপ কুমার দাশ জানান, মঙ্গলবার রাতে নগরীর আগ্রাবাদ শাখার ম্যানেজার সাহেদ আলী সাধারণ ডায়েরি করেন। এতে শাখার এটিএম বুথ থেকে ৩ লাখ ১০ হাজার টাকা চুরি হওয়ার কথা উল্লেখ করেন তিনি। সাহেদ আলী ডায়েরিতে লিখেন- নগরীর আগ্রাবাদ শেখ মুজিব রোডের পূবালী ব্যাংক শাখার এটিএম বুথ থেকে গত রোববার রাত সাড়ে ৮টা থেকে সাড়ে ৯টার মধ্যে তিন লাখ ১০ হাজার টাকা তোলা হয়েছে। তবে এসব টাকা কোনো গ্রাহকের হিসাব থেকে উত্তোলন হয়নি। কার্ড জালিয়াতির মাধ্যমে কেন্দ্রীয় সার্ভারকে অন্ধকারে রেখেই মেশিনে থাকা টাকা তুলে নেওয়া হয়েছে।</p>
      <p>একইভাবে মঙ্গলবার রাতে ৩ লাখ ৩৪ হাজার টাকা চুরি হওয়ার কথা উল্লেখ করে সাধারণ ডায়েরি করার কথা জানান, নগরীর চকবাজার থানার পরিদর্শক (তদন্ত) রিয়াজ উদ্দিন চৌধুরী। তিনি বলেন, ডায়েরিটি করেন পূবালী ব্যাংকের চকাবাজার থানার চট্টগ্রাম কলেজ শাখার ম্যানেজার মিনহাজ উদ্দিন সারোয়ার। ডায়েরিতে তিনি লিখেন, গত রোববার (১৭ নভেম্বর) সন্ধ্যা ৬টা থেকে রাত সাড়ে ৯টার মধ্যে চট্টগ্রাম কলেজ রোড শাখার এটিএম বুথ থেকে তিন লাখ ৩৪ হাজার টাকা তুলে নেওয়া হয়েছে। এই টাকাও কোনো গ্রাহকের হিসাব থেকে উত্তোলন করা হয়নি। কার্ড জালিয়াতির মাধ্যমে মেশিনে থাকা টাকা তুলে নেওয়া হয়েছে। দুই থানার কর্মকর্তারা বলেন, জিডির বিষয়টি গুরুত্বের সঙ্গে পুলিশ তদন্ত করছে। পূবালী ব্যাংকের অভ্যন্তরীণ তদন্তের সঙ্গেও বিষয়টি সমন্বয় করা হচ্ছে। বিষয়টি সপষ্ট হলে আইনগত ব্যবস্থা নেওয়া হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>