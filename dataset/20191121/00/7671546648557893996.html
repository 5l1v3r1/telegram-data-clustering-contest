<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914594"/>
    <meta property="og:site_name" content="Dnevnik"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="V proračunu zahtevamo več sredstev za starejše"/>
    <meta property="og:description" content="Slovenija je družba starejših. Njihov položaj je vedno slabši. Pokojnine ne omogočajo dostojnega življenja. Na prostor v domu čaka približno 11.000 starejših. Čakalne dobe za sprejem so predolge. Zakon o dolgotrajni oskrbi politiki sprejemajo že skoraj 20 let."/>
  </head>
  <body>
    <article>
      <h1>V proračunu zahtevamo več sredstev za starejše</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>Slovenija je družba starejših. Njihov položaj je vedno slabši. Pokojnine ne omogočajo dostojnega življenja. Na prostor v domu čaka približno 11.000 starejših. Čakalne dobe za sprejem so predolge. Zakon o dolgotrajni oskrbi politiki sprejemajo že skoraj 20 let.</b>
      </p>
      <p>Da Slovenija ne skrbi za starejše, je pokazala revizija računskega sodišča. Pišemo javna pisma s predlogi za izboljšanje položaja starejših, a nam predsednik vlade ne odgovarja.</p>
      <p>Odgovor politike pa se kaže v predlogu proračuna za leti 2020 in 2021. Mizerna vsota denarja, ki ne omogoča gradnje niti enega doma starejših. In obljuba o dodatnih 6,5 evra vsakemu upokojencu naslednje leto.</p>
      <p>Ker se sedanja vlada ne zaveda, da je tretjina volilcev starejših, ki pričakujejo drugačno politiko in drugačen proračun, predvsem pa dostojno življenje, zahtevamo, da se nemudoma oblikuje ministrstvo za starejše, ki bo znalo zagovarjati upravičene potrebe vseh starejših v Sloveniji.</p>
      <p>Predsedniku vlade predlagamo, da skliče izredno sejo vlade. Ponovno zahtevamo, da prevetrite proračun in s prerazporeditvijo zagotovite sredstva za nujne namestitve starejših.</p>
      <p>Če tudi to naše pismo ne bo slišano, pozivamo vse starejše, da vsak svojemu poslancu oziroma poslanki predlaga, naj ne glasuje za proračun, ki ignorira starejše.</p>
      <p>Biserka Marolt Meden,</p>
      <p>predsednica Srebrne niti</p>
    </article>
  </body>
</html>