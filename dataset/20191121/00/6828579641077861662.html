<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/fintech/wzrost-blika-po-trzech-kwartalach-2019-r-wiecej-transakcji-niz-w-pierwszych-4-latach"/>
    <meta property="og:site_name" content="Telepolis"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Wzrost BLIKA po trzech kwartałach 2019 r. Więcej transakcji niż w pierwszych 4 latach"/>
    <meta property="og:description" content="BLIK ujawnił dzisiaj wyniki finansowe za trzeci kwartał 2019 roku i podsumował dotychczasową działalność. W Q3 użytkownicy wykonali 56,6 mln transakcji. Od początku roku było ich razem 146 mln. BLIK zapowiada też ambitne plany wejścia na kolejne rynki zagraniczne."/>
  </head>
  <body>
    <article>
      <h1>Wzrost BLIKA po trzech kwartałach 2019 r. Więcej transakcji niż w pierwszych 4 latach</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Mieszko</a></address>
      <p>
        <b>BLIK ujawnił dzisiaj wyniki finansowe za trzeci kwartał 2019 roku i podsumował dotychczasową działalność. W Q3 użytkownicy wykonali 56,6 mln transakcji. Od początku roku było ich razem 146 mln. BLIK zapowiada też ambitne plany wejścia na kolejne rynki zagraniczne.</b>
      </p>
      <related>
        <h4>Zobacz:</h4>
        <a href="https://www.telepolis.pl/wiadomosci/fintech/blik-platnosci-zblizeniowe-mastercard"/>
        <a href="https://www.telepolis.pl/wiadomosci/fintech/polska-technologia-blik-a-w-zjednoczonych-emiratach-arabskich"/>
      </related>
      <p>W tym roku BLIK osiągnął <b>35 proc. udziału w płatnościach w internecie</b>. Dostępny jest już także w 2/3 terminali płatniczych oraz w 95 proc. bankomatów. Banki udostępniające BLIKA mają blisko 13 mln użytkowników aplikacji mobilnych, którzy przynajmniej raz w miesiącu się do nich logują.  </p>
      <p>BLIK zamyka trzeci kwartał 2019 roku ze wzrostami we wszystkich kanałach. <b>Blisko 40 mln. transakcji odnotowano w ecommerce</b> – rok to roku to wzrost o 126 proc. Płatności za zakupy w internecie stanowiły w tym okresie 70 proc. wszystkich transakcji BLIKIEM. </p>
      <blockquote>– BLIK jest najchętniej wybieraną metodą płatności w sieci. Zgodnie z danymi NBP, jest wykorzystywany częściej niż karty płatnicze – mówi Dariusz Mazurkiewicz, prezes Polskiego Standardu Płatności, operatora BLIKA. – Ta popularność przekłada się także na zainteresowanie udostępnianiem BLIKA przez zagranicznych operatorów płatności. <b>W tym kwartale pozyskaliśmy pierwszego globalnego partnera w ecommerce</b> – brytyjską firmę PPRO. Dzięki tej współpracy użytkownicy BLIKA będą mogli płacić nim w wielu globalnych platformach ecommerce – dodaje. </blockquote>
      <related>
        <h4>Zobacz:</h4>
        <a href="https://www.telepolis.pl/wiadomosci/fintech/blik-zyskuje-globalna-popularnosc-dzieki-partnerstwu-z-ppro"/>
        <a href="https://www.telepolis.pl/wiadomosci/fintech/blik-wyniki-1h2019-2q2019"/>
      </related>
      <p>W trzecim kwartale o 212 proc. rok do roku wzrosła liczba przelewów na numer telefonu BLIK. Było ich 4,3 mln. Łącznie w tym roku użytkownicy zrealizowali już<b> 10,5 mln natychmiastowych przelewów</b>, przy których nie trzeba znać numeru rachunku bankowego odbiorcy. Rozwiązanie udostępnia już 8 banków, a jeszcze w tym roku dołączy kolejny. </p>
      <blockquote>– W najbliższym czasie przekazywanie pieniędzy BLIKIEM stanie się jeszcze bardziej funkcjonalne i użyteczne. Pracujemy nad rozwiązaniami, które zmienią sposób, w jaki ludzie będą natychmiastowo oddawać sobie pieniądze – zaznacza Dariusz Mazurkiewicz. </blockquote>
      <p><b>Ponad 6 milionów razy</b> klienci zapłacili <b>BLIKIEM w terminalach</b>, w sklepach stacjonarnych – to wzrost o 338 proc. w stosunku do trzeciego kwartału 2019 roku. BLIK dostępny jest już w ponad 500 tys. terminali płatniczych. W  2020 roku BLIKIEM można będzie płacić zbliżeniowo i to nie tylko w Polsce, ale na całym świecie. </p>
      <figure>
        <img src="https://www.telepolis.pl/images/2019/11/BLIK_Q3_2019.JPG"/>
      </figure>
      <p>Ponad <b>6,8 miliona razy </b>w trzecim kwartale użytkownicy <b>wypłacali BLIKIEM pieniądze</b> z bankomatów. Rok do roku to wzrost o 66 proc. Klienci mogą obecnie skorzystać z BLIKA już w ponad 20 tys. bankomatów w całej Polsce – to 95 proc. wszystkich bankomatów w Polsce.</p>
      <p>W trzecim kwartale tego roku klienci <b>korzystali z BLIKA średnio 615 tys. razy dziennie</b>, a w rekordowym dniu aż 841 tys. razy. Średnia kwota transakcji BLIKIEM w trzecim kwartale to 136 zł.  Od początku 2019 roku użytkownicy zrealizowali <b>146 mln. transakcji BLIKIEM</b>. To o 11 milionów więcej niż łącznie w pierwszych 4 latach funkcjonowania systemu. </p>
      <related>
        <h4>Zobacz: </h4>
        <a href="https://www.telepolis.pl/wiadomosci/fintech/getin-noble-bank-wprowadza-blyskawiczne-przelewy-na-telefon-blik"/>
        <a href="https://www.telepolis.pl/wiadomosci/taryfy-promocje-uslugi/od-dzis-w-play24-wygodnie-oplacisz-fakture-za-pomoca-apple-pay-google-pay-lub-blik"/>
      </related>
      <p>Źródło tekstu: BLIK</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/fintech/getin-noble-bank-wprowadza-blyskawiczne-przelewy-na-telefon-blik"/>
        <a href="https://www.telepolis.pl/wiadomosci/fintech/swiateczne-zakupy-z-blikiem-kampania-reklamowa"/>
        <a href="https://www.telepolis.pl/wiadomosci/fintech/blik-zyskuje-globalna-popularnosc-dzieki-partnerstwu-z-ppro"/>
        <a href="https://www.telepolis.pl/wiadomosci/fintech/blik-platnosci-zblizeniowe-mastercard"/>
        <a href="https://www.telepolis.pl/wiadomosci/fintech/z-banku-do-banku-gwiazdy-promuja-przelewy-na-telefon-blik"/>
      </related>
    </article>
  </body>
</html>