<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699454/%D8%B1%D9%88%D8%B3%DB%8C%D9%87-%D8%A7%D8%AD%D8%AA%D9%85%D8%A7%D9%84-%D8%AF%D8%AE%D8%A7%D9%84%D8%AA-%D8%B9%D9%88%D8%A7%D9%85%D9%84-%D8%AE%D8%A7%D8%B1%D8%AC%DB%8C-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="روسیه: احتمال دخالت عوامل خارجی در ناآرامی‌های ایران وجود دارد"/>
    <meta property="og:description" content="سخنگوی وزارت امور خارجه روسیه اعلام کرد: اظهارات مایک پمپئو وزیر امور خارجه آمریکا مبنی بر «حمایت از مردم ایران» ریاکارانه است چرا که آنها (واشنگتن) هر کاری را برای افزایش درد و رنج مردم ایران انجام می‌دهند."/>
  </head>
  <body>
    <article>
      <h1>روسیه: احتمال دخالت عوامل خارجی در ناآرامی‌های ایران وجود دارد</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039290_335.jpg"/>
      </figure>
      <p>سخنگوی وزارت امور خارجه روسیه اعلام کرد: اظهارات مایک پمپئو وزیر امور خارجه آمریکا مبنی بر «حمایت از مردم ایران» ریاکارانه است چرا که آنها (واشنگتن) هر کاری را برای افزایش درد و رنج مردم ایران انجام می‌دهند.</p>
      <p>به گزارش ایرنا، ماریا زاخارووا در کنفرانس خبری هفتگی خود با خبرنگاران داخلی و خارجی با بیان این مطلب افزود: مقامات آمریکا از یک طرف مدعی می شوند که از آرزوهای مردم ایران حمایت می کند و از طرف دیگر شاهد هستیم که هر آنچه ازدستشان برمی‌آید علیه همین مردم به کار می‌بندند.</p>
      <p>وی ادامه داد: در ایران اوضاع به تدریج عادی می‌شود و از شهروندان آسیب دیده اطلاعی در دست نیست.</p>
      <p>
        <b>روسیه: احتمال دخالت عوامل خارجی در ناآرامی‌های ایران وجود دارد</b>
      </p>
      <p>پیشتر نیز ضمیر کابولوف رئیس اداره دوم آسیای وزارت امور خارجه روسیه این احتمال را بعید ندانسته بود که عوامل و نیروهای خارجی در حوادث روزهای اخیر ایران دخالت داشته باشند.</p>
      <p>وی در تشریح وضعیت ایران گفته بود: نیروهای خارجی فعالانه تلاش می‌کنند و به این ترتیب همه عوامل در بروز این وضعیت موثر بودند.</p>
      <p>چند روز پیش در برخی شهرهای ایران بر اثر سهمیه‌بندی بنزین و افزایش بها، اعتراضاتی برپا شد.</p>
      <p>کارشناسان روس نیز معتقدند که اعتراضات و ناآرامی‌ها در برخی شهرهای ایران با تحریک آمریکا تشدید شد و واشنگتن از روز اول در تلاش برای منحرف کردن مسیر اعتراض‌ها و دمیدن در شعله‌های ناآرامی‌ها بود.</p>
      <p>«بوریس دولگوف» کارشناس مرکز مطالعات عربی و اسلامی انستیتو شرق شناسی آکادمی علوم روسیه معتقد است که اعتراضات در برخی شهرهای ایران دلایل داخلی و خارجی دارد.</p>
      <p>وی در گفت وگو با شبکه دوم تلویزیون دولتی روسیه به مشکلات اقتصادی اشاره کرد که از سوی آمریکا بر ایران با بازگرداندن تحریم ها کلید خورد.</p>
      <p>دولگوف ادامه داد: اینکه گفته می‌شود نیروهای خارجی از این اعتراضات سعی دارند استفاده کنند بدون شک واقعیت دارد.</p>
      <p>وی در این رابطه به اظهارات مایک پمپئو وزیر خارجه آمریکا اشاره کرد که بلافاصله پس از آغاز ناآرامی‌ها و اعتراضات گفت که آمریکا با مردم ایران است.</p>
      <p>کارشناس مرکز مطالعات عربی و اسلامی انستیتو شرق شناسی آکادمی علوم روسیه افزود: اینکه اعتراضات از سوی نیروهای خارجی دامن زده می‌شود و به دستور این نیروها از جمله آمریکا و متحدانش و اسراییل انجام می‌گیرد یک واقعیت مسلم است.<br/><br/>«ایرینا فدورووا» کارشناس مرکز مطالعات خاورمیانه انستیتو شرق شناسی روسیه بر این باور است اعتراضات در ایران نخست بر اثر افزایش بهای بنزین برپا شد اما پیامدهای جدی به همراه نداشت چرا که این گونه رویدادها غالبا در ایران و کشورهای مختلف رخ می‌دهد و مردم به آن نمی‌پیوندند.</p>
      <p>«ولادیمیر ساژین» کارشناس مرکز تحقیقات خاورمیانه انستیتو شرق شناسی روسیه نیز گفته است: بعید بنظر می‌رسد که اعتراضات گسترده شود چرا که مردم و دولت ایران از عهده وضعیت کنونی بر می‌آیند.</p>
      <p>وی افزود: میزان اعتراض‌ها با توجه به جمعیت 85 میلیون نفری ایران ناچیز است.</p>
      <p>ساژین خاطرنشان کرد در ایران حمل و نقل خودرویی در اقتصاد این کشور جایگاه بسیار مهمی دارد و راه آهن بخاطر موقعیت جغرافیایی چندان توسعه نیافته است بنابراین معترضان نگرانند که افزایش بهای بنزین بلافاصله منجر به افزایش قیمت مواد غذایی شود.</p>
      <p>ساژین در ادامه به دخالت آمریکا در اعتراضات کنونی ایران اشاره کرد و گفت: مقام‌های آمریکایی تنها می‌توانند در حرف از جنبش‌های اعتراضی در ایران حمایت کنند آن هم زمانی که مردم دست به اعتراض بزنند.</p>
      <p>به گفته وی، در ایران سازمان یا گروهی که از سوی آمریکا حمایت مالی یا پشتیبانی شود وجود ندارد. تنها اقدامی که آمریکا ‌می‌تواند بکند در سطح حرف و تبلیغات از اقدامات آشوبگران یا مخالفان نظام است که در چند روز گذشته از سوی مقامات آمریکا دیده شد.</p>
    </article>
  </body>
</html>