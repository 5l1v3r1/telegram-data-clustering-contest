<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914595"/>
    <meta property="og:site_name" content="Dnevnik"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Za upokojence odstotki ne veljajo, 4."/>
    <meta property="og:description" content="V državnem zboru je v teku branje novele k pokojninskemu zakonu (ZPIZ-2), s katero se novoupokojenim moškim v letu 2020 dviguje odmerni odstotek za en odstotek na leto, in sicer do leta 2025 (seveda le upokojenim v tekočem letu). Treba je doseči, da se odmerni odstotek uskladi za vse upokojene po ZPIZ-2 od 1. januarja 2013 dalje (s 57,25 na 58,25 odstotka za 40 let pokojninske dobe oziroma sorazmerno z doseženo pokojninsko dobo). V nasprotnem primeru bomo povzročali samo nove krivice in pokojninski sistem bo samo še bolj nepregleden."/>
  </head>
  <body>
    <article>
      <h1>Za upokojence odstotki ne veljajo, 4.</h1>
      <address>
        <time datetime="2019-11-21T00:00:00+00:00">21 Nov 2019</time>
      </address>
      <p>
        <b>V državnem zboru je v teku branje novele k pokojninskemu zakonu (ZPIZ-2), s katero se novoupokojenim moškim v letu 2020 dviguje odmerni odstotek za en odstotek na leto, in sicer do leta 2025 (seveda le upokojenim v tekočem letu). Treba je doseči, da se odmerni odstotek uskladi za vse upokojene po ZPIZ-2 od 1. januarja 2013 dalje (s 57,25 na 58,25 odstotka za 40 let pokojninske dobe oziroma sorazmerno z doseženo pokojninsko dobo). V nasprotnem primeru bomo povzročali samo nove krivice in pokojninski sistem bo samo še bolj nepregleden.</b>
      </p>
      <p>Prav ZPIZ-2 (sprejet čez noč zaradi krize in groženj z bruseljsko trojko) je v času krize radikalno posegel v novoodmerjene pokojnine, saj so nižje od tistih, odmerjenih po ZPIZ-1 v letu 2012, čeprav naj bi ravno ZPIZ-2 ustavil padanje pokojnin. Zdaj pa kot da vlada odmerja nove, bodoče pokojnine sama sebi in ne tistim, ki so bili dejansko prikrajšani. To krivico je treba popraviti. Vlada pa na vsa pisma, javne objave v medijih nojevsko molči in povzroča bedo slovenskih pokojnin.</p>
      <p>Še nekaj: pokojnine zaostajajo za kar nekaj odstotkov glede na predvidene in zapisane uskladitve v sistemskih zakonih. Pa je v vladi vse tiho, medtem pa upokojenci menda rušimo proračun. Če se pokojnine v prihodnje ne bodo redno usklajevale (nova kriza), je vsakršno dvigovanje odmernega odstotka pesek v oči.</p>
      <p>Kot velja za naše javne uslužbence. Lepo je povedala medicinska sestra iz UKC Ljubljana, da naj jim vrnejo plačno lestvico iz leta 2011 (zmanjšana je bila za dobrih osem odstotkov), ne pa da dvigujejo plače za dva razreda (prav tako osem odstotkov, se pa lepše sliši).</p>
      <p>Sony Globokar, Izlake</p>
    </article>
  </body>
</html>