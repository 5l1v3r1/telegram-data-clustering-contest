<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/nea-dhlwsh-dritsa-meta-to-astoxo-biasmoi-mia-fora-to-examhno-video"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Νέα δήλωση Δρίτσα μετά το άστοχο «βιασμοί μια φορά το εξάμηνο» (Video)"/>
    <meta property="og:description" content="Με νέα διευκρινιστική δήλωση επανήλθε ο βουλευτής του ΣΥΡΙΖΑ, Θοδωρής Δρίτσας μετά την –τουλάχιστον- ατυχέστατη δήλωσή του το πρωί στον ΣΚΑΪ που έδωσε τροφή για διάφορα σχόλια, όταν μιλούσαν για τις δομές φιλοξενίας μεταναστών και συγκεκριμένα για την Μόρια (Λέσβος)."/>
  </head>
  <body>
    <article>
      <h1>Νέα δήλωση Δρίτσα μετά το άστοχο «βιασμοί μια φορά το εξάμηνο» (Video)</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Με νέα διευκρινιστική δήλωση επανήλθε ο βουλευτής του ΣΥΡΙΖΑ, Θοδωρής Δρίτσας μετά την –τουλάχιστον- ατυχέστατη δήλωσή του το πρωί στον ΣΚΑΪ που έδωσε τροφή για διάφορα σχόλια, όταν μιλούσαν για τις δομές φιλοξενίας μεταναστών και συγκεκριμένα για την Μόρια (Λέσβος).</h4>
      <p>Στο πάνελ και την ώρα που μιλούσαν για το κλείσιμο της Μόριας και τη δημιουργία κλειστών κέντρων κράτησης παράτυπων μεταναστών, οι τόνοι ανέβηκαν όταν τέθηκε το θέμα της παραβατικότητας.</p>
      <p>«Να σας θυμίσω τι έλεγαν οι Γιατροί Χωρίς Σύνορα για τη Μόρια, ναρκωτικά, εμπόριο ανθρώπων ακόμα και βιασμοί μικρών παιδιών" είπε ο εκπρόσωπος του ΚΙΝ.ΑΛ. Σπύρος Καρανικόλας.</p>
      <p>«Δηλαδή μια φορά στο εξάμηνο» παρενέβη ο κ. Δρίτσας,</p>
      <p>«Είναι ήσσονος σημασίας ο βιασμός και το εμπόριο ανθρώπων έστω μία φορά το εξάμηνο;» διερωτήθηκε ο κ. Καρανικόλας με τον κ. Δρίτσα να κάνει λόγο για τρομολαγνία και παραπληροφόρηση.</p>
      <p>«Δεν είναι δεκτικό να υπάρχουν βιασμοί και εμπόριο ανθρώπων αλλά καταλαβαίνουμε που το πάτε, να κάνετε παρέα με τον κ. Βελόπουλο, σας ταιριάζει πάρα πολύ", συνέχισε ο βουλευτής του ΣΥΡΙΖΑ.</p>
      <p>Η απάντηση του Θοδωρή Δρίτσα μετά τις αντιδράσεις:</p>
      <p>«Προς όλους τους επαγγελματίες “καλοθελητές”, που για μία ακόμα φορά… ανακάλυψαν την Αμερική, θα τους συνιστούσα να ακούσουν όλο το απόσπασμα του σχολιασμού μου απέναντι στον εκπρόσωπο του ΚΙΝ.ΑΛ. και τότε, ίσως καταλάβουν, ότι αυτό που είπα, είναι ότι στη δική μας κυβερνητική θητεία, τέτοια αρνητικά φαινόμενα στα κέντρα φιλοξενίας των μεταναστών, φροντίζαμε να τα προλαμβάνουμε, να τα αντιμετωπίζουμε και να τα αποτρέπουμε και όχι να τα διογκώνουμε και να τα αξιοποιούμε προπαγανδιστικά, όπως έκανε ο εκπρόσωπος του ΚΙΝ.ΑΛ. κ. Καρανικόλας και όπως κάνει η Νέα Δημοκρατία και πολλά διαδικτυακά μέσα της στημένης κινδυνολογίας και μισαλλοδοξίας, για να ψηφοθηρούν καλλιεργώντας κλίμα φοβίας και μίσους απέναντι στους πρόσφυγες και τους μετανάστες. Συμπληρωματικά δε, έφερα το παράδειγμα της υποδειγματικής διαχείρισης στο λιμάνι του Πειραιά το 2015-2016, που κάθε άλλο παρά το μοναδικό παράδειγμα σωστής διαχείρισης ήταν, από την κυβέρνηση του ΣΥΡΙΖΑ.</p>
      <p>Κατά τα λοιπά, για μία ακόμα φορά, την απόλυτη περιφρόνησή μου, στους κάθε λογής επαγγελματίες τρομολάγνους και συκοφάντες».</p>
      <p>
        <b>Η τοποθέτηση Καρανικόλα και η ατυχής παρέμβαση Δρίτσα στο βίντεο που ακολουθεί στο 10:28</b>
      </p>
      <figure>
        <iframe src="https://www.youtube.com/embed/LSw3vg7Zv5c" width="480" height="270" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>