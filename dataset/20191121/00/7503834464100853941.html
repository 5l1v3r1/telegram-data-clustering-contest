<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/10-star-trek-afleveringen-die-tonen-waarom-iedereen-die-shit-moet-kijken/"/>
    <meta property="og:site_name" content="Power Unlimited"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="10 Star Trek-afleveringen die tonen waarom iedereen die shit moet kijken "/>
    <meta property="og:description" content="Terwijl de halve wereld al weer uitkijkt naar Star Wars Episode 183, zit Marvin met zijn hoofd bij hele andere dingen. Star Trek bijvoorbeeld, de franchise die ondanks een hoop poep ook bergen aan parels bevat. Om dat te bewijzen oppert hij 10 afleveringen waarbij iedereen aan z’n Trekkie komt."/>
  </head>
  <body>
    <article>
      <h1>10 Star Trek-afleveringen die tonen waarom iedereen die shit moet kijken </h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Marvin</a></address>
      <p>
        <b>Terwijl de halve wereld al weer uitkijkt naar Star Wars Episode 183, zit Marvin met zijn hoofd bij hele andere dingen. Star Trek bijvoorbeeld, de franchise die ondanks een hoop poep ook bergen aan parels bevat. Om dat te bewijzen oppert hij 10 afleveringen waarbij iedereen aan z’n Trekkie komt.</b>
      </p>
      <p>Met een hoopje aardige bioscoopfilms, Star: Trek Discovery en begin 2020 de terugkeer van niemand minder dan Patrick Stewart als Jean-Luc Picard is dit een goede tijd om Star Trek-fan te zijn. Toch is dit zeker niet het hoogtepunt van de franchise, die inmiddels al 53 jaar oud is. Met al die nieuwe shit zou je bijna vergeten dat er al ruim 30 seizoenen - honderden uren aan televisie – gemaakt zijn en dat zelfs de oudste afleveringen anno 2019 prima standhouden.</p>
      <p>Ja, een hoop aspecten (met name de beeldkwaliteit en CGI) laten soms nog wat te wensen over, maar de serie verdient het door iedereen gezien te worden. Twee jaar geleden zei ik al <a href="https://www.pu.nl/artikelen/feature/11-redenen-dat-er-meer-star-trek-games-moeten-komen/">dat er meer Star Trek-games moeten komen</a>, nu vertel ik je dat je ook de serie eens zou moeten kijken. Hieronder 10 afleveringen die bewijzen waarom dat moet.</p>
      <p>            </p>
      <h3>The Measure of a Man (The Next Generation - S02E09)</h3>
      <p>Laten we aftrappen met een van mijn favoriete afleveringen, waarbij een stel mannen – maar is dat wandelende koekblik wel een man? – in een zaaltje zit en met elkaar discussieert. Klinkt niet interessant, is het wel. Crux van de aflevering is namelijk Data, een androïde die maar al te graag mens zou willen zijn. Wanneer de Enterprise (je weet wel, het schip waar deze serie om draait) aan een basis vastzit voor routineonderhoud komt een StarFleet-commandant aan boord om Data’s lichaam en technologie te onderzoeken. Data weigert, en al snel bemoeit StarFleet zich er mee door te zeggen dat hij moet meewerken.</p>
      <p>Schipcaptain Picard gooit gelukkig roet in het eten en eist een verhoor, waarbij Data’s bewustzijn het onderwerp van discussie is. Want wat vormt ons bewustzijn? Wat maakt ons menselijk? En waarom zou een androïde niet dezelfde eigenschappen kunnen vertonen? Een bijzonder interessante kwestie, eentje die in de jaren ’90 amper aan de orde was maar met de snelheid waarop de mensheid technologie ontwikkelt steeds relevanter wordt.</p>
      <figure>
        <img src="https://cdn2.pu.nl/media/marvin/1_measure_of_a_man.jpg"/>
      </figure>
      <p>            </p>
      <h3>Arena (Star Trek: The Original Series S01E18)</h3>
      <p>Wie wel eens van The Original Series heeft gehoord of ooit op het internet is geweest, heeft ongetwijfeld deze aflevering wel eens langs zien komen. Dit is namelijk de aflevering waarin kapitein James Kirk met een groot reptiel-mens-ding worstelt. Wanneer een confrontatie met een Gord-schip (lizard people) de spuigaten uitloopt komt er een derde partij bij kijken (de Metrons) die de kapitein van de Enterprise én de kapitein van de Gords op een planeet dropt en hen het één op één laat uitvechten.</p>
      <p>In typische Star Trek-stijl is het echter niet het verdomd langzame gevecht tussen William Shatner en een man in een rubberen pak (desalniettemin een hilarisch hoogtepuntje) dat de climax van de aflevering vormt. Nee, Kirk besluit de Gord uiteindelijk in leven te houden en zegt tegen de Metrons dat hij wil dat het Gord-schip ook niet vernietigd wordt. Hun antwoord: ‘you are still half savage, but there is hope.’ De meest intelligente levensvormen in Star Trek hebben gemeen dat zaken als geweld en materialisme bij hen niet aan de orde zijn, kunnen we misschien nog het een en ander van leren.</p>
      <figure>
        <video src="https://cdn2.pu.nl/media/marvin/2_arena.gif" autoplay="" loop=""/>
      </figure>
      <p>                  </p>
      <h3>Darmok (The Next Generation S05E02)</h3>
      <p>We kunnen gewoon niet om The Next Generation heen. Centraal in Star Trek staat de zoektocht naar nieuwe levensvormen en samenlevingen, waarbij iets genaamd de Prime Directive de boventoon voert: StarFleet-schepen mogen de natuurlijke evolutie en ontwikkeling van beschavingen niet aantasten en moeten natuurlijk confrontatie uit de weg gaan zolang dat mogelijk is. Belangrijke thema’s als geloof, liefde, kapitalisme, familie, etc. etc. passeren hierbij de revue, maar ook dingen als taal blijken cruciaal.</p>
      <p>Communicatie is immers van enorm belangrijk als het aankomt op het ontmoeten van vreemde wezens, en dat wordt het duidelijkst in de aflevering Darmok. Als de Enterprise een ras genaamd Tamarians tegenkomt blijkt dat ze niet met elkaar kunnen communiceren. De mensen zijn te direct in hun taalgebruik, de Tamarians juist te abstract. Centraal staat ene Dathon, die net als de rest van zijn ras louter communiceert in metaforen. Uit frustratie teleporteert hij zichzelf en Picard naar een planeet toe om elkaar beter te leren snappen. Het probleem is dat de metaforen die zij gebruiken niet overeenkomen met die in het Engels en gebaseerd zijn op onder andere de verschrikkingen die hun ras heeft doorgemaakt. Zijn uitspraak ‘Darmok and Jalad at Tanagra’ is eentje die je op veel Trekkie-conventies zult horen. Het is de manier waarop Picard omgaat met de taalbarrière en hoe hij de makkelijkste oplossing, geweld, links laat liggen (tegen de wensen van de rest van de Enterprise-bemanning in) die deze aflevering zo memorabel maken.</p>
      <figure>
        <img src="https://cdn2.pu.nl/media/marvin/3_darmok.jpg"/>
      </figure>
      <p>            </p>
      <h3>In the Pale Moonlight (Deep Space Nine S06E19)</h3>
      <p>Deep Space Nine wordt gekenmerkt door z’n asgrauwe sfeer; centraal staat het feit dat oorlog fucked up is en heel wat teweeg kan brengen bij soldaten. Het schip en de kapitein in kwestie nemen daardoor hele andere beslissingen dan de ‘klassieke’ captains ala Kirk en Picard, wat goed te zien is in de aflevering In the Pale Moonlight. De Federation is in een oorlog met de Dominion verwikkeld en er lijkt geen uitweg te zijn. Dit brengt kapitein Sisko tot een samenwerking met een spion genaamd Garek, die helpt om de Romulans aan hun kant te brengen. Gareks plan bevat echter een beetje sluipmoord, en waar de gemiddelde Star Trek-captain het daar nooit mee eens zou zijn is Sisko dat wel. Waarden en normen zijn niet altijd zwart op wit, en de manier waarop Sisko zijn eigen gevoelens opzijzet voor ‘the greater good’ onderstreept dat.</p>
      <figure>
        <img src="https://cdn2.pu.nl/media/marvin/4_in_the_pale_moonlight.jpg"/>
      </figure>
      <p>               </p>
      <h3>Magic to Make the Sanest Man Go Mad (Discovery S01E07)</h3>
      <p>De kans is groot dat als je Star Trek nog nooit een kans hebt gegeven je er niet om staat te springen te starten bij het begin. Waarom zou je dat immers doen als er al een nieuwe serie (inclusief top notch CGI) beschikbaar is? Nou, er zijn genoeg redenen, maar desalniettemin zou Discovery nog niet eens het slechtste begin zijn. Chronologisch gezien begint de serie vóór The Original Series, en er zijn een hoop afleveringen die kwaliteiten van de Star Trek-franchise laten zien. Allereerst is het verhaal enorm boeiend en laat het het begin van de oorlog tussen de Klingon en de United Federation of Planets zien (nogal belangrijk voor alle andere series), maar om dat goed mee te krijgen moet je álle afleveringen kijken.</p>
      <p>Tussendoor vind je echter ook een paar hele leuke afleveringen die zo goed als op zichzelf staan. Magic to Make the Sanest Man Go Mad, bijvoorbeeld, waarin de serie een onderwerp tackelt dat we verderop in deze lijst ook tegen zullen komen: een timeloop. Gek genoeg is het ook de eerste aflevering waarin we de crew een beetje relaxt zien – de timeloop vindt namelijk plaats tijdens een feestje, alleen is het nogal spijtig dat er heel wat koppen zullen rollen tegen de tijd dat het feestje afloopt. Ene Harry Mudd, gespeeld door The Office-ster Rainn Wilson, wil de Discovery overnemen en gebruikt een timeloop om daar voor te zorgen (details laten we achterwege). De serie geeft een eigen spin aan het timeloop-gebeuren en daarmee is deze aflevering een meer dan prima indicatie van wat je te wachten staat in Discovery. </p>
      <figure>
        <img src="https://cdn2.pu.nl/media/marvin/5_sanest_man_go_mad.jpg"/>
      </figure>
      <p>                </p>
      <h3>City on the Edge of Forever (The Original Series S01E28)</h3>
      <p>Deze aflevering wordt door veel Trekkies bestempeld als beste Star Trek-aflevering ooit, en hoewel daar nog lang over gediscussieerd zal worden is het desalniettemin een verdomd goede aflevering. Star Trek is namelijk op z’n beste wanneer je niet doorhebt dat de schrijvers je opzettelijk de verkeerde ideeën bezorgen, en je laten meeleven met de personages om uiteindelijk voor een paar grote verrassingen te zorgen. De verrassingen in kwestie zijn hier nogal… tranentrekkend.</p>
      <p>Captain Kirk keert door omstandigheden terug naar het New York van de jaren ’30 (van de vorige eeuw) en leert daar de liefde van zijn leven kennen (gespeeld door Joan Collins). Er is echter een klein probleempje, de geschiedenis wordt veranderd door de aanwezigheid van Kirk en co. Om er voor te zorgen dat alles weer wordt zoals het was moet Kirk het onmogelijke doen en zijn liefje laten sterven. Hoewel Kirk niet bekend staat om zijn subtiliteit en de manier waarop hij met vrouwen omgaat anno 2019 niet helemaal meer door de beugel kan, is de liefde hier maar al te geloofwaardig en het einde van de aflevering des te hartverscheurender. </p>
      <figure>
        <img src="https://cdn2.pu.nl/media/marvin/on_the_edge_of_forever.jpg"/>
      </figure>
      <p>                       </p>
      <h3>Cause and Effect (The Next Generation - S05E18)</h3>
      <p>De aflevering Cause and Effect is zeker niet een van de populairste afleveringen, maar laat wat mij betreft wel de krachten van de Star Trek-franchise zien. Deze aflevering wordt namelijk niet gedragen door briljante acteurs als Patrick Stewart (desalniettemin fantastisch werk); voornamelijk het schrijf- en filmwerk verdient hier een pluim. De crew van de Enterprise bevindt zich in een timeloop, en hoewel dat an sich niet erg origineel is weten ze toch het beste er van te maken. Hoewel het uur televisie met twintig minuten aan opnames en een hoop knip- en plakwerk in elkaar gezet zou kunnen worden werd elke ‘nieuwe’ timeloop apart opgenomen. Daarbij laten de makers zien een verdomd goed oog voor detail te hebben en illustreert de aflevering de kracht van deze franchise: het zoveelste absurde mysterie dat opgelost moet worden, en hoe. </p>
      <figure>
        <img src="https://cdn2.pu.nl/media/marvin/7_cause_and_effect.jpg"/>
      </figure>
      <p>             </p>
      <h3>Sarek (The Next Generation - S03E23)</h3>
      <p>Zin om te janken? Zin in nostalgie? Dan zit je bij de aflevering Sarek wel goed. Ambassadeur Sarek, die je misschien wel kent als de vader van Spock, komt op de Enterprise om zijn levenslange missie (een specifieke handelsroute opzetten) eindelijk tot een eind te brengen. Dat hij net op dat moment geconfronteerd wordt met zijn eigen sterfelijkheid maakt deze aflevering nogal heftig; Sarek lijdt aan de Vulcan versie van Alzheimer en voelt zich steeds vaker woest en vooral wanhopig.</p>
      <p>Om iets aan zijn pijn te doen oppert Picard een zogenaamde mind-meld, waarbij ze hun geest inclusief alle herinneringen delen. Tientallen jaren aan opgekropte emoties komen naar buiten, met daarbij veel aandacht voor zijn zoon en diens menselijke moeder. Deze aflevering is extra goed voor mensen die de Original Series hebben gezien, maar is ook zonder voorkennis indrukwekkend. </p>
      <figure>
        <img src="https://cdn2.pu.nl/media/marvin/8_sarek.jpg"/>
      </figure>
      <p>             </p>
      <h3>The Best of Both Worlds Part 1 &amp; 2 (The Next Generation – S03E26 &amp; S04E01)</h3>
      <p>Oké, nog één The Next Generation-aflevering dan. Puur en alleen omdat de Borg, een alien ras dat gefuseerd is met technologie en niet meer zonder kan leven, een paar van de bruutste bad guys in sci-fi-geschiedenis vormen. O, en omdat de naweeën van deze aflevering zich kunnen laten gelden in de aankomende serie Picard én het gewoon briljante televisie is. De Enterprise wordt door een wezen dat gedeeltelijk buiten onze dimensie leeft, Q, de dieptes van de ruimte ingegooid waar ze voor het eerst in aanraking komen met de Borg. Een jaar later halen de Borg de Enterprise in en begint een episch gevecht vol plottwists en cinematografische hoogtepuntjes die het verdienen om in een bioscoop gezien te worden. Aan het einde van seizoen 3 (SPOILERS!) wordt niemand minder dan Picard gekidnapt en voorzien van Borg-technologie, een cliffhanger van jewelste. Seizoen 4 start met Picards ‘number one’, Riker, die het roer overneemt en een aanval start om Picard en de rest van de Borg de vergetelheid in te blazen. </p>
      <figure>
        <img src="https://cdn2.pu.nl/media/marvin/9_best_of_both_worlds.jpg"/>
      </figure>
      <p>                 </p>
      <h3>The Trouble With Tribbles (Original Series S02E15) &amp; Trials and Tribble-ations (Deep Space Nine S05E06)</h3>
      <p>Een filmuniversum als de MCU is echt niet uniek, kijk maar naar Star Trek. De series zitten bomvol verwijzingen naar elkaar en lenen vaak genoeg acteurs en personages van elkaar – soms spelen ‘nieuwe’ afleveringen zelfs af ín oude afleveringen! Laten we beginnen met The Trouble With Tribbles, op zichzelf al een fantastische Star Trek-aflevering waarin geweldige wezentjes genaamd Tribbles hun opwachting maken. Als de crew van de USS Enterprise één Tribble, een pluizig wezentje, aan boord krijgt komen ze al snel achter een minpunt van dit schattige ras: ze planten zich nog sneller voort dan konijnen. Al snel zitten veel ruimtes van het schip vol met de pluizenbollen, wat een hoop hilariteit oplevert. Het einde van de aflevering is weer eentje die je niet zult zien aankomen, en die we hier ook niet gaan verklappen. Wees gerust, de Tribbles worden niet de ruimte ingeschoten of zoiets dergelijks.</p>
      <p>Door naar Trials and Tribble-ations, een aflevering van Deep Space Nine waarin de crew terug in de tijd gaat naar de aflevering Trouble With Tribbles. De pluizige balletjes staan echter niet centraal, want het is aan de crew van Deep Space Nine om de moord op James Kirk door de Klingons te voorkomen. De acteurs werden digitaal in de oude aflevering gezet, waarbij ook beeldmateriaal uit andere Star Trek: The Original Series-afleveringen is gebruikt. Waarom de schrijvers deze aflevering maakten? Geen idee, naar verluidt wilden ze een antwoord geven op de vraag waarom Kirk toch zo vaak Tribbles naar z’n hoofd krijgt geslingerd – net zo absurd als het briljant is.</p>
      <figure>
        <video src="https://cdn2.pu.nl/media/marvin/10_trouble_with_tribbles.gif" autoplay="" loop=""/>
      </figure>
    </article>
  </body>
</html>