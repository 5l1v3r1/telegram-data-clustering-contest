<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/479b79"/>
    <meta property="og:site_name" content="News7 Tamil"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="ஞாபக மறதியில் தங்க நகைகளை எடைக்கு போட்ட பெண்!"/>
    <meta property="og:description" content="ஞாபக மறதியில் தங்க நகைகளை எடைக்கு போட்ட பெண்!"/>
  </head>
  <body>
    <article>
      <h1>ஞாபக மறதியில் தங்க நகைகளை எடைக்கு போட்ட பெண்!</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">wasim</a></address>
      <p>
        <b>நாமக்கல் மாவட்டம் ராசிபுரம் அருகே ரூ. 5 லட்சம் மதிப்பிலான நகைகளை ஞாபக மறதியில் பெண் ஒருவர் எடைக்கு போட்ட சம்பவம் அரங்கேறியுள்ளது.</b>
      </p>
      <p>மசக்காளிப்பட்டி கிராமத்தைச் சேர்ந்த சாமிவேல் சென்னையில் உள்ள தனியார் நிறுவனத்தில் பணியாற்றி வருகிறார். அவரது மனைவி கலாதேவி வீட்டில் தனியாக வசித்து வருகிறார். தமிழகத்தில் ஆங்காங்கே அரங்கேறும் கொள்ளை சம்பவங்களால் அச்சமடைந்த கலாதேவி, பீரோவில் இருந்த 5 லட்சம் ரூபாய் மதிப்பிலான தங்க நகைகளை புத்திசாலித்தனமாக பழைய பேப்பருக்குள் மறைத்து வைத்திருந்தார்.</p>
      <p>இந்நிலையில், நேற்று வீட்டிற்கு வந்த இரும்பு வியாபாரியிடம், பழைய பேப்பருக்குள் நகைகளை இருப்பதை மறந்த கலாதேவி, அனைத்தையும் எடைக்கு போட்டுவிட்டார். சில மணி நேரத்திற்கு பின்னர்தான், பேப்பருக்குள் நகைகளை வைத்த ஞாபகம் கலாதேவிக்கு வந்துள்ளது. பதறிப்போன அவர், ராசிபுரம் காவல்நிலையத்தில் உடனடியாக புகார் அளித்தார்.</p>
      <p>விசாரணையை முடுக்கிவிட்ட போலீஸார், பழைய பேப்பர் வியாபாரி செல்வராஜை மடக்கிப்பிடித்து விசாரணை மேற்கொண்டனர். நகைகள் யாருடையது என்பது தெரியாததால், அப்படியே வைத்திருப்பதாக வாக்குமூலம் அளித்த செல்வராஜ், நகைகளை திருப்பி ஒப்படைத்தார்.</p>
      <p>இதனைத்தொடர்ந்து கலாதேவியுடன் நகைகள் பத்திரமாக ஒப்படைக்கப்பட்டது. இதனிடைய நகைகளை திருப்பி அளித்த செல்வராஜூக்கு, கலாதேவி பத்தாயிரம் ரூபாயை அன்பளிப்பாக அளித்தார். புகார் அளித்த 12 மணி நேரத்தில் நகைகளை மீட்டுக்கொடுத்த போலீஸாரை பொதுமக்கள் வெகுவாக பாராட்டினர். <br/> </p>
    </article>
  </body>
</html>