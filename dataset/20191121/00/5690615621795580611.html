<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836932-zelenskiy-pribuv-do-ochakova-oglyanuti-povernuti-rosiyeyu-korabli"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T00:04:00+00:00"/>
    <meta property="og:title" content="Зеленський прибув до Очакова оглянути повернуті Росією кораблі"/>
    <meta property="og:description" content="КИЇВ. 21 листопада. УНН. Президент Володимир Зеленський пізно ввечері 20 листопада прилетів до Очакова Миколаївської області, щоб оглянути броньовані …"/>
  </head>
  <body>
    <article>
      <h1>Зеленський прибув до Очакова оглянути повернуті Росією кораблі</h1>
      <address><time datetime="2019-11-21T00:04:00+00:00">21 Nov 2019, 00:04</time> by <a rel="author">Денис Масліков</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/21/d8ccba453f7ed785f61f978d4784404d17a9125f.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/21/85bf9b74d77ddb3959eb14d0ce4597ce29e3f6e8.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/21/e06449992250fa72167ecb96c479fb9759577cc0.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/21/3ceeaa4a4f26f314f779650d47d1fb9cfc368621.jpg"/>
        </figure>
      </slideshow>
      <p><b>КИЇВ. 21 листопада. УНН.</b> Президент Володимир Зеленський пізно ввечері 20 листопада прилетів до Очакова Миколаївської області, щоб оглянути броньовані артилерійські катери "Нікополь" і "Бердянськ" та буксир "Яни Капу", які повернула РФ. Про це повідомляє <b>УНН</b> з посиланням на Офіс Президента України.</p>
      <p>"Я дуже радий, що наші військові катери на місці",- сказав Зеленський.</p>
      <p>За словами Президента, українська сторона проводитиме розслідування щодо технічного стану повернутих катерів.</p>
      <p>Нагадаємо, українські катери "Нікополь", "Бердянськ" та "Яни Капу" <a href="https://www.unn.com.ua/uk/news/1836919-u-vms-rozpovili-pro-stan-korabliv-yaki-rf-povernula-ukrayini">повернулись з полону в анексованому Росією Криму</a>. На рубці "Бердянська" було видно, як "залатали" пробоїну від влучання російського снаряду.</p>
      <p>Першим, за інформацією ЗМІ, притягнули на буксирі катер "Нікополь" - його тягнув розвідувальний корабель, який передав "Нікополь" двом катерам. Ті, своє чергою, вже притягли судно до причалу.</p>
      <p>Також повідомлялось про захід буксира "Яни Капу" - його тягнув буксир "Лідовський".</p>
      <p>На березі всі кораблі зустрічали з українськими прапорами.</p>
      <p>18 листопада командувач ВМС ЗС України І<a href="https://www.unn.com.ua/uk/exclusive/1836402-u-vms-pidtverdili-pochatok-protseduri-peredachi-ukrayini-zakhoplenikh-rosiyeyu-suden-1">гор Воронченко повідомив УНН</a>, що процедура передачі Україні двох катерів та буксира, які були захоплені РФ у 2018 році біля Керченської протоки, завершується, невдовзі почнеться буксирування суден до Одеси.</p>
      <p>До цього у МЗС РФ 18 листопада заявили, що <a href="https://www.unn.com.ua/uk/news/1836886-odin-iz-buksiriv-yakiy-maye-dopraviti-zakhopleni-rf-sudna-pidkhodit-do-odesi">Москва передала українській стороні кораблі.</a></p>
      <p>Нагадаємо, 25 листопада 2018 року прикордонні кораблі ФСБ РФ обстріляли і захопили три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряків заарештували в Криму, потім їх перемістили в російські СІЗО в Москві.</p>
      <p>7 вересня до Києва повернулися 35 заручників, у тому числі 24 моряки. Вони повернулися на батьківщину в межах обміну між Україною і РФ.</p>
    </article>
  </body>
</html>