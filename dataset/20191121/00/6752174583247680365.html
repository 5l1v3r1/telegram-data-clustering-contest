<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-szeretetsuti-a-sikeres-nyelvvizsgakert/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:59+00:00"/>
    <meta property="og:title" content="Szeretetsüti a sikeres nyelvvizsgákért"/>
    <meta property="og:description" content="A Tiszta Szívvel Egyesület idén ismét megrendezi a tavalyi év egyik legnépszerűbb jótékonysági rendezvényét, a SzeretetSütit. A jótékonysági süteménymustra és adománygyűjtő vásár november 24-én, vasárnap délután várja mindazokat, akik egy-egy tálca házi készítésű süteménnyel neveznének be a sütivers"/>
  </head>
  <body>
    <article>
      <h1>Szeretetsüti a sikeres nyelvvizsgákért</h1>
      <address><time datetime="2019-11-21T00:01:59+00:00">21 Nov 2019, 00:01</time> by <a rel="author">Lokál Hódmezővásárhely</a></address>
      <p>
        <b>A Tiszta Szívvel Egyesület idén ismét megrendezi a tavalyi év egyik legnépszerűbb jótékonysági rendezvényét, a SzeretetSütit. A jótékonysági süteménymustra és adománygyűjtő vásár november 24-én, vasárnap délután várja mindazokat, akik egy-egy tálca házi készítésű süteménnyel neveznének be a sütiversenybe, de természetesen azokat is, akik csupán szeretnék megkóstolni Vásárhely legfinomabb házi készítésű finomságait.</b>
      </p>
      <p>Lázárné Megyeri Zita, a Tiszta Szívvel Egyesületért Alapítvány elnöke és Bán Csabáné, az alapítvány tagja sajtótájékoztatón ismertette az esemény részleteit. Bán Csabáné kifejtette, hogy a SzeretetSüti akció már a tavalyi évben is nagy sikert aratott. Akkor több mint 120 tálca süteményt hoztak a segíteni szándékozók. „Az idei évben ugyanolyan feltételekkel szeretnénk meghirdetni ezt az akciót. Szeretnénk, ha minél többen hozzájárulnának egy tálca saját készítésű sütivel a rendezvény sikerességéhez” – fogalmazott Bán Csabáné.</p>
      <p>Lázárné Megyeri Zita elmondta, hogy idén a jelenleg végzős diákokat szeretnék segíteni az SzeretetSüti akció bevételével. Igaz, az egyetemi felvételihez nem szükséges nyelvvizsga a 2020-as tanévtől, mégis úgy gondolták, hogy szeretnék segíteni a diákokat ennek megszerzésében. A tankerület segítségével felmérték, hogy jelenleg hány végzős diáknak van nyelvvizsgája, az eredmény meglepő, és egyben elszomorító. 320 végzős diákból 233-nak még nincs meg a nyelvvizsgája.</p>
      <p>„Diplomát továbbra sem vehet át az, akinek nincs legalább középfokú nyelvvizsgája. Tudjuk azt, hogy sajnos nagyon sokan várnak arra, hogy abszolválják az egyetemi tanulmányokhoz, azonban nyelvvizsga hiányában nem tudnak hozzájutni az ezt igazoló papírokhoz. Az alapítvány arra az elhatározásra jutott, hogy azokat a végzős diákokat segítjük, akik szeretnék letenni a nyelvvizsgát” – fogalmazott az alapítvány elnöke.</p>
      <hr/>
      <p>
        <b>Végzős diákokat segítenek</b>
      </p>
      <p>Azoknak a diákoknak, akik vállalják, hogy részt vesznek a programban, hétvégente egy anyanyelvi rektor segítene a felkészülésben, ingyenesen. Ennek az anyagi lehetőségét szeretnék megteremteni a SzeretetSüti akcióval.</p>
      <hr/>
      <figure>
        <img src="https://www.lokal.hu/wp-content/uploads/2019/11/HO_s%C3%BCtimustra_tiszta_szivvel_1-1280x960.jpg"/>
        <figcaption>A Tiszta Szívvel Egyesület tagjai ezúttal középiskolásokon segítenek.</figcaption>
      </figure>
      <figure>
        <img src="https://www.lokal.hu/wp-content/uploads/2018/11/HO_s%C3%BCtimustra-2-1280x853.jpg"/>
        <figcaption>Tavaly több mint 100 süteményt neveztek a Tiszta Szívvel kezdeményezésére. Fotó: Archív</figcaption>
      </figure>
    </article>
  </body>
</html>