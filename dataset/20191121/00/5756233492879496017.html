<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622596/%D8%B3%D8%AE%D9%86%DA%AF%D9%88%DB%8C-%D8%B3%D9%BE%D8%A7%D9%87-%D8%B3%D8%B1%D8%B4%D8%A7%D8%AE%D9%87%E2%80%8C%D9%87%D8%A7%DB%8C-%DA%A9%D9%84%DB%8C%D8%AF%DB%8C-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-%D8%A7%D9%84%D8%A8%D8%B1%D8%B2-%D8%B4%DB%8C%D8%B1%D8%A7%D8%B2-%D8%AA%D9%87%D8%B1%D8%A7%D9%86-%D9%88-%D8%AE%D9%88%D8%B2%D8%B3%D8%AA%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="سخنگوی سپاه: سرشاخه‌های کلیدی ناآرامی‌ها در البرز، شیراز، تهران و خوزستان دستگیر شدند"/>
    <meta property="og:description" content="سخنگوی سپاه پاسداران از دستگیری سرشاخه‌های کلیدی ایجاد ناآرامی‌ها در چهار استان البرز، شیراز، تهران و خوزستان خبر داد."/>
  </head>
  <body>
    <article>
      <h1>سخنگوی سپاه: سرشاخه‌های کلیدی ناآرامی‌ها در البرز، شیراز، تهران و خوزستان دستگیر شدند</h1>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>
        <i>سخنگوی سپاه پاسداران از دستگیری سرشاخه‌های کلیدی ایجاد ناآرامی‌ها در چهار استان البرز، شیراز، تهران و خوزستان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار رمضان شریف عصر امروز در مراسم یادواره 166 شهید این شهرستان اظهار داشت: امروز ما جمع شده‌ایم تا یاد کنیم از شهدایی که برای مبارزه با استکبار و ضدانقلاب‌ها به خون کشیده شدند تا ملت عزیز ایران اسلامی در امنیت باشند.</p>
      <p>مسئول روابط عمومی سپاه پاسداران انقلاب اسلامی با اشاره به سرنوشت کشورهای مصر، لیبی و عراق در منطقه افزود: آل سعود حیثیت و اعتبار مردم خود را نابود کرده‌اند اما شهیدان پاک‌باخته ایران عزیز با رشادت و ایستادگی و اطاعت محض از ولایت‌فقیه عزت را به ما هدیه دادند.</p>
      <figure>
        <img src="https://aftabnews.ir/files/fa/news/1398/8/30/361782_250.jpg"/>
      </figure>
      <p>سردار شریف با بیان اینکه این شهیدان سرمایه عظیم برای امنیت و پایداری جامعه بشری هستند تصریح کرد: پس از اخراج خاندان منحوس پهلوی توسط ملت غیور ایران اسلامی توطئه‌های گروهک‌های تروریستی علیه ایران اسلامی همچنان ادامه دارد.</p>
      <p>سخنگوی سپاه پاسداران انقلاب اسلامی با اشاره به رشادت‌های رزمندگان ایران اسلامی در 8 سال دفاع مقدس خاطرنشان کرد: رزمندگان ایران اسلامی باقدرت و رشادت‌های وصف‌ناپذیر با تأسی از ولایت‌فقیه در برابر دشمنان ایستادگی کردند و عزت و امنیت را برای ایران عزیز به ارمغان آوردند.</p>
      <p>سردار شریف با بیان اینکه نیروهای مسلح و امنیتی قادر به دفاع از آرمان‌های انقلاب و کشور هستند اظهار داشت: دشمنان جرأت نگاه چپ به ایران را ندارند و امروز آمریکایی‌ها دست به دامن کسانی شده‌اند که برای ملت ما هیچ ارزشی ندارند.</p>
      <p>وی با اشاره به ناآرامی‌های اخیر گفت: آمریکایی‌های و ایادی آن‌ها رسماً اعلام می‌کنند که ما پشت‌صحنه این اغتشاشات و غارتگری‌ها و ناامنی‌ها بوده‌ایم.</p>
      <p>سردار شریف با بیان اینکه هدایت‌های رهبر انقلاب و رشادت‌های رزمندگان در دفاع از وطن بار دیگر توطئه دشمنان را خنثی کرد افزود: امروز آمریکایی‌ها آویزان کسانی شدند که منفور ملت ایران هستند و هرگز خیانت‌های آنان از خاطره ملت ایران اسلامی پاک نخواهد شد.</p>
      <p>وی با بیان اینکه منافقین و سلطنت‌طلبان و سرویس‌های بیگانه دست از توطئه علیه ملت ایران اسلامی برنمی‌دارند گفت: در رأس این خیانت‌کاران آمریکا و رژیم صهیونیستی هستند و همه این دست‌وپا زدن‌ها برای امنیت خودشان است.</p>
      <p>سردار شریف با تأکید بر اینکه آمریکایی‌ها همواره علیه ملت و نظام ایران اسلامی توطئه می‌کنند اظهار داشت: آمریکایی‌ها قافیه را باخته‌اند و نمی‌دانند چه کنند در این راستا میلیون‌ها دلار برای داعش، القاعده، صدام و کومله‌ها و دموکرات‌ها هزینه کردند اما نتیجه آن اقتدار و صلابت ایران اسلامی شد.</p>
      <p>سخنگوی سپاه پاسداران انقلاب اسلامی بابیان اینکه ایران اسلامی 40 سال در برابر استکبار ایستادگی کرده است بیان کرد: دشمنان قطعاً بدانند در چهل سال دوم انقلاب اسلامی، خاندان منحوس آل سعود را نخواهند دید.</p>
      <p>وی، نسل جوان امروز ایران اسلامی را تیزهوش و بابصیرت و فهیم دانست و گفت: در حوادث اخیر با وجود اینکه طراحی سنگینی انجام داده بودند این جوانان با یک بیان مقام معظم رهبری به صحنه آمدند و این توطئه را بار دیگر در نطفه خفه کردند.</p>
      <p>مسئول روابط عمومی سپاه پاسداران انقلاب اسلامی با اشاره به منویات رهبری در خصوص افزایش بنزین، بر لزوم توجه ویژه مسئولان کشور در راستای عدم افزایش سایر کالاهای ضروری مردم تأکید کرد.</p>
      <p>سردار شریف، بابیان اینکه رهبر انقلاب همواره راهگشای ایران اسلامی است تصریح کرد: تا زمانی که از رهبر معظم انقلاب تبعیت کنیم هیچ قدرتی نمی‌تواند ایران اسلامی را به‌زانو درآورد.</p>
      <p>وی، با اشاره به اینکه سپاه پاسداران توانسته است بخشی از مطالبات رهبر انقلاب را تحقق ببخشد افزود: در حوزه امنیتی و دفاعی کشور، آمریکایی‌ها و سران استکبار قادر نیستند در حوزه نظامی و دفاعی کوچک‌ترین تعرضی به جغرافیای این سرزمین داشته باشند.</p>
      <p>سخنگوی سپاه پاسداران انقلاب اسلامی، با اشاره به تهدیدات 3 سال قبل آمریکایی‌ها با کلیدواژه عدم اجازه واردات بنزین به ایران خاطرنشان کرد: فرزندان ایران اسلامی در قرارگاه خاتم‌الانبیاء سپاه پاسداران انقلاب اسلامی با تلاشی جهاد گونه در 6 سال مداوم بزرگ‌ترین پالایشگاه بنزین کشور "ستاره خلیج‌فارس" را ساختند.</p>
      <p>سخنگوی سپاه پاسداران همچنین در جمع خبرنگاران از دستگیری سرشاخه‌های کلیدی ایجاد ناآرامی‌ها در چهار استان خبر داد گفت: این دستگیری‌ها کمک بزرگی به فروکش کردن اغتشاشات کرد و در استان‌های البرز، شیراز، تهران و خوزستان سرشاخه‌های ایجاد کننده ناآرامی و اغتشاشات که با سرویس‌های امنیتی بیگانه در ارتباط بودند، توسط دستگاه‌های امنیتی و اطلاعاتی جمهوری اسلامی ایران دستگیر شده‌اند. امروز 18 ماه از آغاز تحریم‌های جدید آمریکا علیه ملت ایران می‌گذرد اما باوجود همه مشکلات چیزی عاید آمریکا و ایادی آنان نشد.</p>
      <p>مسئول روابط عمومی سپاه پاسداران انقلاب اسلامی با تأکید بر اینکه ملت غیور ایران اسلامی با قاطعیت و اقتدار در برابر دشمنان نظام اسلامی خواهد ایستاد گفت: ملت غیور ایران اسلامی راه شهدای گلگون‌کفن انقلاب اسلامی ایران را ادامه خواهد داد و تا آخرین قطره خون با عهدی که با ولایت‌فقیه بسته‌اند وفادار خواهند ماند.</p>
    </article>
  </body>
</html>