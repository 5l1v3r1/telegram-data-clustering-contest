<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/koyba-kata-hpa-gia-ypothalpsh-antepanastatikhs-drashs-antifronoynta"/>
    <meta property="og:site_name" content="Documento"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Κούβα κατά ΗΠΑ για υπόθαλψη «αντεπαναστατικής» δράσης αντιφρονούντα"/>
    <meta property="og:description" content="Η Κούβα κατηγόρησε χθες Τετάρτη την πρεσβεία των ΗΠΑ στην Αβάνα ότι υποθάλπει την «αντεπαναστατική» δράση του αντιφρονούντα Χοσέ Ντανιέλ Φερέρ, ο οποίος συνελήφθη από τις αρχές της νήσου πριν από σχεδόν δύο μήνες."/>
  </head>
  <body>
    <article>
      <h1>Κούβα κατά ΗΠΑ για υπόθαλψη «αντεπαναστατικής» δράσης αντιφρονούντα</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Newsroom</a></address>
      <h4>Η Κούβα κατηγόρησε χθες Τετάρτη την πρεσβεία των ΗΠΑ στην Αβάνα ότι υποθάλπει την «αντεπαναστατική» δράση του αντιφρονούντα Χοσέ Ντανιέλ Φερέρ, ο οποίος συνελήφθη από τις αρχές της νήσου πριν από σχεδόν δύο μήνες.</h4>
      <p>Οι αρχές της Κούβας συνήθως δεν αναφέρονται δημόσια στη δράση αντιφρονούντων. Όμως η κυβέρνηση του Ντόναλντ Τραμπ, η οποία έκανε ακόμη πιο αυστηρό το αμερικανικό εμπάργκο στη χώρα υπό κομμουνιστική κυβέρνηση που έχει επιβληθεί εδώ και δεκαετίες, κλιμακώνει την πίεση που ασκεί στην Κούβα για να αναγκάσει, όπως λέει, το μονοκομματικό σύστημα να προχωρήσει σε εκδημοκρατισμό και κάνει το τελευταίο διάστημα εκστρατεία για την απελευθέρωση του Φερέρ.</p>
      <p>Την περασμένη εβδομάδα, η αμερικανική πρεσβεία στην Αβάνα μεταφόρτωσε στον ιστότοπο κοινωνικής δικτύωσης Twitter βίντεο στο οποίο η Μάρα Τέκας, κορυφαία διπλωμάτισσα της αποστολής, εμφανίζεται μαζί με τη Νέλβα Ισμαράις Ορτέγκα, τη σύντροφο του Φερέρ, του ηγέτη της Πατριωτικής Ένωσης της Κούβας (UNPACU), της πιο ενεργής οργάνωσης των αντιφρονούντων στην Κούβα.</p>
      <p>Η Τέκας και η Ορτέγκα απευθύνουν στο βίντεο κοινή έκκληση να αποφυλακιστεί ο Φερέρ.</p>
      <p>«Έχει χάσει το μισό του βάρος, μεγάλο μέρος της όρασής του και της φωνής του», αναφέρει η Ορτέγκα. «Έχει υποστεί ξυλοδαρμό κι έχει μείνει χωρίς φάρματα, δεν έχουν αφήσει γιατρό να τον δει», προσθέτει.</p>
      <p>Η εφημερίδα Granma, όργανο της Κεντρικής Επιτροπής του Κομμουνιστικού Κόμματος της Κούβας, αφιέρωσε χθες — πράγμα εξαιρετικά ασυνήθιστο — το κύριο άρθρο της στην υπόθεση. Εξήγησε ότι συνελήφθη την 1η Οκτωβρίου, μετά την καταγγελία ενός πολίτη ότι ο Φερέρ μαζί με άλλους τρεις ομοϊδεάτες του τον ξυλοκόπησαν τόσο πολύ που χρειάστηκε να εισαχθεί σε νοσοκομείο.</p>
      <p>«Οι ισχυρισμοί πως εξαφανίστηκε, πως υπέστη σωματική κακοποίηση ή βασανίστηκε, ότι του προσφέρεται ανεπαρκής ποσότητα τροφής είναι ψέματα που κατασκευάζει και διασπείρει η κυβέρνηση των ΗΠΑ και η πρεσβεία της στην Αβάνα», σύμφωνα με τη Γκράνμα. Η σύνταξη της εφημερίδας κατηγορεί την πρεσβεία πως αντί να καταβάλλει προσπάθειες να βελτιωθούν οι διμερείς σχέσεις, επιδιώκει την αποσταθεροποίηση, στρατολογεί μισθοφόρους και αναζητεί κι άλλους τομείς της οικονομίας της Κούβας για την επιβολή οδυνηρών κυρώσεων.</p>
      <p>Η αμερικανική πρεσβεία στην Αβάνα δεν απάντησε αμέσως όταν της ζητήθηκε σχόλιο.</p>
      <p>Οι εξελίξεις αντανακλούν το διευρυνόμενο χάσμα ανάμεσα στις ΗΠΑ και την Κούβα, πέντε χρόνια αφότου τα δύο κράτη αποκαθιστούσαν τις διπλωματικές σχέσεις τους και άνοιγαν ξανά τις πρεσβείας τους η μια στην πρωτεύουσα της άλλης, με αρκετούς να εκφράζουν τότε ελπίδες πως η σχέση τους θα εισερχόταν σε νέα εποχή.</p>
      <p>Αλλά ο Ρεπουμπλικάνος πρόεδρος Τραμπ αποφάσισε να τερματίσει την αναθέρμανση της σχέσεων που προώθησε ο Δημοκρατικός προκάτοχός του Μπαράκ Ομπάμα. Αρκετοί αναλυτές θεωρούν ότι η πολιτική του βασικά απευθύνεται στην κοινότητα των κουβανών αντικομμουνιστών εξορίστων στη Φλόριντα, Πολιτεία που θα αποτελέσει κλειδί στις προεδρικές εκλογές του 2020.</p>
      <p>Η Κούβα αντιδρά με μετρημένο τρόπο μέχρι τώρα στις κινήσεις του Τραμπ, ενώ μοιάζει να ελπίζει ότι μετά τις εκλογές του 2020 θα αναλάβει άλλη κυβέρνηση, διατεθειμένη να συνεχίσει τη διαδικασία εξομάλυνσης των σχέσεων.</p>
      <p>ΑΠΕ - ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>