<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699439/%D8%AF%D8%B1%D8%AC-%D9%86%D8%A7%D9%85-%D8%A7%DB%8C%D8%B1%D8%A7%D9%86-%D8%A8%D9%87-%D8%B2%D8%A8%D8%A7%D9%86-%D9%BE%D8%A7%D8%B1%D8%B3%DB%8C-%D8%AF%D8%B1-%DA%A9%D8%AA%DB%8C%D8%A8%D9%87-%D9%82%D8%B1%D9%86-%D9%86%D8%AE%D8%B3%D8%AA-%D9%87%D8%AC%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="درج نام «ایران» به زبان پارسی در کتیبه قرن نخست هجری"/>
    <meta property="og:description" content="رئیس اداره میراث‌فرهنگی شهرستان سمیرم از کشف نام «ایران» برروی یکی از کهن‎ترین کتیبه‎های اوایل دوران اسلامی (سده اول هجری قمری) در شهرستان سمیرم  و در قلب فلات مرکزی ایران خبر داد."/>
  </head>
  <body>
    <article>
      <h1>درج نام «ایران» به زبان پارسی در کتیبه قرن نخست هجری</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p>رئیس اداره میراث‌فرهنگی شهرستان سمیرم از کشف نام «ایران» برروی یکی از کهن‎ترین کتیبه‎های اوایل دوران اسلامی (سده اول هجری قمری) در شهرستان سمیرم  و در قلب فلات مرکزی ایران خبر داد.</p>
      <p>به‌گزارش خبرگزاری مهر به‌نقل از روابط‌عمومی اداره‌کل میراث‌فرهنگی، گردشگری و صنایع‌دستی اصفهان، سعید سلیمانیان  افزود: «سابقه زندگانی اجتماعی انسان در پهنه شهرستان سمیرم که در جنوبی‌ترین نقطه استان اصفهان واقع شده به بیش از ۷ هزار سال قبل (هزاره پنجم  پیش از میلاد) می‌رسد، روی همین اصل در شهرستان سمیرم آثار مختلفی از دوران پیش از اسلام و دوران اسلامی تاکنون شناسایی و کشف شده است.»</p>
      <figure>
        <img src="https://cdn.asriran.com/files/fa/news/1398/8/30/1039273_800.jpg"/>
      </figure>
      <p>او در ادامه با اشاره به تأسیس موزه شهرستان سمیرم (حمام تاریخی خانعلی) در اردیبهشت سال ۱۳۹۴ خورشیدی تصریح کرد: «پس از تأسیس این موزه خوشبختانه توانستیم آثار و اشیای ارزشمندی از مناطق مختلف شهرستان که در ادوار مختلف به فراموشی سپرده شده بودند را شناسایی کردیم و سپس در این موزه گردآوری کنیم که از آن جمله می‌توان به تعدادی کتیبه و سنگ قبر از دوران پیش از اسلام و دوران اسلامی اشاره کرد که از مناطق مختلف به‌ویژه دشت‌های پهناور سمیرم در سال‌های اخیر کشف شده است.»</p>
      <p>سلیمانیان افزود: «با توجه به وجود آثار ارزشمندی از دوران مختلف تاریخی  در موزه حمام خانعلی سمیرم، در طی این هفته، گروهی از باستان‌شناسان گروه باستان‌شناسی دانشگاه تهران و گروه باستان‌شناسی دانشگاه هنر اصفهان با سفر به شهرستان سمیرم ضمن بازدید از آثار تاریخی شهرستان از آثار موجود در موزه سمیرم نیز بازدید به عمل آوردند.»</p>
      <p>رئیس اداره میراث‌فرهنگی، گردشگری و صنایع‌دستی شهرستان سمیرم در ادامه اظهار کرد: «در بازدید از این موزه گروه باستان‌شناسان از کتیبه‌ای متعلق به سده اول هجری قمری متعلق به بخش مرکزی سمیرم که در دو هفته گذشته کشف شده بود بازدید به عمل آوردند و در بررسی‌های این گروه مشخص شد که در گوشه‌ای از این کتیبه نام "ایران" به زبان پارسی در سده اول هجری قمری بر روی این کتیبه درج شده است.»</p>
      <p>او افزود: «بررسی‌های اولیه بر روی این کتیبه حاکی است، این کتیبه یکی از کهن‌ترین کتیبه‌های کشف شده متعلق به سده اول هجری قمری است که برای اولین بار نام ایران (حداقل در منطقه فلات مرکزی ایران) به زبان پارسی بر روی آن درج شده است.»</p>
      <p>
        <b>کشف آثار زندگی متمدنانه در ۷ هزار سال پیش</b>
      </p>
      <p>او همچنین از کشف آثار زندگی متمدنانه انسان در بیش از ۷هزار سال قبل طی عملیات باستان‌شناسی در بخش مرکزی این شهرستان در محور جنوب استان اصفهان خبر داد.</p>
      <p>سلیمانیان افزود: «شهرستان سمیرم در محور مواصلاتی جنوب استان اصفهان واقع شده و آخرین شهرستان این استان (در محور جنوب استان) در مسیر شاهراه بزرگ و تاریخی شمال به جنوب کشور به شمار می‌رود.»</p>
      <p>او در ادامه با اشاره به پیشینه کهن تاریخی این شهرستان تأکید کرد: «سابقه زندگانی اجتماعی و سپس متمدنانه انسان را می‌توان در جای‌جای این شهرستان سرسبز به‌ویژه در دشت‌های فراخ آن و دامنه‌های زاگرس با  کنکاش به دست آورد.»</p>
      <p>سلیمانیان درزمینهٔ جدیدترین عملیات کاوش باستان‌شناسی در دشت‌های این شهرستان تأکید کرد: «با توجه به برنامه‌ریزی‌های به‌عمل‌آمده، عملیات کاوش باستان‌شناسی در محوطه "گل‌افشان" در بخش مرکزی سمیرم از اوایل آبان ماه سال جاری آغاز شد.»</p>
      <p>رئیس اداره میراث‌فرهنگی، گردشگری و صنایع‌دستی سمیرم در رابطه با کشفیاتی که تاکنون در این عملیات کاوش به‌دست‌آمده اظهار کرد: «باستان‌شناسان پس از یک ماه فعالیت در این محوطه شواهدی به دست آورده‌اند که دلالت بر وجود فضاهای مسکونی همراه با دیوارهایی بوده که ابتدا با چینه و سپس با خشت ایجاد شده‌اند.»</p>
      <p>سلیمانیان گفت: «در همین محدوده مقادیری خاکستر به‌دست‌آمده که نشان‌دهنده حیات اجتماعی متمدنانه انسان در این محدوده است.»</p>
      <p>او اضافه کرد: «باستان‌شناسان در حین عملیات کاوش موفق به کشف تعدادی سفال غیرمنقوش و اشیایی که دلالت بر کشاورزی و دام‌پروری دارد شده‌اند، با این وصف تحقیقات اولیه بر روی اشیا و دیوارهای کشف شده قدمت این محوطه را به هزاره پنجم پیش از میلاد یعنی هفت هزار سال قبل می‌رساند.»</p>
    </article>
  </body>
</html>