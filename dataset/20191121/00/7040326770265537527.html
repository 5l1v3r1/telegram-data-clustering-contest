<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/ekonomi-haberleri/isimsiz-rekortmenlerin-sayisi-artiyor-1390013"/>
    <meta property="og:site_name" content="Karar.com"/>
    <meta property="article:published_time" content="2019-11-21T00:25:00+00:00"/>
    <meta property="og:title" content="İsimsiz rekortmenlerin sayısı artıyor"/>
    <meta property="og:description" content="Türkiye’nin gelir vergisi rekortmenleri belli oldu. İlk 100 içinde ismini açıklamak istemeyenlerin sayısı 57’ye çıktı. 2000 yılında 14 kişi ismini açıklamak istemezken bu sayı 2008’de 31’e, 2012’de 35’e, 2017’de 53’e yükseldi. Listedeki isimsiz rekortmenler dikkat çekerken, ilk iki kişinin de kim olduğu belli değil. Üçüncü sırada ise Mustafa Rahmi Koç yer aldı."/>
  </head>
  <body>
    <article>
      <h1>İsimsiz rekortmenlerin sayısı artıyor</h1>
      <address>
        <time datetime="2019-11-21T00:25:00+00:00">21 Nov 2019, 00:25</time>
      </address>
      <p>
        <b>Türkiye’nin gelir vergisi rekortmenleri belli oldu. İlk 100 içinde ismini açıklamak istemeyenlerin sayısı 57’ye çıktı. 2000 yılında 14 kişi ismini açıklamak istemezken bu sayı 2008’de 31’e, 2012’de 35’e, 2017’de 53’e yükseldi. Listedeki isimsiz rekortmenler dikkat çekerken, ilk iki kişinin de kim olduğu belli değil. Üçüncü sırada ise Mustafa Rahmi Koç yer aldı.</b>
      </p>
      <p>
        <b>ALİ YILDIRIM </b>
      </p>
      <p>Türkiye’nin vergi rekortmenleri belli oldu. Gelir İdaresi Başkanlığı en fazla vergi beyan eden ilk 100 mükellef listesi açıklandı. 2018 vergilendirme dönemine ilişkin yıllık gelir vergisi ve kurumlar vergisi beyannamelerinin değerlendirilmesi sonucunda Türkiye’nin 2018 yılı gelir vergisi rekortmenlerinden ilk ikisi isimlerinin açıklanmasını istemedi. 3’üncü sırada 54 milyon 169 bin 334 lirayla Mustafa Rahmi Koç yer aldı. Rahmi Koç’u takip eden ve ilk 10’da yer alan isimler sırasıyla, Şarık Tara, Erman Ilıcak, Suna Kıraç, Mehmet Ömer Koç, Mehmet Sinan Tara ve Gönenç Gürkaynak oldu. 10’uncu sıradaki rekortmenin ismi de açıklanmadı. Listede ismini açıklamak istemeyen kişilerin sayısında da artış gerçekleşti. Gelir vergisi rekortmenler listesinde ismini açıklamak istemeyen ilk 100 kişi sayısı da yıllara göre şöyle; 2000 yılında 14 kişi, 2008’de 31 kişi, 2012’de 35 kişi ve 2018 yılında 57 kişi olarak kayıtlara geçti. </p>
      <p>Gelir vergisi beyanlarında bir önceki yıla (Mart 2017) göre, beyan edilen matrah toplamında yüzde 13,67, tahakkuk eden vergi toplamında yüzde 14,44 artış gerçekleşti. Kurumlar vergisi beyanlarında ise bir önceki yıla (Nisan 2017) göre, beyan edilen matrah toplamında yüzde 29,01, tahakkuk eden vergi toplamında yüzde 38,61 yükseliş dikkati çekti. Türkiye genelinde 2018 vergilendirme dönemi yıllık gelir vergisi beyanlarına ilişkin olarak Mart 2019’da 3 milyon 540 bin 136 mükellef tarafından yıllık gelir vergisi beyannamesi verildi. Gelir vergisi beyannameleri ile 87 milyar 914 milyon 102 bin 970 lira matrah beyanında bulunulurken, bu tutar üzerinden 23 milyar 617 milyon 67 bin 834 lira gelir vergisi tahakkuk ettirildi.</p>
      <p>
        <b>İLK 100 REKORTMENİN 49’U İSTANBUL’DAN</b>
      </p>
      <p>En fazla Kurumlar Vergisi ödeyen ilk 100’de isimleri açıklan mükelleflerin 49’u İstanbul’dan çıktı. Listede Ankara’dan 14, İzmir’den 3, Hatay, Antalya, Zonguldak, Kocaeli, Rize, Manisa ve Elazığ’dan birer firma yer aldı. Listedeki 70 kuruluşun geçen yıl 100 milyon liranın üzerinde kurumlar vergisi ödediği anlaşılırken, ilk 100’deki en düşük vergi tutarı 73 milyon 101 bin 60,31 lira oldu. Rekortmenler listesinde ilk 100’e giren kurum ve şirketlerden 27’si ise isminin açıklanmasını istemedi.</p>
    </article>
  </body>
</html>