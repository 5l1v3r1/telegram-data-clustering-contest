<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200215"/>
    <meta property="og:site_name" content="মানবজমিন"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="বাফুফে নির্বাচনে চট্টগ্রাম আবাহনীর প্রার্থীও রুহুল আমিন"/>
    <meta property="og:description" content="বাংলাদেশ ফুটবল ফেডারেশন (বাফুফে) এর নির্বাচনের বাকি এখনো পাঁচ মাস। এরই মধ্যে মাঠে নেমে পড়েছে দুই পক্ষ। বছর দু’য়েক আগেই ফের বাফুফে নির্বাচনে প্রার্থী হওয়ার ঘোষণা দিয়েছেন বর্তমান সভাপতি কাজী মোহাম্মদ সালাউদ্দিন। তরফদার মো. রুহুল আমিনকে বাফুফে নির্বাচনে সালাউদ্দিনের বিপক্ষে সভাপতি প্রার্থী হিসেবে ঘোষণা করে  জেলা ও বিভাগীয় ফুটবল এসোসিয়েশন। ঢাকার ক্লাবগুলোর সংগঠন ক্লাব এসোসিয়েশনের প্রার্থীও রুহুল আমিন। গতকাল নির্বাহী কমিটির সভা শেষে বাফুফে নির্বাচনে তরফদার রুহুল আমিনকেই সমর্থন দিয়েছে চট্টগ্রাম আবাহনী।গত বছরের ৩০শে অক্টোবর জেলা ও বিভাগীয় ফুটবল এসোসিয়েশনের বার্ষিক সাধারণ সভা অনুষ্ঠিত হয় কক্সবাজারে। ওই সভাতেই সংগঠনটির মহাসচিব তরফদার মো. রুহুল আমিনকে বাফুফের আসন্ন নির্বাচনে সভাপতি প্রার্থী ঘোষণা করে কাউন্সিলররা। মাস ছয়েক আগে ক্লাব এসোসিয়েশনের সমর্থন পান তিনি। গতকাল চট্টগ্রাম আবাহনীর সমর্থন পেয়ে তরফদার রুহুল আমিন বলেন, ‘দেশের ফুটবলের যে অবস্থা চলছে সেখান থেকে উত্তরণের জন্যই সকলে একাট্টা হয়ে আমাকে সমর্থন দিচ্ছে। আমার চেষ্টা থাকবে বাফুফে নির্বাচনে বিজয়ী হয়ে ফুটবলের রুগ্ন চেহারার পরিবর্তন করা।’ দেশের ফুটবলের সাম্প্রতিক অবস্থা…"/>
  </head>
  <body>
    <article>
      <h1>বাফুফে নির্বাচনে চট্টগ্রাম আবাহনীর প্রার্থীও রুহুল আমিন</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">স্পোর্টস রিপোর্টার</a></address>
      <p>বাংলাদেশ ফুটবল ফেডারেশন (বাফুফে) এর নির্বাচনের বাকি এখনো পাঁচ মাস। এরই মধ্যে মাঠে নেমে পড়েছে দুই পক্ষ। বছর দু’য়েক আগেই ফের বাফুফে নির্বাচনে প্রার্থী হওয়ার ঘোষণা দিয়েছেন বর্তমান সভাপতি কাজী মোহাম্মদ সালাউদ্দিন। তরফদার মো. রুহুল আমিনকে বাফুফে নির্বাচনে সালাউদ্দিনের বিপক্ষে সভাপতি প্রার্থী হিসেবে ঘোষণা করে  জেলা ও বিভাগীয় ফুটবল এসোসিয়েশন। ঢাকার ক্লাবগুলোর সংগঠন ক্লাব এসোসিয়েশনের প্রার্থীও রুহুল আমিন। গতকাল নির্বাহী কমিটির সভা শেষে বাফুফে নির্বাচনে তরফদার রুহুল আমিনকেই সমর্থন দিয়েছে চট্টগ্রাম আবাহনী।</p>
      <p>গত বছরের ৩০শে অক্টোবর জেলা ও বিভাগীয় ফুটবল এসোসিয়েশনের বার্ষিক সাধারণ সভা অনুষ্ঠিত হয় কক্সবাজারে। ওই সভাতেই সংগঠনটির মহাসচিব তরফদার মো. রুহুল আমিনকে বাফুফের আসন্ন নির্বাচনে সভাপতি প্রার্থী ঘোষণা করে কাউন্সিলররা। মাস ছয়েক আগে ক্লাব এসোসিয়েশনের সমর্থন পান তিনি।</p>
      <p>গতকাল চট্টগ্রাম আবাহনীর সমর্থন পেয়ে তরফদার রুহুল আমিন বলেন, ‘দেশের ফুটবলের যে অবস্থা চলছে সেখান থেকে উত্তরণের জন্যই সকলে একাট্টা হয়ে আমাকে সমর্থন দিচ্ছে। আমার চেষ্টা থাকবে বাফুফে নির্বাচনে বিজয়ী হয়ে ফুটবলের রুগ্ন চেহারার পরিবর্তন করা।’ দেশের ফুটবলের সাম্প্রতিক অবস্থা নিয়ে এই ফুটবল সংগঠক বলেন, কয়দিন পর নেপালে অনুষ্ঠিত হবে সাউথ এশিয়ান গেমস। সেখানে ফুটবল দল অংশ নিলেও মহিলা দলকে পাঠাচ্ছে না বাফুফে। দেশের ফুটবলে পাইপ লাইন না থাকার কারণে বাফুফে জাতীয় দল গঠনে ব্যর্থ হয়েই এই সিদ্ধান্ত নিয়েছে। এটা আমাদের জন্য হতাশার।</p>
      <p>এই বিভাগের সর্বাধিক পঠিত</p>
    </article>
  </body>
</html>