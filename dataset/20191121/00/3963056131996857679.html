<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/spettacoli/musica/tiziano_ferro_accetto_miracoli_fedez_ultime_notizie_news-4876134.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Tiziano Ferro presenta Accetto Miracoli. E di Fedez dice: «Ho imparato a non rispondere alle offese»"/>
    <meta property="og:description" content="Sulla copertina del nuovo album, Accetto miracoli, in uscita domani, Tiziano Ferro è ritratto in bianco e nero con le spalle al muro: non come chi non ha più possibilità di..."/>
  </head>
  <body>
    <article>
      <h1>Tiziano Ferro presenta Accetto Miracoli. E di Fedez dice: «Ho imparato a non rispondere alle offese»</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Mattia Marzi</a></address>
      <p>Sulla copertina del nuovo album, Accetto miracoli, in uscita domani, Tiziano Ferro è ritratto in bianco e nero con le spalle al muro: non come chi non ha più possibilità di scampo, ma come un uomo che a quasi 40 anni (li festeggerà il 21 febbraio) vuole concedersi una tregua. «C'è sempre un po' di inquietudine, me la porto dentro da quando ero ragazzino e gli altri mi bullizzavano perché ero grasso e mi piaceva studiare. Oggi sono cambiato. Ho imparato a non rispondere alle offese, anche quando arrivano da altri colleghi», dice presentando il disco. Il riferimento è a Fedez, che in una canzone del 2011 - Tutto il contrario - fece ironia sul suo orientamento sessuale («Una brutta parentesi, la scrissi a 19 anni», la replica del rapper, che ieri ha invitato Ferro a fare qualcosa insieme contro l'omofobia).</p>
      <p>
        <a href="https://spettacoliecultura.ilmessaggero.it/musica/tiziano_ferro_contro_fedez_cos_e_successo_oggi_news-4875182.html">Tiziano Ferro attacca Fedez: «Atto di bullismo». Il rapper si scusa e rilancia: «Facciamo qualcosa insieme»</a>
      </p>
      <p><b>Nelle nuove canzoni parla di conflitti e guerre personali: le ha vinte?</b><br/>«Sì. E non provo più amarezza nei confronti del passato. Non ho mai avuto paura di affrontare certe battaglie».</p>
      <p><b>L'ironia sul suo orientamento sessuale l'ha fatta soffrire?</b><br/>«Quando la presa in giro coinvolge i sentimenti, ci rimango male. E il fatto che un idolo dei giovanissimi mi abbia attaccato su certe temi mi è sembrato un atto di bullismo».</p>
      <p><b>La musica l'ha resa più forte?</b><br/>«È sempre stato uno sfogo. Mi ha aiutato a risolvere delle crisi, come quella che ha portato alla nascita di questo album».</p>
      <p><b>Dopo quasi vent'anni ha interrotto il sodalizio con il suo storico produttore, Michele Canova. Cercava nuovi stimoli?</b><br/>«Sì, avevo bisogno che qualcuno mi spingesse a ritrovare l'ispirazione».</p>
      <p><b>Merito di Timbaland?</b><br/>«Mi ha fatto capire che posso ancora giocare con la musica. Lavorando con lui ho realizzato un vecchio sogno».</p>
      <p><b>E l'amore, in tutto questo?</b><br/>«Ha avuto un ruolo centrale. Con Victor (Allen, imprenditore conosciuto a Los Angeles - che ha sposato quest'anno, ndr) ho capito che il mio mondo stava cambiando. E ho deciso di raccontarlo».</p>
      <p><b>Tra le varie ballate contenute nel disco ce n'è una particolarmente ispirata, In mezzo a questo inverno: a chi è dedicata?</b><br/>«A mia nonna Margherita, che non c'è più. Con lei se ne è andata una parte importante della mia vita. È un pezzo così personale che ho voluto produrlo io: sarà il prossimo singolo».</p>
      <p><b>E il duetto con Jovanotti?</b><br/>«Quando uscì Jovanotti for president avevo 8 anni e ci andai in fissa. A Carnevale, quell'anno, mi travestii da Jovanotti».</p>
      <p><b>Molte canzoni del disco portano la firma di Giordana Angi. Si parla di una sua possibile partecipazione a Sanremo con un pezzo scritto insieme: conferma?</b><br/>«Le voglio bene, ma è impossibile: a Sanremo ci andrò come ospite e una cosa del genere va contro il regolamento, credo».</p>
      <p><b>All'Ariston canterà o condurrà con Amadeus?</b><br/>«Canterò. Ma non ho altri dettagli, dobbiamo ancora incontrarci».</p>
      <p><b>In passato ha scritto diverse canzoni per altri interpreti: ci sono altre collaborazioni in arrivo?</b><br/>«È una cosa che ho sempre fatto con entusiasmo, ma che non ha mai dato i risultati che mi aspettavo (non si è concretizzata la collaborazione come autore con Cesare Cremonini, che ha rifiutato un suo pezzo, ndr)».</p>
      <p><b>Da Los Angeles segue le vicende italiane?</b><br/>«Sì. Mi preoccupa la mancanza di civiltà quando si parla di certi argomenti, soprattutto da parte delle istituzioni».</p>
      <p><b>La leggerezza del pop è l'arma migliore per combattere questi tempi cupi?</b><br/>«Arriva dove filosofi, storici e politici non arrivano».</p>
      <p><b>Della nuova generazione chi le piace?</b><br/>«Ultimo. Nelle sue canzoni c'è sincerità».</p>
      <p><b>A febbraio spegnerà quaranta candeline: racconterà questa fase della sua vita in un nuovo libro?</b><br/>«Sicuramente traccerò una linea. Non so se con un libro o altro».</p>
      <p><b>Il tour negli stadi dell'estate 2020 come sarà?<br/></b>«Celebrativo. In scaletta ci saranno tutte le grandi hit. Vorrei che il prossimo fosse un anno speciale».<br/> </p>
      <footer>Ultimo aggiornamento: 08:52<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/video/spettacoli/fedez_omofobia_ticiano_ferro-4875595.html"/>
        <a href="https://www.ilmessaggero.it/spettacoli/musica/tiziano_ferro_contro_fedez_cos_e_successo_oggi_news-4875182.html"/>
      </related>
    </article>
  </body>
</html>