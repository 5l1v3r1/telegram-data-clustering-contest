<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/sotsium/16704-mizh-nebom-i-zemleyu-kropivnichanin-osvidchivsya-kokhanij-na-visoti-desyat-tisyach-metriv-nad-zemleyu.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Між небом і землею. Кропивничанин освідчився коханій на висоті десять тисяч метрів над землею"/>
    <meta property="og:description" content="Закохані Володимир Чобу та Інна Кузьмяк – однолітки, їм по 26 років. Нині вони планують весілля. Пропозицію руки і серця Володимир зробив коханій між небом і землею – на висоті близько 10 тисяч метрів над рівнем моря. Пара летіла на омріяний відпочинок. Чоловік вирішив не втрачати можливість і освідчився дівчині у літаку. Адже зізнається, закохався в Інну ще з першого погляду.Володимир та Інна знайомі з дитинства. Вони навчалися в одному класі в Червоновершській школі Компаніївського району.– Наше знайомство розпочалось тоді, коли ми пішли разом у перший клас, ми однокласники. Інна мені сподобалась з самого дитинства. До речі, наші мами товаришували, тому ми часто бачились і поза школою, оскільки часто бували один в одного вдома. Я, як сором’язливий хлопчик, завжди поглядав на неї. А ще соромився, коли вона ловила мене поглядом, – розповідає «КП» Володимир."/>
  </head>
  <body>
    <article>
      <h1>Між небом і землею. Кропивничанин освідчився коханій на висоті десять тисяч метрів над землею</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">Наталка Маринець</a></address>
      <p><i>Закохані Володимир Чобу та Інна Кузьмяк – однолітки, їм по 26 років. Нині вони планують весілля. Пропозицію руки і серця Володимир зробив коханій між небом і землею – на висоті близько 10 тисяч метрів над рівнем моря. Пара летіла на омріяний відпочинок. Чоловік вирішив не втрачати можливість і освідчився дівчині у літаку. Адже зізнається, закохався в Інну ще з першого погляду.</i><br/><br/>Володимир та Інна знайомі з дитинства. Вони навчалися в одному класі в Червоновершській школі Компаніївського району.<br/><br/>– Наше знайомство розпочалось тоді, коли ми пішли разом у перший клас, ми однокласники. Інна мені сподобалась з самого дитинства. До речі, наші мами товаришували, тому ми часто бачились і поза школою, оскільки часто бували один в одного вдома. Я, як сором’язливий хлопчик, завжди поглядав на неї. А ще соромився, коли вона ловила мене поглядом, – розповідає «КП» Володимир.</p>
      <figure>
        <img src="https://pravda-kr.com.ua/images/photo2019/18.05.19/75349059_502013087016257_8828904665383960576_n.jpg"/>
      </figure>
      <p>Такі залицяння тривали недовго. Після п’ятого класу Інна з родиною переїхала у Монастирище на Черкащину.<br/><br/>Після школи обидвоє вступили у виші у Кропивницькому.<br/><br/>– Цікаво, що живучи в одному місті, ми ніколи не бачилися. Довчившись, Інна виїхала закордон і, здавалося, що доля нас зовсім розвела, – зітхаючи згадує Володимир.<br/><br/>Далі – кожен жив своїм життям. Володимир у соцмережі публікував різноманітні історії зі свого життя. А Інна їх читала.<br/><br/>– Я періодично ділився різними кумедними історіями у соцмережі. У той час я і гадки не мав, що саме це може привернути увагу моєї майбутньої дружини. Завдяки таким історіям ми почали спілкуватися, – продовжує співрозмовник.<br/><br/>Через деякий час Володимир та Інна домовилися побачитися. Це була їхня перша зустріч зі школи.<br/><br/>– Ми зустрілись поглядами і я відчув щось неймовірне, що ніколи не відчував. Так тепло і доб­­ре стало на душі, що не передати словами. Легко і невимушено гуляючи вулицями міста, ми настільки приємно і весело проводили час, що я просто серцем почав розуміти – це моя доля. Це було кохання з першого погляду, – ділиться з «КП» Володимир. – Я твердо зрозумів ще в той вечір, що саме її я хочу бачити своєю дружиною. Тому відкладати в довгий ящик пропозицію руки і серця не збирався.</p>
      <figure>
        <img src="https://pravda-kr.com.ua/images/photo2019/18.05.19/75199863_537781700356312_6029007376223305728_n.jpg"/>
      </figure>
      <p>Через три місяці стосунків Володимир запропонував Інні полетіти відпочити закордон і зробити фотосесію там. І водночас вирішив – час робити пропозицію.<br/><br/>– Мені хотілося, щоб це було неочікувано і непередбачувано для неї. До речі, це був її перший досвід подорожування літаком. Це було дуже хвилююче. Ми були на висоті 10 тисяч метрів. Між небом і землею. Поки моя майбутня дружина відпочивала, я планував цей момент. Підговорив бортпровідника, щоб він підійшов до неї і запросив пройти за ним, ніби якісь проб­­леми з багажем. Я знав, що вона дрімала і тому не відразу зрозуміє, що сталося… Це було неймовірно хвилююче. Перед тим, як зробити пропозицію, я хотів сказати багато слів, але хвилювання взяло верх. Головне я сказав – що люблю її і прошу стати моєю дружиною. Вона погодилася, – радіє Володимир.<br/><br/>Не менше у той момент хвилювалася й Інна. Спочатку дівчина не зрозуміла, що відбувається. А коли почула пропозицію – відповіла «Так!». Адже зізнається, дуже кохає Володимира.<br/><br/>– Це був цілий коктейль емоцій, навіть не можу підібрати влучних слів, щоб описати хоч якийсь відсоток того, що я відчувала в той момент. Мало того, що я і так хвилювалась. Не те, щоб я боялась висоти чи польоту, але мене лякає невідомість. Це ж був мій перший політ. Але як тільки літак відірвався від землі, хвилювання як рукою зняло. Вова був поряд, тримав мене за руку. Політ був нічним – 03:05. Після виру таких емоцій я швидко заснула. І тут мій солодкий сон потурбував бортпровідник, – пригадує події Інна. – Я відкрила очі, Вови поряд немає, мене це трохи налякало. Мені повідомили, що проблеми з багажем і попросили слідувати за бортпровідником.</p>
      <figure>
        <img src="https://pravda-kr.com.ua/images/photo2019/18.05.19/75231682_550525839066594_6740413836303532032_n.jpg"/>
      </figure>
      <p>Дівчина розгубилася і не зовсім розуміла, що відбувається, про який багаж питають і де її коханий.<br/><br/>– Я не зовсім розуміла, куди мене ведуть і для чого. А в голові одне питання – де взагалі Вову носить? Уявіть собі, я сонна, в кінці коридору бачу свого коханого і не розумію, що відбувається! Але коли він став на коліно, перше, що промайнуло в моїй голові: «Вова, ти що божевільний?». Мені здавалось, що я не прокинулася. Звичайно ж, я відповіла «Так!», бо вже задовго до цього кохала його! – зізнається Інна.<br/><br/>Відпочивала пара у Туреччині. Навіть погода сприяла їхній романтичній пригоді.<br/><br/>– У перший день нашого відпочинку якраз закінчилася злива. Протягом нашої «медової відпустки» була гарна і сонячна погода. А в крайній день нашої подорожі розпочався шторм і дощ. Таке відчуття, що навіть погода дала нам змогу відпочити сповна, – посміхається Володимир.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100013254163534%2Fvideos%2F779853189133146%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p> </p>
      <p>фото і відео: надане співрозмовниками</p>
    </article>
  </body>
</html>