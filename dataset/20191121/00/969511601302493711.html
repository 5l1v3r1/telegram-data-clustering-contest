<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/sanjeev-gupta-miliardarul-indian-noul-proprietar-de-la-sidex-galati-vrea-sa-cumpere-personal-brci-banca-lui-dorin-umbrarescu-miliardarul-detine-o-banca-in-marea-britanie-18601982"/>
    <meta property="og:site_name" content="BusinessMagazin"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="Sanjeev Gupta, miliardarul indian, noul proprietar de la Sidex Galaţi, vrea să cumpere personal BRCI, banca lui Dorin Umbrărescu. Miliardarul deţine o bancă în Marea Britanie"/>
    <meta property="og:description" content="Sanjeev Gupta, cel care a cumpărat Sidex prin conglomeratul din industria oţelului, Liberty, s-a înţeles cu Dorin Umbrărescu, regele asfaltului pentru achiziţia BRCI (Banca Română de Credit şi Invsestiţii),..."/>
  </head>
  <body>
    <article>
      <h1>Sanjeev Gupta, miliardarul indian, noul proprietar de la Sidex Galaţi, vrea să cumpere personal BRCI, banca lui Dorin Umbrărescu. Miliardarul deţine o bancă în Marea Britanie</h1>
      <address><time datetime="2019-11-21T00:00:00+00:00">21 Nov 2019</time> by <a rel="author" href="https://www.businessmagazin.ro/autor/cristian-hostiuc" target="_blank">Cristian Hostiuc</a></address>
      <h3>Sanjeev Gupta, miliardarul indian, noul proprietar de la Sidex Galaţi, vrea să cumpere personal BRCI, banca lui Dorin Umbrărescu. Miliardarul deţine o bancă în Marea Britanie</h3>
      <p>Sanjeev Gupta, cel care a cumpărat Sidex prin conglomeratul din industria oţelului, Liberty, s-a înţeles cu Dorin Umbrărescu, regele asfaltului pentru achiziţia BRCI (Banca Română de Credit şi Invsestiţii), o afacere eşuată pe care acesta încearcă să o vândă de mai mult timp</p>
      <p>Sanjeev Gupta, cel care a cumpărat Sidex prin conglomeratul din industria oţelului, Liberty, s-a înţeles cu Dorin Umbrărescu, regele asfaltului pentru achiziţia BRCI (Banca Română de Credit şi Invsestiţii), o afacere eşuată pe  care acesta încearcă să o vândă de mai mult timp</p>
      <p>Conform unor surse din piaţa bancară, tranzacţia s-a semnat la începutul săptămânii, iar dosarul a fost înaintat pentru aprobare la BNR.</p>
      <p>Sanjeev Gupta, miliardar indian cu cetăţenie britanică, vine ca persoană fizică în această tranzacţie şi nu cu Wyelands Bank, o bancă pe care o deţine personal în Marea Britanie.</p>
      <p>Dorin Umbrărescu, unul dintre cei mai puternici constructori de drumuri din România, încearcă de mai mulţi ani să scape de BRCI, dar cumpărătorii nu au trecut testul BNR.</p>
      <p>Banca Naţională este extrem de scrupuloasă în analiza acţionarului unei bănci din România şi dă foarte greu aprobare, dacă noul proprietar nu are experienţă în industria bancară sau financiară.</p>
      <p>Sanjeev Gupta, prin Liberty, un grup siderurgic cu afaceri de 15 mld.euro,  a cumpărat de la Mittal combinatul Sidex Galaţi, pe care încearcă să îl facă mai performant, într-o piaţă a oţelului unde giganţii europeni se prăbuşesc pe capete sau ajung pe mâna chinezilor, cum este recent cazul British Steel, mândria siderurgiei engleze.</p>
      <p>Sanjeev Gupta i-a angajat pe consultanţii de la EY să se ocupe de proiectul din România.</p>
      <p>Fratele cel mai mic al lui Sanjeev Gupta are afaceri imobiliare în România, prin proiectul SOHO şi Belvedere, investiţii cumulate de peste 100 milioane euro.</p>
      <p>BRCI a pornit acum mai bine de cinci ani cu speranţa că va deveni o bancă românească ce va putea să concureze cu multinaţionalele, dar a eşuat după numai câţiva ani, după plecarea lui Marinel Burduja, cel care a început proiectul.</p>
      <p>BRCI aproape că nu mai avea activitate bancară în ultima perioadă.</p>
      <p>Umbrărescu a investit peste 30 milioane euro în aceast proiect şi va mai recupera foarte puţin.</p>
      <p>Problema lui este să scape de BRCI, să găsească un cumpărător, pentru a nu mai înregistra pierderi din capital.</p>
      <p> </p>
      <p> </p>
    </article>
  </body>
</html>