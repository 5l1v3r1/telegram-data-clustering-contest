<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382306/saadet-kadin-kollari-cocuklarimiz-insan-haklarina-dogustan-sahiptir"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T00:30:00+00:00"/>
    <meta property="og:title" content="Saadet Kadın Kolları: Çocuklarımız insan haklarına doğuştan sahiptir"/>
    <meta property="og:description" content="Saadet Partisi İstanbul Kadın Kolları Başkanlığı, 20 Kasım Dünya Çocuk Hakları Günü için bir basın açıklaması düzenleyerek, çocuk istismarlarına ve çocuk hakları ihlallerine dikkat çekti."/>
  </head>
  <body>
    <article>
      <h1>Saadet Kadın Kolları: Çocuklarımız insan haklarına doğuştan sahiptir</h1>
      <h2>Saadet Partisi İstanbul Kadın Kolları Başkanlığı, 20 Kasım Dünya Çocuk Hakları Günü için bir basın açıklaması düzenleyerek, çocuk istismarlarına ve çocuk hakları ihlallerine dikkat çekti.</h2>
      <address>
        <time datetime="2019-11-21T00:30:00+00:00">21 Nov 2019, 00:30</time>
      </address>
      <p>Saadet Partisi İstanbul Kadın Kolları Başkanlığı, 20 Kasım Dünya Çocuk Hakları Günü için bir basın açıklaması düzenledi. Saadet Partisi İstanbul İl Başkanlığı binasında gerçekleştirilen basın açıklamasında, kapitalist dünya düzeninde çocukların nasıl istismar edildiğine vurgu yapıldı.</p>
      <p>Basın açıklamasını gerçekleştiren Saadet Partisi İstanbul Kadın Kolları Başkanı Nagihan Gül Asiltürk, 2018 ve 2019 yılları bütçesinin özetini sunarak başladı. Asiltürk, kapitalist ve emperyalist düzenin hak ihlallerine sebep olduğunu belirterek, “İnancımıza göre insan daha cenin halinde iken hakları haiz haldedir ve çocuklarımız tüm insan haklarına doğuştan sahiptir. Bir farkla ki, sahip oldukları hakların korunması, onlardan sorumlu olan velilerinin omuzlarındadır, yani bizlerin omzunda. Bu büyük bir sorumluluktur. Bu sorumluluğun kusursuz şekilde yerine getirilebilmesi için hiç şüphesiz sağlam bir aile, asgari geçim imkânlarını sağlayacak gelir, yeryüzünde bulunan bütün çocuklarımızın hakkıdır” ifadelerini kullandı.</p>
      <h3>“152 MİLYON ÇOCUK ÇALIŞMA YAŞAMINDA”</h3>
      <p>Tüm dünyada 64 milyonu kız ve 88 milyonu erkek olmak üzere 152 milyon çocuğun çalışma yaşamında olduğunu söyleyen Nagihan Gül Asiltürk, “5-17 yaş grubundan çalışan çocuk sayısının en yüksek olduğu bölge Afrika’dır. Afrika’yı Asya ve Pasifik, Amerika kıtası, Avrupa ve Orta Asya ve Arap devletleri izlemektedir. 5-14 yaş grubundan olup çalışan çocukların yaklaşık üçte biri eğitim sisteminin dışındadır. 5-14 yaş grubundan çalışan çocukların yüzde 38’i tehlikeli işlerdedir ve 15-17 yaşlarında olanların neredeyse üçte ikisi haftada 43 saatten fazla çalışmakta” şeklinde konuştu.</p>
      <h3>“10 YILDA SAVAŞLARDA 2 MİLYONDAN FAZLA ÇOCUK ÖLDÜ”</h3>
      <p>Nagihan Gül Asiltürk, “40 milyon mülteci çocuk dünyamızın en büyük trajedisidir. Son 10 yılda yapılan savaşlarda 2 milyondan fazla çocuk öldü, 5 milyonu sakat kaldı. Her 2 çocuktan biri şiddete maruz kalıyor, yılda 2,5 milyon çocuk kaçırılıyor. 1,5 milyon çocuk fuhuş pazarına sürülüyor. Pornografiye yılda 10 milyar dolar harcayan Amerika, Çocuk Hakları Sözleşmesi’ni imzaladığı halde yürürlüğe koymayan iki ülkeden birisi. Amerika, çocuk evsizliğinin ve açlığının en çok olduğu ülke” diyerek, Amerika’daki çocuk hakları ihlallerine dikkat çekti.</p>
      <h3>“ÇOCUK İSTİSMARI YÜZDE 700 ARTTI”</h3>
      <p>Nagihan Gül Asiltürk, “Sadece İstanbul’da 20 bin çocuğumuz sokakta yaşıyor. Milli Eğitim Bakanlığı’nın resmi verilerine göre 935 bin 832’si kız, bir milyon 38 bin 42’si erkek olmak üzere toplam bir milyon 973 bin 874 çocuk eğitimin dışında ve eğitim hakkından yararlanamamaktadır. Çocuklara yönelik cinsel istismar vakaları son 10 yılda yüzde 700’lük bir oranla artış gösterdi. Hayatını kaybeden her 30 işçiden birisi yoksulluktan dolayı çalışan çocuk işçiler. Adalet Bakanlığı’nın son açıkladığı istatistiklerde yaklaşık 700 çocuğumuzun anneleriyle birlikte cezaevinde olduğunu biliyoruz” dedi.</p>
      <h3>“VAHİM MANZARA YEMEN İÇİN 5 TL TUŞUNA BASARAK DA DÜZELTİLEMEZ”</h3>
      <p>Nagihan Gül Asiltürk, “Milli Görüş camiası olarak tekrar tekrar hatırlatıyoruz, bu vahim manzara Avrupa Birliği’nin yaptığı gibi, ailesiz dünyaya gelen çocuklara süt bankası kurarak düzeltilemez. Vatanı, evi, annesi, babası, tüm ailesi elinden alınan Filistinli çocuğa park yaparak, boya kalemi alarak düzeltilemez, Aylan Kurdi’nin en güzel kısa filmlerini yapıp izlerken ağlayarak, telefonumuzdan Yemen için 5 TL tuşuna basarak da düzeltilemez” dedi.</p>
      <h3>“SAADET PARTİSİ ÇIKAR PUSULAYI GÖSTERİR”</h3>
      <p>Nagihan Gül Asiltürk, “Biliyoruz ki bütün dünya adil bir düzen, yeni bir dünya bekliyor, bu uzak bir gelecek değil. Yöneticilerimize sesleniyoruz, çöken emperyalizmin payandası olanlar kesinlikle kaybedecekler. Türkiye zahiren güçlü görünenlerin tesirinde, ekseninde politika üretecek bir ülke değildir. Hiçbir konuda konjonktüre, reel politikaya teslim olamaz. Akıl tutulmasının doruklarda gezdiği zamanlarda bile bu memlekette yanlışta ittifak edilemez, fırsatlar doğar ve Saadet Partisi çıkar, pusulayı gösterir” dedi.</p>
    </article>
  </body>
</html>