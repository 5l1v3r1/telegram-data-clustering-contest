<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699438/%D8%A8%D8%A7%DB%8C%D8%AF%D9%86-%D9%88-%D8%B3%D9%86%D8%AF%D8%B1%D8%B2-%D8%B9%D8%B1%D8%A8%D8%B3%D8%AA%D8%A7%D9%86-%D8%AF%DB%8C%DA%A9%D8%AA%D8%A7%D8%AA%D9%88%D8%B1-%D9%88-%D8%B4%D8%B1%DB%8C%DA%A9%DB%8C-%D9%86%D8%A7%D9%85%D8%B7%D9%85%D8%A6%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="بایدن و سندرز: عربستان، دیکتاتور و شریکی نامطمئن است"/>
    <meta property="og:description" content="کاندیداهای دموکرات انتخابات ریاست جمهوری آمریکا، عربستان را یک کشور دیکتاتور و شریک غیر قابل اعتماد توصیف و تاکید کردند که اجازه نخواهند داد این کشور بعد از جنایت قتل جمال خاشقجی از مواخذه رهایی یابد."/>
  </head>
  <body>
    <article>
      <h1>بایدن و سندرز: عربستان، دیکتاتور و شریکی نامطمئن است</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/30/1039272_945.jpg"/>
      </figure>
      <p>کاندیداهای دموکرات انتخابات ریاست جمهوری آمریکا، عربستان را یک کشور دیکتاتور و شریک غیر قابل اعتماد توصیف و تاکید کردند که اجازه نخواهند داد این کشور بعد از جنایت قتل جمال خاشقجی از مواخذه رهایی یابد.</p>
      <p>به گزارش ایسنا، جو بایدن، نامزد ریاست جمهوری حزب دموکرات آمریکا در یک مناظره تلویزیونی گفت: جمال خاشقجی، روزنامه نگار سعودی کشته و جسدش مثله شد. من معتقدم این اقدام به دستور ولیعهد بود. پیش از این نیز گفته بودم. ما به آنها سلاح نخواهیم فروخت و مجبورشان خواهیم کرد بهای کارشان را بپردازند.</p>
      <p>وی با تاکید بر لزوم مجازات ریاض به دلیل جنگ یمن و ترور خاشقجی گفت، در صورتی که در انتخابات ریاست جمهوری آتی انتخاب شود، کمک‌های نظامی به ریاض را متوقف کرده و عربستان را یک کشور منفور و مطرود در عرصه بین‌المللی قرار خواهد داد.</p>
      <p>بایدن با اشاره به اینکه عربستان از ارزش و جایگاه اجتماعی  بسیار پایینی برخوردار است این کشور را به "کشتن کودکان و بیگناهان" متهم کرد که به گفته وی این امر مستلزم پیگرد ریاض است.</p>
      <p>در جریان این مناظره تلویزیونی، سناتور برنی سندرز، نیز عربستان را یک کشور " دیکتاتور وحشی "و "شریک غیر قابل اعتماد" خواند.</p>
      <p>وی گفت: ما باید در مورد همپیمانان خود در جهان بازاندیشی کنیم و با سازمان ملل همکاری کنیم نه اینکه از دیکتاتورهای وحشی حمایت کنیم.</p>
    </article>
  </body>
</html>