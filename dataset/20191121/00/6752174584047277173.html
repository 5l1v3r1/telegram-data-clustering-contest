<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-vastag-csaba-eszterhazan/"/>
    <meta property="og:site_name" content="lokál"/>
    <meta property="article:published_time" content="2019-11-21T00:01:53+00:00"/>
    <meta property="og:title" content="Vastag Csaba Eszterházán"/>
    <meta property="og:description" content="Advent második hétvégéjén, december 7-én, szombaton 19 órakor Vastag Csaba lép fel a fertődi Esterházy-kastély Marionett-színházának színpadán."/>
  </head>
  <body>
    <article>
      <h1>Vastag Csaba Eszterházán</h1>
      <address><time datetime="2019-11-21T00:01:53+00:00">21 Nov 2019, 00:01</time> by <a rel="author">Lokál Sopron</a></address>
      <p>Advent második hétvégéjén, december 7-én, szombaton 19 órakor Vastag Csaba lép fel a fertődi Esterházy-kastély Marionettszínházának színpadán.<br/>A népszerű előadó zenekaros adventi koncertjén a nagy múltú, bensőséges falak között egy nagyon személyes koncerttel várja eszterházai közönségét, amelyen saját számai mellett az ünnepkörhöz tartozó örökzöldek hangzanak fel.<br/>Vastag Csaba fiatal kora óta zenével és énekléssel foglalkozik. Hosszú ideig rockzenekarok énekese volt, akikkel Európa számos országát bejárta. Közel két évig a RapSzínHáz társulatával lépett fel, majd a Popdaráló című műsorban láthatták a tévénézők. A széles körű ismeretséget és népszerűséget 2010-ben az X-Faktor hozta meg számára, ahová testvérével, Tamással együtt jelentkezett. A több hónapos komoly versenyt 2010 decemberében Csaba nyerte meg. A győzelem óta alaposan felpörgött az élete, azóta itthon, valamint a környező országokban is fellépésről fellépésre jár, dalait szívesen játsszák a helyi és az országos rádiók.<br/>Az energikus, maximalista énekes berobbanása óta háromszoros Fonogram-díjas előadó lett, platinalemezek és megszámlálhatatlan egyéb zenei és művészeti díj tulajdonosa.</p>
      <figure>
        <img src="https://www.lokal.hu/wp-content/uploads/2019/11/SO_VastagCsaba.jpg"/>
      </figure>
      <p>Fotó: Eszterháza Központ</p>
    </article>
  </body>
</html>