<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699389/%D8%A7%D9%86%D8%AA%D9%82%D8%A7%D9%84-%D9%81%D8%B1%D9%85%D8%A7%D9%86%D8%AF%D9%87%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%D8%A8%D9%87-%D8%A8%D9%86%D8%AF%D8%B1%D8%B9%D8%A8%D8%A7%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="انتقال فرماندهی نیروی دریایی ارتش به بندرعباس"/>
    <meta property="og:description" content=" هسته اولیه ستاد فرماندهی نیروی دریایی ارتش جمهوری اسلامی ایران در مراسمی با حضور حسین خانزادی و فرمانده نیروی دریایی ارتش و استاندار هرمزگان به بندرعباس منتقل شد."/>
  </head>
  <body>
    <article>
      <h1>انتقال فرماندهی نیروی دریایی ارتش به بندرعباس</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">عصر ايران</a></address>
      <p> هسته اولیه ستاد فرماندهی نیروی دریایی ارتش جمهوری اسلامی ایران در مراسمی با حضور حسین خانزادی و فرمانده نیروی دریایی ارتش و استاندار هرمزگان به بندرعباس منتقل شد.</p>
      <p>فرمانده نیروی دریایی ارتش جمهوری اسلامی روز پنجشنبه در جمع خبرنگاران گفت: کشور ایران از مرزهای وسیع دریایی برخوردار است که بخش قابل توجهی از آن در سواحل مکران، ایران را بدون واسطه به آب‌های آزاد متصل می‌کند.</p>
      <p>امیر دریادار حسین خانزادی درمراسم رونمایی از ستاد فرماندهی ارتش در بندرعباس افزود: از سال‌های گذشته با هدایت و تدبیر مقام معظم رهبری موضوع جابه‌جایی ستاد نیروی دریایی ارتش از تهران به بندرعباس و قرار گرفتن در نزدیکی منطقه عملیاتی در دستور کار قرار گرفت و امروز در آستانه هفتم آذرماه روز نیروی دریایی اجرایی شد.</p>
      <figure>
        <img src="https://cdn.asriran.com/files/fa/news/1398/8/30/1039150_171.png"/>
      </figure>
      <p>وی خاطرنشان کرد: این کار به این معناست که کانون توجه بیشتری از امروز در سواحل دریای مکران، تنگه هرمز و خلیج فارس و دریای عمان در نگاه مسوولان نیروهای مسلح، ارتش جمهوری اسلامی ایران و نیروی دریایی قرار بگیرد.</p>
      <p>فرمانده نیروی دریایی ارتش جمهوری اسلامی بیان کرد: با این اقدام بخش قابل توجهی از عناصر ستاد نیروی دریایی به عنوان هسته اولیه جابه‌جا خواهند شد و هدایت نیروها در منطقه با کنترل و تمرکز بیشتری توسط ستاد انجام می‌شود که سرعت انجام عملیات‌ها افزایش پیدا می‌کند و به ناوگان نیروی دریایی اجازه می‌دهد که تمرکز بیشتری در دریا داشته باشد.</p>
      <p>استاندار هرمزگان نیز در حاشیه این مراسم گفت: جابه‌جایی ستاد فرماندهی نیروی دریایی ارتش از تهران به بندرعباس باعث به وجود آمدن تاثیر گوناگون فرهنگی، اجتماعی و اقتصادی در منطقه است و ظرفیت بزرگی برای مردم استان به شمار می‌رود.</p>
      <p>فریدون همتی اضافه کرد: نیروی دریایی بیشتر از گذشته از استقرار در منطقه استفاده می‌کنند و ظرفیت‌های نیروی دریایی در اختیار مردم هرمزگان قرار می گیرد که تحول بزرگی است.</p>
      <p>وی ادامه داد: هر کجا که نیروی دریایی قدم گذاشته موجب توسعه و تحول شده و از این دلاورمردان در راه دفاع از میهن اسلامی پشتیبانی خواهیم کرد.</p>
      <p>سه ساختمان برای استقرار هسته اولیه ستاد فرماندهی نیروی دریایی ارتش از تهران به بندرعباس در وسعت ۲۶ هزار و ۴۳۲ مترمربع و ۸ هزارو ۵۰۰ هکتار زیربنا رونمایی شد.</p>
    </article>
  </body>
</html>