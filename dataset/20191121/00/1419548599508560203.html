<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/b3hhn5"/>
    <meta property="og:site_name" content="News7 Tamil"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="அலட்சிய ஆசிரியர்களால் பரிதாபமாக உயிரிழந்த பாம்பு கடிபட்ட சிறுமி!"/>
    <meta property="og:description" content="அலட்சிய ஆசிரியர்களால் பரிதாபமாக உயிரிழந்த பாம்பு கடிபட்ட சிறுமி!"/>
  </head>
  <body>
    <article>
      <h1>அலட்சிய ஆசிரியர்களால் பரிதாபமாக உயிரிழந்த பாம்பு கடிபட்ட சிறுமி!</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">krishna</a></address>
      <p>
        <b>பாம்பு கடித்ததை தெரிவித்தும் ஆசிரியர்கள் அலட்சியமாக இருந்ததால் 10 வயது சிறுமி பரிதாபமாக உயிரிழந்த சம்பவம் அதிர்ச்சியை ஏற்படுத்தியுள்ளது.</b>
      </p>
      <p>கேரள மாநிலம் கோழிக்கோடு மாவட்டத்தில் உள்ள சுல்தான் பத்தேரியில், சர்வஜனா மேல் நிலைப்பள்ளியில் படித்துவருபவர் ஷீலா ஷெரின். 10 வயதான இந்த சிறுமி நேற்று மதியம் 3.15 மணியளவில் வகுப்பறையில் அமர்ந்து பாடங்களை கவனித்து வந்துள்ளார். அப்போது வகுப்பறைக்குள் புகுந்த பாம்பு ஒன்று ஷீலா ஷெரினை கடித்துள்ளது. இதனால் அதிர்ச்சியடைந்த ஷீலா ஷெரின் வலி தாங்க முடியாமல் வகுப்பாசிரியரிடம், பாம்பு கடித்தது குறித்து தெரிவித்துள்ளார். சிறுமியை சோதித்து பார்த்த ஆசிரியர் நகத்தில் காயம் ஏற்பட்டுள்ளதாகவும், பாம்பு கடித்ததால் காயம் ஏற்படவில்லை என்றும் கூறியுள்ளார். சிறிது நேரத்தில் சிறுமியின் கால்கள் நீல நிறத்தில் மாறிவிட்டதாக, ஷீலாவின் வகுப்பு மாணவி தெரிவித்துள்ளார். ஷீலா பயிலும் வகுப்பு மாணவிகளும், ஒரு ஆசிரியரும் ஷீலாவை மருத்துவமனைக்கு கொண்டு செல்லுமாறு பள்ளி நிர்வாகத்தினரிடம் வேண்டுகோள் விடுத்துள்ளனர். ஆனால், கோரிக்கைக்கு செவி மடுக்காத ஆசிரியர் ஷிஜில் மாணவியை மருத்துவமனைக்கு அனுப்பாததோடு 45 நிமிடங்களுக்கு மேல் வகுப்பறைக்கு வெளியே அமரவைத்துள்ளார். பள்ளியில் ஆசிரியர்கள் பலர் வாகனங்கள் வைத்திருந்த போதும் சிறுமியை மருத்துவமனைக்கு அழைத்து செல்லாமல், அவரது தந்தை வரும் வரை காக்க வைத்துள்ளனர்.</p>
      <p>பள்ளிக்கு ஒரு கிலோமீட்டர் தொலைவிற்குள் இருந்த ஷீலாவின் தந்தை, தகவலறிந்து உடனடியாக பள்ளிக்கு விரைந்ததோடு, ஷீலாவை தூக்கிக்கொண்டு தனியார் மருத்துவமனைக்கு விரைந்தார். எனினும் பாம்பு கடித்து நீண்ட நேரமாகிவிட்டதால், ஷீலாவின் உடலில் விஷம் பரவிவிட்டதாகக் கூறப்படுகிறது. அதனால் சிறுமியை கோழிக்கோடு மருத்துவக்கல்லூரிக்கு கொண்டு செல்ல மருத்துவர்கள் அறிவுறுத்தியுள்ளனர். மருத்துவமனைக்கு செல்வதற்கு முன்பாக சிறுமி உயிரழந்துவிட்டதாகக் கூறப்படுகிறது.</p>
      <p>சிறுமியை சோதித்து பார்த்த மருத்துவர்கள் பாம்பு கடித்ததால்தான் அவர் இறந்தார் என்பதை உறுதிபடுத்தினர். பாம்பு கடித்ததால் மட்டும் ஷீலா இறக்கவில்லை, ஷீலா இறப்பிற்கு ஆசிரியர்களும் தான் காரணம் என்று ஷீலாவின் வகுப்பு மாணவிகள் குற்றம்சாட்டியுள்ளனர். ஷீலாவின் பள்ளி மாணவர்கள் இது குறித்து கண்டன குரல்கள் எழுப்பியதையடுத்து, இந்த சம்பவம் குறித்து விசாரணை செய்ய அம்மாநில அரசு உத்தரவிட்டுள்ளது.</p>
    </article>
  </body>
</html>