<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380817"/>
    <meta property="og:site_name" content="beartai"/>
    <meta property="article:published_time" content="2019-11-21T00:00:00+00:00"/>
    <meta property="og:title" content="บ้านริมหน้าผาของโทนี่ สตาร์ค มีจริง ไม่ใช่ภาพซีจี อลิเซีย คีย์ เป็นเจ้าของในราคา 628 ล้านบาท"/>
    <meta property="og:description" content="ในไตรภาค Iron Man นอกจากความเท่ของโทนี่ สตาร์ค และบรรดาชุดเกาะที่หลากหลายความสามารถแล้ว เชื่อว่าอีกจุดหนึ่งที่แฟน ๆ ทุกคนน่าจะประทับใจก็คือความสวยงามของบ้านริมหน้าผาของโทนี่ สตาร์ค เนี่ยล่ะ ก็ระดับมหาเศรษฐีนี่นะ จะให้อยู่บ้านธรรมดาได้ไงล่ะ"/>
  </head>
  <body>
    <article>
      <h1>บ้านริมหน้าผาของโทนี่ สตาร์ค มีจริง ไม่ใช่ภาพซีจี อลิเซีย คีย์ เป็นเจ้าของในราคา 628 ล้านบาท</h1>
      <address><time datetime="2019-11-21T00:00:00+00:00">21 Nov 2019</time> by <a rel="author">suchaya Kesjamras</a></address>
      <p>ในไตรภาค Iron Man นอกจากความเท่ของโทนี่ สตาร์ค และบรรดาชุดเกาะที่หลากหลายความสามารถแล้ว เชื่อว่าอีกจุดหนึ่งที่แฟน ๆ ทุกคนน่าจะประทับใจก็คือความสวยงามของบ้านริมหน้าผาของโทนี่ สตาร์ค เนี่ยล่ะ ก็ระดับมหาเศรษฐีนี่นะ จะให้อยู่บ้านธรรมดาได้ไงล่ะ</p>
      <p>เป็นบ้านที่อลังการเหมาะสมกับฐานะโคตรมหาเศรษฐีของโทนี่ สตาร์ค จริง ด้วยเอกลัษณ์โดดเด่นที่เป็นบ้านสีขาว ด้านหน้าเป็นกระจกบานใหญ่ทั้งหมด ปลูกชิดหน้าผาแล้วหันหน้ารับทิวทัศน์มหาสมุทร ช่างเป็นความใฝ่ฝันของหลาย ๆ คนที่อยากจะมีบ้านแบบนี้สักหลังเนอะ แต่ที่หลาย ๆ คนอาจยังไม่ทราบ ว่าบ้านหลังนี้มีอยู่จริงไม่ได้สร้างขึ้นมาจากมายาคอมพิวเตอร์</p>
      <figure>
        <img src="https://www.beartai.com/wp-content/uploads/2019/11/razor-house-la-jolla-razor-house-la-razor-house-la-tony-stark-mansion-razor-house-la-price-razor-house-razor-house-la-razor-house-la-jolla-owner.jpg"/>
        <figcaption>ภาพบ้านของ โทนี่ สตาร์ค ที่เห็นในหนัง iron man</figcaption>
      </figure>
      <p>นอกจากหนัง iron Man แล้ว ก็ยังมีโฆษณาอีกหลายยี่ห้อที่ใช้ Razor House เป็นสถานที่ถ่ายทำ หนึ่งในนั้นคือ Visa Black Card ขอบอกว่านางเอกโฆษณาเซ็กซี่ฝรุด ๆ</p>
      <figure>
        <iframe src="https://www.youtube.com/embed/MgXZIj750ys" width="640" height="360" data-service="Youtube" scrolling="no"/>
      </figure>
      <p>บ้านหลังนี้มีชื่อว่า Razor House ตั้งอยู่ที่หน้าผาในมือง ลา จอลลา อยู่ทางตอนใต้ของรัฐแคลิฟอร์เนีย แต่ในหนังบอกว่าอยู่ที่มาลิบู ในหนัง Iron Man นั้นทีมงานได้ถ่ายทำจากบ้านหลังนี้จริง โดยเฉพาะฉากภายในบ้านทั้งหมด ส่วนภาพภายนอกบ้านมุมกว้างนั้น ไม่เหมือนเสียทีเดียวเพราะทางผู้สร้างได้ใช้เทคนิค CGI สร้างภาพภายนอกของ Razor House เสียใหม่</p>
      <figure>
        <img src="https://www.beartai.com/wp-content/uploads/2019/11/18178102-0-image-a-75_1567823014642.jpg"/>
        <figcaption>ความหรูหราของ Razaon House มองจากมุมสูง</figcaption>
      </figure>
      <p>Razor House นั้นมีเจ้าของมาแล้วถึง 3 คน เจ้าของคนแรกนั้น สร้าง Razor House เสร็จในปี 2009 ก็ถูกฟ้องล้มละลาย สงสัยหมดเงินสร้างบ้านหลังนี้ไปเยอะเนอะ เขาจำต้องประกาศขาย Razor House ในราคา 14.1 ล้านเหรียญ โดนัลด์ เบิร์น เป็นเจ้าของรายที่ 2 เขาเป็นมหาเศรษฐีที่ร่ำรวยมาจาก อุปกรณ์ที่ชื่อ “magicJack” เป็นอุปกรณ์ต่อพ่วงคอมพิวเตอร์ แล้วสามารถโทรศัพท์ทางไกลได้ โดนัลด์ บอกว่าเขาตัดสินใจซื้อ Razaor House เพราะ “ประทับใจในงานสถาปนิกโครงสร้างของบ้าน” ไม่รู้ประทับใจแล้วทำไมขายต่อ</p>
      <aside>โดนัลด์ประกาศขาย Razor House ในเดือนสิงหาคม 2018 ในราคา 30 ล้านเหรียญ (905 ล้านบาท)</aside>
      <p>โอ้โห ซื้อมา 14.1 ล้าน อยู่มา 7 ปีขาย 30 ล้าน เกินเท่าตัวเลยนะนั่น ผ่านมา 1 ปี ขายไม่ออก ก็ราคาขนาดนี้นี่นะ สุดท้ายโดนัลด์ ก็ต้องยอมลดราคาลงมาที่ 20.8 ล้านเหรียญ หรือ 628 ล้านบาท แล้วก็ได้เจ้าของใหม่ในเดือนกันยายน 2019 นี่เอง คนที่มีเงินซื้อบ้านราคาขนาดนี้ได้ ต้องไม่ใช่ระดับเศรษฐีทั่วไปแน่นอน เพราะเธอคือ อลิเซีย คีย์ นักร้องและนักแสดงชื่อดังระดับโลก และเป็นเจ้าของรางวัลแกรมมี่อวอร์ดถึง 15 ตัว มีเพลงดัง ๆ อย่างเช่น “No One,” “If I Ain’t Got You” and “Empire State of Mind.” แล้วเธอยังเป็นโค้ชในรายการ The Voice America ปัจจุบันเป็นคุณแม่ลูก 2 ในวัย 38 ปี</p>
      <figure>
        <img src="https://www.beartai.com/wp-content/uploads/2019/11/1671_5bfe1.jpg"/>
        <figcaption>มุมนั่งชมวิวภายนอกบ้าน</figcaption>
      </figure>
      <p>จบเรื่องเจ้าของไป ขอพาไปดูความหรูหราภายใน Razar House กันซะหน่อย ว่าบ้านริมหน้าผาในราคา 600 กว่าล้านนี่มันจะเริ่ดขนาดไหนกัน บ้านสวยขนาดนี้ สถาปนิกต้องไม่ใช่ระดับธรรมดาแน่นอน เพราะ วอลเลซ อี.คันนิงแฮม เป็นสถาปนิกที่ติด 1 ใน 100 อันดับสถาปนิกระดับโลก Architectural Digest’s Top 100</p>
      <p>Razor House มีเนื้อที่ใช้สอยทั้งหมด 11,000 ตารางฟุต หน่วยของอเมริกานี่แปลก ๆ นะ วอลเลซออกแบบ Razaor House ออกมาในสไตล์มินิมอลลิสต์ ผสมผสานกันระหว่างกระจกกับหิน ให้ตัวบ้านมีความยาวขนานไปกับหน้าผาที่ 6,100 ฟุต เปิดกว้างหน้าบ้านหันหน้าเข้าหามหาสมุทรแปซิฟิกมีระเบียงยาวหน้าบ้านยาวตลอดเท่ากับตัวบ้าน ด้วยการออกแบบนี้เพื่อจุดประสงค์ให้ผู้อาศัยจะสามารถมองเห็นวิวมหาสมุทรได้ตลอดไม่ว่าจะอยู่ส่วนไหนภายในบ้าน พ้นจากระเบียงหน้าบ้านจะเป็นสระว่ายน้ำยาว ที่ออกแบบให้ไม่เห็นขอบสระด้านนอก แต่ให้ดูกลืนหายไปกับวิวมหาสมุทร ส่วนภายในบ้านก่อด้วยคอนกรีตขัดมันสีขาว ผสมกับสแตนเลสสตีล</p>
      <figure>
        <img src="https://www.beartai.com/wp-content/uploads/2019/11/1671_4366f.jpg"/>
        <figcaption>ห้องนั่งเล่นใหญ่</figcaption>
      </figure>
      <figure>
        <img src="https://www.beartai.com/wp-content/uploads/2019/11/1671_f720c.jpg"/>
        <figcaption>ห้องนอนหลัก ตื่นมาเห็นทะเลเลย</figcaption>
      </figure>
      <figure>
        <img src="https://www.beartai.com/wp-content/uploads/2019/11/1671_b9f6e-1024x493.jpg"/>
        <figcaption>สระว่ายน้ำแบบไร้ขอบ</figcaption>
      </figure>
      <p>ห้องนั่งเล่นใหญ่ จะตกแต่งด้วยโซฟานั่งเล่นชุดใหญ่ พื้นหินขัดมัน กระจกสี และผนังห้องที่หุ้มด้วยหนังกลับ<br/>มีห้องนอนใหญ่ถึง 2 ห้อง มีห้องน้ำในตัว ภายในห้องน้ำจะมีทั้งอ่างอาบน้ำ และห้องอาบน้ำ มีห้องเก็บเสื้อผ้า นอกจากนั้นก็ยังมีห้องชมภาพยนตร์ , ห้องครัว , ห้องออกกำลังกาย<br/>ไม่ต้องแปลกใจถ้าบ้านใหญ่ขนาดนี้จะมีลิฟต์แก้วด้วย ตอนเย็นอยากจะพักผ่อนก็แค่กดลิฟต์ขึ้นไปชั้นดาดฟ้า ที่จะมีห้องสปา มีพื้นที่ปิคนิคที่มีเตาปิ้งย่างแบบบิลท์อิน แล้วก็มีห้องนอนสำหรับผู้มาเยือนอีก 2 ห้องด้วยนะ</p>
      <p>
        <a href="https://beam.land/real-estate/tony-stark-s-actual-iron-man-mansion-goes-up-for-sale-1671">อ้างอิง</a>
      </p>
      <p>
        <a href="https://www.luxuo.com/properties/properties-featured/tony-starks-actual-house-for-sale-the-razor-house-california.html">อ้างอิง</a>
      </p>
    </article>
  </body>
</html>