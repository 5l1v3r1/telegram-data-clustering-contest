<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914617"/>
    <meta property="og:site_name" content="Dnevnik"/>
    <meta property="article:published_time" content="2019-11-21T03:00:00+00:00"/>
    <meta property="og:title" content="Flamska sladko-kisla karbonada"/>
    <meta property="og:description" content="Belgijska kuhinja pozna številne jedi, ki so kot ustvarjene tudi za podalpskega jedca."/>
  </head>
  <body>
    <article>
      <h1>Flamska sladko-kisla karbonada</h1>
      <address><time datetime="2019-11-21T03:00:00+00:00">21 Nov 2019, 03:00</time> by <a rel="author">Zoran Triglav</a></address>
      <p>
        <b>Belgijska kuhinja pozna številne jedi, ki so kot ustvarjene tudi za podalpskega jedca.</b>
      </p>
      <p>Flamska je pokrajina na severu Belgije, ki velja za eno najgosteje poseljenih regij v Evropi, slovi pa po dobri hrani. Ena najbolj značilnih flamskih jedi je karbonada (v izvirniku carbonade), nekakšna gosta, počasi kuhana sladko-kisla goveja obara, pripravljena s temnim pivom in obilico čebule. Na videz nekoliko spominja na zelo gost (sploh ne tekoč) temen golaž, ampak se po okusu od njega precej razlikuje. Med drugim zaradi začimb, kot je timijan. Ponekod jedi dodajo še gobe in nekaj za nas tako neobičajnega, da boste nemara morali prebrati dvakrat: rezine rženega kruha z medom, začinjenega z janežem, cimetom, klinčki in muškatnim oreščkom. Tako rekoč medenjake. Namažejo jih z gorčico in z namazano stranjo navzdol položijo na počasi brbotajočo karbonado, da se počasi razgradijo in zgostijo omako ter jo začinijo oziroma osladijo. Klasična priloga h karbonadi je pomfrit, verjetno najbolj znana izvirno belgijska jed, ki se v izvirniku imenuje frieten. Postregli pa vam jo bodo tudi s kuhanim krompirjem ali značilno belgijsko prilogo stoemp, ki je nekakšen krompirjev pire z zelenjavnimi primesmi.</p>
      <blockquote><b>Karbonada po flamsko</b> Potrebujemo<br/>1,5 kg kakovostne goveje vratovine ali plečeta, 5 dl temnega belgijskega (trapist) ali drugega temnega piva, 4 stroke česna, 2 lovorova lista, 3 jušne žlice moke, morsko sol, sveže zmlet poper, ekstra deviško oljčno olje, 250 g pancete, 3 korenčke, 4 srednje velike čebule, 1 steblo pora, 1 jušno žlico paradižnikovega koncentrata, 3,5 dl čiste goveje juhe (ali vode), ščep (ali nekaj vejic) timijana, 6 zrn črnega popra, šop peteršilja.<br/>priprava<br/>Meso narežemo na večje kocke (4 centimetre) in ga čez noč mariniramo v pivu z lovorovimi listi in strtim česnom. Naslednji dan meso dobro odcedimo (pomagamo si lahko s papirnatimi brisačami), marinado pa prihranimo! Moko zmešamo z nekaj soli in popra, nato pa v njej povaljamo kocke mesa, da so enakomerno prekrite. Odvečno moko otresemo. Panceto narežemo na drobne koščke. V pekaču z debelim dnom segrejemo nekaj žlic olja in na njem v 3–4 etapah po 5 minut med občasnim mešanjem pražimo meso, da postane z vseh strani zlato rjavo. Po potrebi med etapami dodamo malo olja. Meso s penovko nalagamo na krožnik, ki ga postavimo na toplo. Če se na dnu pekača tvorijo rjavi ostanki, nič hudega, pripomogli bodo k boljšemu okusu. Ogenj zmanjšamo in v istem pekaču 6–8 minut pražimo panceto, da postane zlato zapečena in hrustljava. Iz pekača jo poberemo s penovko in dodamo na krožnik k ocvrti govedini. Pečico segrejemo na 160 °C. Korenček olupimo in narežemo na koščke, čebulo in por sesekljamo. Vse skupaj stresemo v pekač in na maščobi, ki je ostala od mesa in pancete, med občasnim mešanjem počasi pražimo, da začne nekoliko rjaveti (12 minut). Primešamo paradižnikov koncentrat in med stalnim mešanjem kuhamo še dve minuti. Nato dodamo praženo meso in panceto ter prilijemo prihranjeno marinado. Ko zavre, z dna pekača z leseno lopatko postrgamo rjave madeže, nato pa zalijemo z juho ali vodo ter dodamo začimbe. Po okusu solimo in popramo ter počakamo, da zavre. Odstavimo s štedilnika, pokrijemo z ognjevarno pokrovko ter za vsaj dve uri porinemo v segreto pečico. Po eni uri premešamo. Ko je jed pripravljena, jo po potrebi dodatno začinimo, posujemo s sesekljanim peteršiljem in kar v pekaču postavimo na mizo. Poleg postrežemo pomfrit ali pečen krompir, krompirjev pire in masleni stročji fižol ali grah. Karbonado lahko tudi zamrznemo za kdaj drugič, a ji potem, ko jo želimo segreti, dodamo 1 dl vode.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914439/magazin/kulinarika/kuharski-recepti/enostavna-in-okusna-kremna-bucna-juha"/>
        <a href="https://www.dnevnik.si/1042913730/magazin/kulinarika/kuharski-recepti/pisan-pecenkin-sendvic-s-sirom-in-peceno-papriko"/>
      </related>
    </article>
  </body>
</html>