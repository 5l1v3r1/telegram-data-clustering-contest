<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742767"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T03:02:00+00:00"/>
    <meta property="og:title" content="จี้กกต.หวดซ้ำ'ธนาธร'ส่งฟ้องอาญาปมหุ้นสื่อ"/>
    <meta property="og:description" content="“ศรีสุวรรณ”จี้ กกต.หวดซ้ำ “ธนาธร” เร่งส่งฟ้องอาญาต่อศาลฎีกาปมถือหุ้นสื่อ"/>
  </head>
  <body>
    <article>
      <h1>จี้กกต.หวดซ้ำ'ธนาธร'ส่งฟ้องอาญาปมหุ้นสื่อ</h1>
      <address>
        <time datetime="2019-11-21T03:02:00+00:00">21 Nov 2019, 03:02</time>
      </address>
      <p>
        <b>“ศรีสุวรรณ”จี้ กกต.หวดซ้ำ “ธนาธร” เร่งส่งฟ้องอาญาต่อศาลฎีกาปมถือหุ้นสื่อ</b>
      </p>
      <p>เมื่อวันที่ 21 พ.ย. นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย เปิดเผยว่า ตามที่ศาลรัฐธรรมนูญได้มีคำวินิจฉัยให้สมาชิกภาพ ส.ส. ของนายธนาธร จึงรุ่งเรืองกิจ หัวหน้าพรรคอนาคตใหม่ สิ้นสุดลง ตามรัฐธรรมนูญมาตรา 101 (6) ประกอบมาตรา 98 (3) กรณีมีการถือครองหุ้นสื่อมวลชนของบริษัท วี-ลัค มีเดีย จำกัด ในขณะที่ไปสมัครรับเลือกตั้งเป็นสมาชิกสภาผู้แทนราษฎรเมื่อวันที่ 6 ก.พ.ด้วยคะแนนเสียง 7 : 2 แล้วนั้น เนื่องจากตามพ.ร.ป.ว่าด้วยการเลือกตั้งสมาชิกสภาผู้แทนราษฎร พ.ศ. 2561 ม.151 ประกอบรัฐธรรมนูญ 2560 ม.101(6) ประกอบมาตรา 98(3) บัญญัติไว้ชัดเจนว่า ผู้ใดรู้อยู่แล้วว่าตนไม่มีสิทธิสมัครรับเลือกตั้งเนื่องจากขาดคุณสมบัติหรือมีลักษณะ ต้องห้ามมิให้ใช้สิทธิสมัครรับเลือกตั้งเป็นสมาชิกสภาผู้แทนราษฎร ได้สมัครรับเลือกตั้งหรือทําหนังสือยินยอม ให้พรรคการเมืองเสนอรายชื่อเพื่อสมัครรับเลือกตั้งแบบบัญชีรายชื่อ ต้องระวางโทษจําคุกตั้งแต่ 1-10 ปี และปรับตั้งแต่ 2 หมื่น-2 แสนบาท และให้ศาลสั่งเพิกถอนสิทธิเลือกตั้งของผู้นั้น มีกําหนด 20 ปี และในกรณีที่ผู้กระทําความผิดตามวรรคหนึ่งเป็นผู้ซึ่งได้รับเลือกตั้งเป็นสมาชิกสภาผู้แทนราษฎร ให้ศาลมีคําสั่งให้ผู้นั้นคืนเงินประจําตําแหน่งและประโยชน์ตอบแทนอย่างอื่นที่ได้รับมาเนื่องจากการดํารงตําแหน่ง ดังกล่าวให้แก่สํานักงานเลขาธิการสภาผู้แทนราษฎรด้วย<br/><br/>นายศรีสุวรรณ กล่าวว่า ตามหลักการทั่วไปแล้ว คณะกรรมการสืบสวนและไต่สวน สำนักงาน กกต. จะต้องนำผลคำวินิจฉัยของศาลรัฐธรรมนูญดังกล่าว ไปพิจารณาประกอบในสำนวนเพื่อดำเนินการส่งฟังนายธนาธรต่อศาลฎีกาต่อไปด้วย เพราะมีการวินิจฉัยว่านายธนาธรขาดคุณสมบัติไปแล้ว ซึ่งคำวินิจฉัยของศาลรัฐธรรมนูญนั้นเป็นเด็ดขาด มีผลผูกพันรัฐสภา คณะรัฐมนตรี ศาล องค์กรอิสระ และหน่วยงานรัฐ ตาม ม.211 วรรคท้าย ของรัฐธรรมนูญ 2560<br/><br/>“ด้วยเหตุดังกล่าวสมาคมองค์การพิทักษ์รัฐธรรมนูญไทย จึงจะนำความไปร้องให้คณะกรรมการสืบสวนและไต่สวน กกต. เร่งรีบดำเนินการส่งฟ้องนายธนาธร จึงรุ่งเรืองกิจต่อศาลฎีกาตามครรลองของกฎหมาย เพื่อเป็นบรรทัดฐานให้ผู้ที่คิดจะเป็นนักการเมืองทุกคนได้ระมัดระวัง ไม่ฝ่าฝืนกฎหมายต่อไป โดยจะเดินทางไปยื่นคำร้องในวันศุกร์ที่ 22 พ.ย.เวลา 10.00 น. ที่สำนักงาน กกต. ศูนย์ราชการฯ ต่อไป”นายศรีสุวรรณกล่าว.</p>
    </article>
  </body>
</html>