<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/ourense/verin/2019/11/21/21-novembro/0003_201911E21P60993.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-21T03:00:00+00:00"/>
    <meta property="og:title" content="Ourense: 21 novembro"/>
  </head>
  <body>
    <article>
      <h1><a href="https://www.lavozdegalicia.es/ourense/">Ourense:</a> 21 novembro</h1>
      <address><time datetime="2019-11-21T03:00:00+00:00">21 Nov 2019, 03:00</time> by <a rel="author">Xosé Carlos Caneiro</a></address>
      <p>Non estás na ambición de posuír, acaparar, conseguir. Estás, felicidade, no humilde mencer que pinta a túa pel con luz de novembro. Non nas grandes palabras. Estás no simple rumor dun simple bico, simplemente. Estás na viaxe, non na meta. Nun quérote inesperado ou no quérote tácito que alguén non pronuncia. No ámote que sae do sombreiro de onde saen todos os coellos da sorte e da alegría. Non estás nas sombras. Estás camiñando nos lugares onde ten sentido respirar, respirarte. Eu descubro a felicidade nas ocasións máis inesperadas. O pasado sábado, sen ir máis lonxe, espertei nun dos meus insomnios e souben que a felicidade era que estivesen as tres na casa, durmidas. As miñas nenas e muller. A felicidade é a saúde. Verín no luscofusco. E descubrirte, espida. Porque non estás nos verbos grandilocuentes que estes días escoitamos: gobernar ou pactar. Estás no soliloquio do cidadán farto de tanta impostura. No río. Eu vin a felicidade nos ollos dalgúns personaxes que os mestres escribiron. Na soidade da prosa de <i>Bella del Señor </i>(Albert Cohen), esa novela politicamente incorrecta que amo rotundamente. No meu amigo Paco Mariló, que na última comida dixo: «De galgo le viene al gallo». En realidade quería dicir, afirman os que escoitaron: «De casta le viene al galgo» (aínda que eu creo que ninguén sabe o que o meu Mariló quería dicir). A felicidade son os amigos imprescindibles. Esquecernos dos vinagres e exaltar o xúbilo da dozura. Seguir, aínda que manden parar. Non prohibir o prohibido: dicir e sentir a propia verdade, por exemplo. Defender os principios neste mundo sen principios. A felicidade este 21 de novembro só podes pintala ti. Un día antes dos dezaoito, Marta.</p>
    </article>
  </body>
</html>