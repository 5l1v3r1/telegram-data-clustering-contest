<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187575/"/>
    <meta property="og:site_name" content="Janam TV"/>
    <meta property="article:published_time" content="2019-11-21T03:59:06+00:00"/>
    <meta property="og:title" content="മഹാരാഷ്ട്ര; സര്‍ക്കാര്‍ രൂപീകരണവുമായി ബന്ധപ്പെട്ട അന്തിമ തീരുമാനം നാളെ"/>
    <meta property="og:description" content="ന്യൂഡല്‍ഹി: മഹാരാഷ്ട്രയില്‍ സഖ്യ സര്‍ക്കാര്‍ രൂപീകരണവുമായി ബന്ധപ്പെട്ട അന്തിമ തീരുമാനം നാളെയുണ്ടാകുമെന്ന് കോണ്‍ഗ്രസ്സ് നേതൃത്വം. ശിവസേനയുമായി ചേര്‍ന്ന്"/>
  </head>
  <body>
    <article>
      <h1>മഹാരാഷ്ട്ര; സര്‍ക്കാര്‍ രൂപീകരണവുമായി ബന്ധപ്പെട്ട അന്തിമ തീരുമാനം നാളെ</h1>
      <address><time datetime="2019-11-21T03:59:06+00:00">21 Nov 2019, 03:59</time> by <a rel="author">Janam TV Web Desk</a></address>
      <p>ന്യൂഡല്‍ഹി: മഹാരാഷ്ട്രയില്‍ സഖ്യ സര്‍ക്കാര്‍ രൂപീകരണവുമായി ബന്ധപ്പെട്ട അന്തിമ തീരുമാനം നാളെയുണ്ടാകുമെന്ന് കോണ്‍ഗ്രസ്സ് നേതൃത്വം. ശിവസേനയുമായി ചേര്‍ന്ന് സഖ്യസര്‍ക്കാര്‍ രൂപീകരിക്കാന്‍ ഇന്നലെ കോണ്‍ഗ്രസ്സ് എന്‍സിപി നേതാക്കളുടെ യോഗം തീരുമാനിച്ചിരുന്നു. മുഖ്യമന്ത്രി പദം ആര്‍ക്ക് നല്‍കണമെന്ന കാര്യത്തിലാണ് ചര്‍ച്ച നീളുന്നത്.</p>
      <p>മഹാരാഷ്ട്രയില്‍ ശിവസേനയുമായി ചേര്‍ന്ന് സഖ്യ സര്‍ക്കാര്‍ രൂപീകരിക്കാന്‍ സോണിയാഗാന്ധി ഉള്‍പ്പെടുന്ന കോണ്‍ഗ്രസ്സ് ദേശീയ നേതൃത്വം കഴിഞ്ഞ ദിവസം തന്നെ പച്ചക്കൊടി കാട്ടിയിരുന്നു. തുടര്‍ന്ന് ചര്‍ച്ച നടത്തിയ കോണ്‍ഗ്രസ്സ് എന്‍സിപി മുതിര്‍ന്ന നേതാക്കള്‍ സഖ്യസര്‍ക്കാര്‍ ഉടന്‍ രൂപീകരിക്കുമെന്നാണ് പ്രഖ്യാപിച്ചത്. സര്‍ക്കാര്‍ രൂപീകരിക്കുന്നതുമായി ബന്ധപ്പെട്ട് എഐസിസി യോഗത്തിലും ചര്‍ച്ച നടന്നു. ഇതുമായി ബന്ധപ്പെട്ട അന്തിമ തീരുമാനം നാളെയുണ്ടാകും എന്നാണ് എഐസിസി ജനറല്‍സെക്രട്ടറി വേണുഗോപാല്‍ അറിയിച്ചത് .</p>
      <p>തീവ്ര ഹിന്ദുത്വ നിലപാട് സ്വീകരിക്കുന്ന ശിവസേനയുമായി സഖ്യമുണ്ടാക്കുന്നതില്‍ കോണ്‍ഗ്രസ്സില്‍ നിന്നുള്ള ഒരു വിഭാഗം നേതാക്കള്‍ തന്നെ വിമര്ശനമുന്നയിച്ചിട്ടുണ്ട് . ശിവസേനയുമായി ചേരുന്നത് ഭാവിയില്‍ തിരിച്ചടിയുണ്ടാകുമെന്നാണ് നേതാക്കളുടെ വാദം .</p>
      <p>ആദ്യ ഘട്ടത്തില്‍ മുഖ്യമന്ത്രിസ്ഥാനം ശിവസേനക്ക് നല്‍കികൊണ്ട് സര്‍ക്കാര്‍ രൂപീകരിക്കാനുള്ള ചര്‍ച്ചകളാണ് തുടരുന്നത് .ഇതിനായി കര്‍ശന ഉപാധികളാണ് ശിവസേനയ്ക്ക് മുന്‍പില്‍ കോണ്‍ഗ്രസ്സ് എന്‍സിപി വെച്ചിട്ടുള്ളത്. അതേസമയം ശിവസേനയിലെ ഒരുവിഭാഗം എംഎല്‍എമാര്‍ എന്‍ഡിഎയിലേക്ക് തിരിച്ചു പോകണമെന്ന നിലപാടിലാണ്.</p>
    </article>
  </body>
</html>