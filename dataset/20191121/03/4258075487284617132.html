<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/initiative-to-form-the-government-in-maharashtra-amidst-distrust-in-alliance-parties-1.1073279"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T03:09:04+00:00"/>
    <meta property="og:title" content="অবিশ্বাসের আবহেই মহারাষ্ট্রে সরকার গড়ার প্রস্তুতি"/>
    <meta property="og:description" content="সরকার গড়ার আলোচনা করতে আজ রাতে পওয়ারের বাড়িতে যান কংগ্রেস ও এনসিপি-র শীর্ষ নেতারা। বৈঠক শেষে দু’দলেরই দাবি, ‘আলোচনা ইতিবাচক’।"/>
  </head>
  <body>
    <article>
      <h1>অবিশ্বাসের আবহেই মহারাষ্ট্রে সরকার গড়ার প্রস্তুতি</h1>
      <address><time datetime="2019-11-21T03:09:04+00:00">21 Nov 2019, 03:09</time> by <a rel="author">নিজস্ব সংবাদদাতা</a></address>
      <p>এক দিকে চলছে মহারাষ্ট্রে অ-বিজেপি সরকার গড়ার আলোচনা, তার মধ্যেই নরেন্দ্র মোদী-শরদ পওয়ারের বৈঠক ঘিরে অসন্তোষ কংগ্রেসে। ফলে সরকার গড়ার আলোচনাকে কংগ্রেস-শিবসেনা ‘ইতিবাচক’ আখ্যা দিলেও অবিশ্বাসের বাতাবরণ রয়েই গিয়েছে।</p>
      <p>সরকার গড়ার আলোচনা করতে আজ রাতে পওয়ারের বাড়িতে যান কংগ্রেস ও এনসিপি-র শীর্ষ নেতারা। বৈঠক শেষে দু’দলেরই দাবি, ‘আলোচনা ইতিবাচক’। তবে কিছু বিষয়ে বিস্তারিত কথার প্রয়োজন। যা নিয়ে ঐকমত্য হলে দু’-তিন দিনের মধ্যেই রাজ্যপালের কাছে সমর্থনের চিঠি দেওয়া হবে। দু’পক্ষের দাবি, মুখ্যমন্ত্রিত্ব ভাগের বিষয় নিয়েও আজ কথা হয়েছে। </p>
      <p>তবে পওয়ারকে নিয়েও জল্পনা চলছে। কাল সংবাদমাধ্যমে খবর প্রকাশিত হয়, পওয়ারকে পরবর্তী রাষ্ট্রপতি করার কথা ভাবছে বিজেপি। কাল রাতে বিজেপি নেতা নীরজ শেখরের বাড়ির অনুষ্ঠানে মেয়েকে নিয়ে গিয়েছিলেন পওয়ার। সূত্রের খবর, তার পরেই নীরজকে তলব করেন অমিত। কী নিয়ে আলোচনা, মুখে কুলুপ সকলেরই। আজ দুপুরে সংসদ ভবনে মোদীর সঙ্গে একান্তে দেখা করেন এনসিপি প্রধান। পরে তাঁর দাবি, মহারাষ্ট্রে হঠাৎ বৃষ্টিতে ৫৪.২২ লক্ষ হেক্টর জমির ফসল নষ্ট হয়েছে। কৃষকদের সমস্যা নিয়ে আলোচনা করতেই মোদীর কাছে গিয়েছিলেন তিনি। তবে প্রধানমন্ত্রী বৈঠকের মাঝপথেই অমিতকে ডেকে নেওয়ায় জল্পনা আরও বেড়েছে। ওই বৈঠক নিয়ে ক্ষুব্ধ কংগ্রেস। </p>
      <p>
        <b>আরও পড়ুন: </b>
        <b>
          <a href="https://www.anandabazar.com/national/kerala-oppositions-protested-inside-assembly-over-mla-shafi-parambil-and-ksu-leaders-injury-dgtl-1.1073154">রাস্তায় ফেলে পুলিশের বেধড়ক মার কংগ্রেস নেতাকে, উত্তাল হল কেরল বিধানসভা</a>
        </b>
      </p>
      <p>শিবসেনার নেতা সঞ্জয় রাউতের দাবি, কয়েক দিনের মধ্যেই তিন দলের সরকার হবে। সেই রাউতই আজ রাজ্যসভার চেয়ারম্যান বেঙ্কাইয়া নায়ডুকে চিঠিতে জানান, তাঁরা এখনও এনডিএ-র শরিক। তাঁর প্রশ্ন, ‘‘এনডিএ থেকে না বেরনো সত্ত্বেও কেন তাঁর রাজ্যসভার আসন তিন থেকে পাঁচ নম্বরে পাঠানো হল?’’ রাজ্যসভা সচিবালয় সূত্রের খবর, সংসদ বিষয়ক মন্ত্রকের নির্দেশেই ওই পদক্ষেপ। প্রশ্ন এনডিএ থেকে শিবসেনা বেরোয়নি বলে কাকে বার্তা দিতে দিলেন রাউত?</p>
      <p>বিজেপি সূত্রের দাবি, শিবসেনার ভিতরে লড়াই চলছে। প্রাক্তন মুখ্যমন্ত্রী মনোহর জোশীর নেতৃত্বে ১৭ বিধায়ক এ ভাবে সরকার গড়ার বিপক্ষে। সেনা একে গুজব বলে উড়িয়ে দাবি করেছে, চলতি সপ্তাহেই সরকার গড়া নিয়ে সিদ্ধান্ত হবে। শুক্রবার বিধায়কদের বৈঠক। এক সেনা বিধায়কের কথায়, ‘‘পাঁচ দিনের জামাকাপড় আর পরিচয়পত্র নিয়ে বৈঠকে থাকতে বলা হয়েছে। মনে হচ্ছে, দু-তিন কোথাও থাকতে হবে।’’</p>
    </article>
  </body>
</html>