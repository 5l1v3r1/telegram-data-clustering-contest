<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/u-dnipri-chynovnyky-hotily-nezakonno-pryvlasnyty-komunalnu-zemlyu.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T03:36:16+00:00"/>
    <meta property="og:title" content="У Дніпрі чиновники хотіли незаконно привласнити комунальну землю"/>
    <meta property="og:description" content="У Дніпрі чиновники хотіли незаконно привласнити комунальну землю"/>
  </head>
  <body>
    <article>
      <h1>У Дніпрі чиновники хотіли незаконно привласнити комунальну землю</h1>
      <h2>Завдяки реакції співробітників СБУ зловмисники не встигли перевести земельні ділянки з державної власності у приватну, що крім матеріальних збитків державі могло спричинити негативний суспільний резонанс у місцевій громаді</h2>
      <address>
        <time datetime="2019-11-21T03:36:16+00:00">21 Nov 2019, 03:36</time>
      </address>
      <figure>
        <img src="https://1news.com.ua/wp-content/uploads/2019/11/32-12.jpg"/>
      </figure>
      <p>У Дніпрі Служба безпеки України попередила незаконне привласнення чиновниками комунальної землі на майже 30 мільйонів гривень.</p>
      <p>До складу групи входили один з керівників ГУ Держгеокадастру у Дніпропетровській області та представники місцевого криміналітету, що мають зв’язки з російськими «колегами», – повідомляє 1NEWS.</p>
      <p>Зловмисники під час проведення конкурсу на посаду до одного з відділів Держгеокадастру «працевлаштували» фіктивного реєстратора. Вони використали втрачені документи мешканця міста. Неіснуючий посадовець отримав електронний ключ доступу до Державного земельного кадастру.</p>
      <p>Від його імені здійснювали незаконну державну реєстрацію земельних ділянок з можливістю переведення їх у приватну власність. Протягом дев’яти місяців “державний службовець” навіть отримував заробітну плату на оформлений банківський рахунок.</p>
      <p>За цей період ділки незаконно зареєстрували та отримали кадастрові номери на 14 земельних ділянок у центральній частині Дніпра, загальною площею понад 2,8 гектара. Завдяки реакції співробітників СБУ зловмисники не встигли перевести земельні ділянки з державної власності у приватну, що крім матеріальних збитків державі могло спричинити негативний суспільний резонанс у місцевій громаді. Під час слідчих дій за місцями роботи ключових фігурантів справи правоохоронці вилучили документацію та інші докази проведення оборудки.</p>
      <p>Джерело: <a href="https://ssu.gov.ua/ua/news/1/category/21/view/6726#.oPfYeMD2.dpbs">СБУ</a></p>
    </article>
  </body>
</html>