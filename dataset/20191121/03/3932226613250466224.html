<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/cultura/2019/11/21/span-langgltrinta-anos-dun-fito-do-cine-galegospan/0003_201911G21P42991.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-21T03:00:00+00:00"/>
    <meta property="og:title" content="Trinta anos dun fito do cine galego"/>
    <meta property="og:description" content="Miguel Anxo Fernández lembra as estreas das tres longametraxes -«Continental», «Urxa» e «Sempre Xonxa»- na mostra Cinegalicia da que era comisario"/>
  </head>
  <body>
    <article>
      <h1>Trinta anos dun fito do cine galego</h1>
      <h2>Miguel Anxo Fernández lembra as estreas das tres longametraxes -«Continental», «Urxa» e «Sempre Xonxa»- na mostra Cinegalicia da que era comisario</h2>
      <address><time datetime="2019-11-21T03:00:00+00:00">21 Nov 2019, 03:00</time> by <a rel="author">miguel anxo fernández</a></address>
      <p><b>Naquel novembro chuvioso de 1989, do 23 ao 26, estreabamos en Vigo as tres primeiras longas galegas de ficción en formato estándar.</b> Pretendíase reafirmarnos nun cine propio, sazonado co irrenunciable ingrediente da lingua. Exhibidores, filmadores, produtores, actores e escritores, confluíron neses días nas butacas do impoñente Teatro-Cine Fraga para arroupar a <b><i>Continental </i>de Xavier Villaverde, a <i>Urxa </i>de Alfredo García Pinal e Carlos A. L. Piñeiro e a <i>Sempre Xonxa </i></b><b>de Chano Piñeiro</b>. Unha mesa redonda hoxe en Vigo (Marco, 19.30 horas), lembra ese fito.</p>
      <p>Tocoume «comisariar» aquela Cinegalicia convidado polo subdirector xeral de Promoción Cultural, <a href="https://www.lavozdegalicia.es/temas/anton-louro">Antón Louro</a>, en coordinación con Pepe Coira -daquela na Área de Imaxe en Cultura-, ambos do equipo do conselleiro Alfredo Conde, e coa responsable de cultura viguesa María Xosé Porteiro, co alcalde Manuel Soto á fronte. TVG sumábase co seu director Xerardo Rodríguez. Formaban o resto do equipo Manuel González e o citado Coira na programación; Xosé Enrique Acuña coa vistosa exposición Tres rodaxes; José Luis Cabo coa publicación Imaxe Galicia 1987-1989, a política audiovisual da Dirección Xeral de Cultura (1989); Pablo Sampedro na coordinación técnica, e Carmen Carballo para a difusión, mentres a min tocábanme ás tres estreas. No citado Fraga e no Centro Cultural CaixaVigo desenvolveríanse tres paneis, retrospectivas, unha escolma do nacente cine das autonomías, ao tempo que se artellaba un punto de encontro para o sector.</p>
      <figure>
        <img src="https://cflvdg.avoz.es/sc/w2mTZ-3JhDv_md149oJaQ2asfMs=/x/2019/11/20/00121574270065781656591/Foto/j19n9165.jpg"/>
        <figcaption>«Continental», de Xavier Villaverde</figcaption>
      </figure>
      <p>A imaxe incorporábase en coordenadas de normalización ao acervo cultural do país, insisto, consecuencia dun proceso de tempos pretéritos. O xoves 23 correspondeulle a gala de apertura -que como as restantes presentou a televisiva Begoña Fontenla-, a Xavier Villaverde e Continental, acompañado de <a href="https://www.lavozdegalicia.es/temas/marisa-paredes">Marisa Paredes</a> e Alberto Alonso representando ao reparto. <b>O filme, en clave de <i>thriller</i> nun tempo indeterminado da posguerra, amosaba a un cineasta moi interesado no coidado visual e máis no risco narrativo</b>, e ao tempo traballaba con actores de aquí (<a href="https://www.lavozdegalicia.es/temas/nancho-novo">Nancho Novo</a>, Xosé Lois González, Elina Luaces, Marisa Soto…), acompañando aos xa citados e mais a Eusebio Poncela, Feodor Atkine, Héctor Alterio, Cristina Marcos e Jorge Sanz, entre outros. Seguiulle <i>Urxa</i>, produción modesta sobre un guión que refundía tres curtas, nunha proposta que lindaba co fantástico, no seu retrato de muller en tres momentos diferentes do século XX. Pinal e Piñeiro acompañáronse no escenario de Luma Gómez e Ernesto Chao, representando o resto do elenco, todo galego.</p>
      <p>Para Chano Piñeiro reservouse o sábado polo factor diferencial que aportaba <i>Sempre Xonxa</i>. O de Forcarei pelexara tres anos contra os elementos, e ademais fincara raíces en Vigo coa súa dona Mariluz, ambos boticarios. Ante os medios compareceron Uxía Blanco, Xavier Lourido, Miguel Insua, <a href="https://www.lavozdegalicia.es/temas/roberto-vidal-bolano">Roberto Vidal Bolaño</a>, e o compositor Pablo Barreiro. Non cabía unha palla no Fraga, a onde Chano levou a case todo o equipo. Propuña unha trama realista, co mundo rural presente e o drama de emigración ás Américas, enfiada arredor de Xonxa. <b>Non sei se o adxectivo apoteose lle presta a aquela sesión, pero o público aplaudindo en pé foi imaxe gardada na retina para cantos estivemos alí.</b> Para nós era o remate perfecto. Xa non tiñamos dúbidas de que a frase que Chano reiteraba, a de «o cine galego é posible, o cine galego é necesario» collía corpo.</p>
      <figure>
        <img src="https://cflvdg.avoz.es/sc/FjcIoOF3KSsr7d7VgFwXe4bD_44=/x/2019/11/20/00121574270080204267708/Foto/j19n9164.jpg"/>
        <figcaption>«Urxa», de Alfredo García Pinal e Carlos A. López Piñeiro</figcaption>
      </figure>
      <h3>Un ecosistema plural e equilibrado</h3>
      <p>Agora que voaron trinta anos, que a morte nos levou a Chano, que Pinal e Piñeiro non farían outra longametraxe, e que Villaverde foi o único que estrearía máis filmes en adiante, a realidade actual confirma que convencemos á sociedade e aos xestores públicos en particular sobre a idea de apoiar o cine de seu como investimento de futuro. No simbólico remataba un proceso comezado en 1974 polo ourensán Eloi Lozano e a súa curta en 35 mm <i>Retorno a Tagen Ata</i> sobre texto de Ferrín, poñendo o ramo aos esforzos que adiantaran outros autores no heroico súper 8 mm e no 16 mm desde finais dos anos sesenta. Ao tempo, sen deixar o simbólico, pechábase case un século de acción cinematográfica no país sen outra motivación que a derivada do seu traballo. <b>Foi como chegar a meta da carreira iniciada polo pioneiro José Sellier Loup na Coruña de finais do XIX.</b> Desde aquela, sen deixar de considerar as mudanzas do audiovisual global, co medre do apoio institucional, os avances tecnolóxicos e os de formación, o que naquela Cinegalicia só era un proxecto de ilusión, agora é unha realidade conformada nun ecosistema equilibrado e plural con ducias de títulos producidos, no que <b>conviven o produto industrial estandarizado e a obra de autor máis singularizada</b>, mesmo co engadido de ter forte presenza nos grandes festivais internacionais. Aqueles catro precursores de 1989 son agora unha lexión, sempre para ben. </p>
    </article>
  </body>
</html>