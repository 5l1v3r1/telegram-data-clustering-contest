<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-architektonikos-diagonismos-gia-tin-anaplasi-olon-ton-kentrikon-dromon-tis-polis/"/>
    <meta property="og:site_name" content="ert.gr"/>
    <meta property="article:published_time" content="2019-11-21T03:52:56+00:00"/>
    <meta property="og:title" content="Κομοτηνή: Αρχιτεκτονικός διαγωνισμός για την ανάπλαση όλων των κεντρικών δρόμων της πόλης"/>
    <meta property="og:description" content="« Να αυξήσουμε την επισκεψιμότητα στην πόλη μας αλλά για ποιους;» αναρωτήθηκε πολίτης που συμμετείχε στη Δημοτική Επιτροπή Διαβούλευσης του Δήμου Κομοτηνής με αφορμή την παρουσίαση του Τεχνικού Προγράμματος για να συνεχίσει « Για τους Κομοτηναίους ή για να φέρουμε ξένους; Έχετε στο πρόγραμμά σας τρόπους για να προσελκύσουμε κόσμο από τα περίχωρα και τις όμορες χώρες;» Σύμφωνα με τον ίδιο η ανατολική είσοδος της πόλης είναι σε άθλια κατάσταση, από εκεί, όπως είπε, περνάνε χιλιάδες τουρίστες από τη Μολδαβία, τη Ρουμανία και τη Βουλγαρία, οι οποίοι φεύγουν κατευθείαν στην Εγνατία."/>
  </head>
  <body>
    <article>
      <h1>Κομοτηνή: Αρχιτεκτονικός διαγωνισμός για την ανάπλαση όλων των κεντρικών δρόμων της πόλης</h1>
      <address><time datetime="2019-11-21T03:52:56+00:00">21 Nov 2019, 03:52</time> by <a rel="author">Μαρία Νικολάου</a></address>
      <p><i>« Να αυξήσουμε την επισκεψιμότητα στην πόλη μας αλλά για ποιους;»</i> αναρωτήθηκε πολίτης που συμμετείχε στη <b>Δημοτική Επιτροπή Διαβούλευσης του Δήμου Κομοτηνής</b> με αφορμή την παρουσίαση του Τεχνικού Προγράμματος για να συνεχίσει <i>« Για τους Κομοτηναίους ή για να φέρουμε ξένους; Έχετε στο πρόγραμμά σας τρόπους για να προσελκύσουμε κόσμο από τα περίχωρα και τις όμορες χώρες;»</i> Σύμφωνα με τον ίδιο η ανατολική είσοδος της πόλης είναι σε άθλια κατάσταση, από εκεί, όπως είπε, περνάνε χιλιάδες τουρίστες από τη Μολδαβία, τη Ρουμανία και τη Βουλγαρία, οι οποίοι φεύγουν κατευθείαν στην Εγνατία.</p>
      <figure>
        <img src="https://www.ert.gr/wp-content/uploads/2019/11/IMG_8956.jpg"/>
      </figure>
      <p><i>«Αυτούς σκέφτεστε να τους προκαλέσετε να μπουν και μέσα στην πόλη; Να περάσουν να ρίξουν μια ματιά και να διαπιστώσουν πόσο όμορφη είναι αυτή η πόλη με τις αναπλάσεις και το ιστορικό της κέντρο;»</i><br/>Απάντηση στο ερώτημα έδωσε ο κος<b> Δημήτρης Καρασταύρου, αντιδήμαρχος Τεχνικών Υπηρεσιών του Δήμου:</b> «<i>Αρμοδιότητα μας είναι να διαχειριστούμε σαν Τεχνική Υπηρεσία τους κοινόχρηστους χώρους και τους κοινωφελής»</i> ανέφερε για να εξηγήσει <i>« Αυτούς προσπαθούμε να κάνουμε πιο όμορφους και πιο ελκυστικούς. Νομίζω ότι αυτή είναι η προσπάθεια που θέλουμε να αναδείξουμε με το Τεχνικό Πρόγραμμα, να κάνουμε πιο ελκυστική την πόλη από άποψη λειτουργικότητας και όψης κοινόχρηστων χώρων».</i></p>
      <p>Στην απάντηση του ο αντιδήμαρχος αναφέρθηκε στην ένταξη σε ένα πρόγραμμα μέσα από το οποίο θα πραγματοποιηθεί ένας αρχιτεκτονικός διαγωνισμός που θα αφορά όλους τους κεντρικούς δρόμους της πόλης: η είσοδος της πόλης από την παλαιά οδό Ξάνθης μέχρι την έξοδο, ο δρόμος που οδηγεί στον Σιδηροδρομικό Σταθμό, ο δρόμος που οδηγεί στο Κολυμβητήριο, την Ηρώων , αλλά και το δρόμο προς το Σισμανόγλειο Νοσοκομείο, «ώστε», όπως είπε ο κος Καρασταύρου <i>« και οι κεντρικοί δρόμοι να αποκτήσουν μια δική τους ταυτότητα, ξεχωριστή».</i></p>
      <p>Μάλιστα σ΄αυτό το σημείο έκανε και μια αναφορά που λίγο πολύ έχουν διαπιστώσει και οι ίδιοι οι κάτοικοι, ότι δηλαδή γίνονται έργα, αλλά το κάθε έργο, υλοποιείται <i>«όπως το αντιλαμβάνεται ο καθένας από μόνος του»</i> και δεν έρχεται ένα έργο να «κολλήσει» με το άλλο και αυτό διαπιστώνεται εκ των υστέρων με αστοχίες που εντοπίζονται. Γι αυτό και επιλέγεται τώρα η εκπόνηση μιας ολοκληρωμένης μελέτης η οποία θα απαντά στο ερώτημα: <i>«Πώς πρέπει να είναι τελικά οι δρόμοι και τι εικόνα θέλουμε;»</i> Στο πρόγραμμα που θα υλοποιήσει η δημοτική αρχή θα συμπεριλαμβάνονται και οι όψεις των κτιρίων, ώστε να αποκτήσουν μια ταυτότητα πιο «βατή» όλοι οι κεντρικοί δρόμοι της πόλης. <i>«Νομίζω ότι είναι κάτι που θα αναδείξει την πόλη και η δική μας δουλειά είναι να αναδείξουμε τους κοινόχρηστους χώρους, τους δρόμους και να έχουμε την πόλη έτοιμη να δεχτεί τον όποιο τουρισμό γιατί το τουριστικό προϊόν δεν είναι μόνο η πόλη, είναι η αγορά,οι άνθρωποι, ο πολιτισμός.»</i> κατέληξε ο αντιδήμαρχος.<br/>Φώτο: Ο κος Δ. Καρασταύρου, αντιδήμαρχος Τεχνικών Υπηρεσιών ρεπορτάζ-κείμενο -φωτογραφία:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/maria-germanli-proedros-toy-syllogoy-o-eymolpos-i-komotini-echei-paradosi-sto-chorodiako-tragoydi/"/>
        <a href="https://www.ert.gr/perifereiakoi-stathmoi/komotini/d-karastayroy-egine-mia-prospatheia-sovari-sta-plaisia-kai-stis-dynatotites-poy-eichame/"/>
        <a href="https://www.ert.gr/perifereiakoi-stathmoi/komotini/k-stogiannidoy-ayti-ti-stigmi-prothesi-einai-na-parameinoyn-oi-scholes-stin-palia-nomiki/"/>
        <a href="https://www.ert.gr/perifereiakoi-stathmoi/komotini/a-polychronidis-kanenas-mechri-simera-den-ethese-se-amfisvitisi-ti-chrisi-tis-palias-nomikis/"/>
        <a href="https://www.ert.gr/perifereiakoi-stathmoi/komotini/komotini-synantisi-toy-ds-toy-emporikoy-syllogoy-me-ton-dimarcho-komotinis/"/>
        <a href="https://www.ert.gr/perifereiakoi-stathmoi/komotini/komotini-to-d-s-toy-ellinikoy-erythroy-stayroy-synantithikan-me-ton-dimarcho/"/>
      </related>
    </article>
  </body>
</html>