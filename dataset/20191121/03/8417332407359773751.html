<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/21/Riksrett-%C3%A5pningstema-i-debatt-mellom-presidentkandidater-20441433.ece"/>
    <meta property="og:site_name" content="adressa.no"/>
    <meta property="article:published_time" content="2019-11-21T03:57:25+00:00"/>
    <meta property="og:title" content="Riksrett åpningstema i debatt mellom presidentkandidater"/>
    <meta property="og:description" content="Den pågående riksrettshøringen åpnet debatten mellom de ti presidentkandidatene på demokratisk side onsdag kveld i Atlanta i Georgia."/>
  </head>
  <body>
    <article>
      <h1>Riksrett åpningstema i debatt mellom presidentkandidater</h1>
      <address><time datetime="2019-11-21T03:57:25+00:00">21 Nov 2019, 03:57</time> by <a rel="author">(NTB) NTB</a></address>
      <p>Den pågående riksrettshøringen åpnet debatten mellom de ti presidentkandidatene på demokratisk side onsdag kveld i Atlanta i Georgia.</p>
      <aside><a href="https://www.adressa.no/nyheter/utenriks/2019/11/21/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/21/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/21/javascript:void(0);">Del denne artikkelen på e-post</a></aside>
      <p>Første spørsmål gikk til Elizabeth Warren. Hun gjorde det klart at hun vil gjøre sitt ytterste for å overbevise politikere i begge parti om at riksrett er nødvendig.</p>
      <p>– Alle politikere, inkludert Republikanere, har plikt til å seriøst vurdere spørsmålet om riksrett. Vi har et konstitusjonelt ansvar og å møte dette ansvaret, sa senatoren fra Massachusetts.</p>
      <p>Hun la til at hun aldri kommer til å innvilge noen en ambassadørstilling på grunn av valgkampbidragene hun får.</p>
      <p>Bernie Sanders advarte mot å bli for opphengt i president Donald Trump, som han kalte en notorisk løgner. Senatoren fra Vermont vil heller vende fokuset mot hvordan Det demokratiske partiet kan nå ut til de amerikanske velgerne.</p>
      <p>Joe Biden pekte på at vitneutsagnene fra riksrettshøringene har gjort det tydelig at Trump ikke ønsker den tidligere visepresidenten som motstander ved neste års valg.</p>
      <h3>Helse et sentralt tema</h3>
      <p>Mens spørsmålet om riksrett samlet kandidatene i en front mot Trump, ble tonen mellom kandidatene tilspisset da det ble stilt spørsmål om det amerikanske helsevesenet.</p>
      <p>Elizabeth Warren kom nylig med en plan for hvordan hun vil betale for «Medicare for all». Forslaget skal finansieres ved å øke skattene, skiver <a href="https://edition.cnn.com/2019/11/01/politics/elizabeth-warren-medicare-for-all-financing-plan/index.html">CNN</a>. Flere av hennes motstandere er kritiske til forslaget, men Warren mener forslaget er nødvendig for å endre det amerikanske helsevesenet.</p>
      <p>– Jeg er lei milliardærer som ikke bidrar, sa Warren.</p>
      <p>Da Sanders ble spurt om Medicare, svarte han kjapt.</p>
      <p>– Takk! Det var jeg som skrev det fordømte lovforslaget, sa Sanders før han gikk videre til å kritisere det nåværende helsesystemet for å være «grusomt» og «dysfunksjonelt».</p>
      <p>Joe Biden pekte på at de fleste Demokrater ikke støtter Medicare, mens Pete Buttigieg på sin side advarte mot å tvinge folk inn i et allment helsevesen «enten om de vil eller ikke».</p>
      <h3>Buttigieg utfordret</h3>
      <p>Ordføreren i den vesle byen South Bend i Indiana ble utfordret på hans manglende erfaring fra storpolitikken. Buttigieg argumenterte med at hans bakgrunn vil være en fordel og ikke en ulempe.</p>
      <p>– Jeg snakker ikke om arbeidsfolks rettigheter for deretter sette meg på et helikoptret med navnet mitt på, sa Buttigieg med klar referanse til Trump.</p>
      <p>– Jeg spiller ikke golf engang, la han til.</p>
      <p>De ventede angrepene på Pete Buttigieg fra de tre erfarne kandidatene Sanders, Warren og Biden materialiserte seg ikke i særlig grad. Den 37 år gamle tidligere soldaten er den første homofile kandidaten som har en sjanse til å nå Det hvite hus.</p>
      <p>Buttigiegs popularitet har steget jevnt den siste måneden, og han ligger på fjerdeplass på nasjonale meningsmålinger, ifølge RealClearPolitics, skriver nyhetsbyrået AFP.</p>
      <h3>Femte debatt</h3>
      <p>Dette var den femte gangen presidentkandidatene fra demokratisk side møtes til debatt. De ti kandidatene Joe Biden, Cory Booker, Pete Buttigieg, Tulsi Gabbard, Kamala Harris, Amy Klobuchar, Bernie Sanders, Tom Steyer, Elizabeth Warren og Andrew Yang kjemper om å bli president Donald Trumps utfordrer i presidentvalget i 2020.</p>
      <p>Avisen The Guardian, som følger debatten tett, bemerker at de minst profilerte kandidatene fikk lite oppmerksomhet fra programlederne i første del av debatten. Det tok 30 minutter før teknologientreprenøren Andrew Yang fikk ordet. Han åpnet med å applaudere motstander Tom Steyer for å bruke penger på tiltak mot klimaendringer.</p>
      <p>Debatten ble arrangert i Atlanta i Georgia av kanalen MSNBC og avisen The Washington Post.</p>
      <p>(©NTB)</p>
    </article>
  </body>
</html>