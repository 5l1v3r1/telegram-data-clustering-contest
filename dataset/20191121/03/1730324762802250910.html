<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242146/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T03:44:48+00:00"/>
    <meta property="og:title" content="เจ้าฟ้าพัชรกิติยาภา เสด็จเป็นองค์ประธานเปิดแข่งขันกีฬาขี่ม้า ‘Princess’s Cup Thailand 2019’"/>
    <meta property="og:description" content="สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเป็นองค์ประธานในพิธีเปิดการแข่งขันกีฬาขี่ม้ารายการ Princess’s Cup Thailand 2019"/>
  </head>
  <body>
    <article>
      <h1>เจ้าฟ้าพัชรกิติยาภา เสด็จเป็นองค์ประธานเปิดแข่งขันกีฬาขี่ม้า ‘Princess’s Cup Thailand 2019’</h1>
      <address><time datetime="2019-11-21T03:44:48+00:00">21 Nov 2019, 03:44</time> by <a rel="author" href="https://www.thebangkokinsight.com/author/kanyaporn5/" target="_blank">The Bangkok Insight Editorial Team</a></address>
      <p>สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเป็นองค์ประธานในพิธีเปิดการแข่งขันกีฬาขี่ม้ารายการ Princess’s Cup Thailand 2019</p>
      <figure>
        <img src="https://www.thebangkokinsight.com/wp-content/uploads/2019/11/S__100622340.jpg"/>
      </figure>
      <p>วันนี้ (20 พ.ย.) สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จพระราชดำเนินเป็นองค์ประธานในพิธีเปิดการแข่งขันกีฬาขี่ม้ารายการ Princess’s Cup Thailand 2019 โดยมีสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในฐานะองค์ประธานอำนวยการนโยบายการจัดการแข่งขันฯ พร้อมด้วย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา และข้าราชการชั้นผู้ใหญ่เฝ้ารับเสด็จ ณ สนามกีฬาขี่ม้า กองพันทหารม้าที่ 29 รักษาพระองค์ ถนนพหลโยธิน เขตพญาไท กรุงเทพฯ</p>
      <figure>
        <img src="https://www.thebangkokinsight.com/wp-content/uploads/2019/11/S__100622346-768x512.jpg"/>
      </figure>
      <p>โอกาสเดียวกันนี้ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ประทานพระโอวาทแก่ผู้เข้าร่วมการแข่งขันฯ ตอนหนึ่งว่า “การแข่งขันขี่ม้าที่หน่วยม้าทรงประจำพระองค์จัดขึ้นในปีนี้ นับเป็นอีกครั้งหนึ่งที่นักกีฬาขี่ม้าจะได้ฝึกฝนทักษะความเชี่ยวชาญ เพื่อเตรียมความพร้อมสำหรับการเป็นตัวแทนประเทศไทยในการแข่งขันกีฬาขี่ม้าระดับชาติและนานาชาติต่อไป”</p>
      <figure>
        <img src="https://www.thebangkokinsight.com/wp-content/uploads/2019/11/S__100622342-768x512.jpg"/>
      </figure>
      <p>จากนั้นทอดพระเนตรการแข่งขัน Concorde Show Jumping International Junior – Borrowed Horses หรือ CSIJ – B ซึ่งเป็นการแข่งขันขี่ม้ากระโดดข้ามเครื่องกีดขวางรายการพิเศษ สำหรับเยาวชนนานาชาติ และประทานรางวัลแก่ผู้ชนะเลิศ ลำดับที่ 1 Ornarin Boonjint ประเทศไทย ลำดับที่ 2 Owen Wong ประเทศฮ่องกง ลำดับที่ 3 Jenna Taylor Helweg ประเทศมาเลเซีย ลำดับที่ 4 Zhi Xi Sabrina Tan ประเทศสิงคโปร์ ลำดับที่ 5 Chirag Khandal ประเทศอินเดีย และลำดับที่ 6 Clemency Hughes ประเทศออสเตรเลีย</p>
      <figure>
        <img src="https://www.thebangkokinsight.com/wp-content/uploads/2019/11/S__100622344-700x467.jpg"/>
      </figure>
      <p>การแข่งขันกีฬาขี่ม้ารายการ Princess’s Cup Thailand 2019 ในครั้งนี้จัดขึ้นเป็นครั้งที่ 7 ภายใต้สโลแกน “Keep Working, Riding Happy with 2 Hearts, Feeling for Feeling” ซึ่งมีวัตถุประสงค์เพื่อเป็นการส่งเสริมกีฬาขี่ม้า เพิ่มพูนทักษะและประสบการณ์การแข่งขัน ตลอดจนเป็นการเชื่อมความสัมพันธ์อันดีของนักกีฬาขี่ม้า และสโมสรขี่ม้าต่าง ๆ โดยมีชมรมและสโมสรจากประเทศต่าง ๆ เข้าร่วมการแข่งขัน 9 ประเทศ ประกอบด้วย กัมพูชา ฮ่องกง อินโดนีเซีย อิหร่าน มาเลเซีย สิงคโปร์ ไต้หวัน อินเดียและออสเตรเลีย</p>
      <figure>
        <img src="https://www.thebangkokinsight.com/wp-content/uploads/2019/11/S__100622357-700x467.jpg"/>
      </figure>
      <p>ในปีนี้เป็นการแข่งขันที่ใหญ่ขึ้นและยกระดับสู่สากลตามพระราชประสงค์ โดยจัดการแข่งขันด้วยกัน 5 ประเภท ได้แก่ การแข่งขันศิลปะการบังคับม้า (Dressage) การแข่งขันกระโดดข้ามสิ่งกีดขวาง (Show Jumping) การแข่งขันอีเว้นท์ติ้ง (Eventing) การแข่งขันสุดยอดช่างเกือก (Best Farrier) และการแข่งขันสุดยอดผู้ดูแลม้า (Best Groom)</p>
      <figure>
        <img src="https://www.thebangkokinsight.com/wp-content/uploads/2019/11/S__100622350-768x512.jpg"/>
      </figure>
      <p>สำหรับการแข่งขันกีฬาขี่ม้ารายการ Princess’s Cup Thailand เริ่มจัดขึ้นครั้งแรกเมื่อปี 2544 โดยสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เป็นองค์ประธานจัดการแข่งขัน ครั้งที่ 2 เมื่อปี 2545 ครั้งที่ 3 เมื่อปี  2547 ต่อมา สมเด็จพระเจ้าลูกเธอ เจ้าฟ้าสิริวัณณวรีนารีรัตนราชกัญญา ทรงรับเป็นองค์อุปถัมภ์ของหน่วยม้าทรงประจำพระองค์ฯ ต่อจากพระเชษฐภคินี ทรงมีพระประสงค์สานต่องานและพัฒนาวงการกีฬาขี่ม้า จึงรับสั่งให้หน่วยม้าทรงประจำพระองค์ฯ จัดการแข่งขันกีฬาขี่ม้าชิงถ้วยพระราชทานขึ้น โดยเน้นจุดสนใจและรายละเอียดมากขึ้นรวมทั้งให้ความสำคัญทั้งทหารและพลเรือน</p>
      <figure>
        <img src="https://www.thebangkokinsight.com/wp-content/uploads/2019/11/S__100622354-700x467.jpg"/>
      </figure>
      <p>กิจกรรมภายในงาน นอกจากการแข่งขันกีฬาขี่ม้าแล้วยังมีการจัดนิทรรศการในหัวข้อที่น่าสนใจ มีการนำเทคโนโลยีที่ทันสมัยมาจัดแสดงเพื่อให้ผู้เข้าร่วมงานได้เข้าชมรวมจำนวน 7 โซน ได้แก่</p>
      <ol>
        <li>เทิดพระเกียรติพระบรมวงศานุวงศ์กับการทรงม้า</li>
        <li>ประวัติหน่วยม้าทรงประจำพระองค์กับประวัติการแข่งขัน Princess’s Cup</li>
        <li>พระจริยวัตรสำคัญของพันเอกหญิง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา</li>
        <li>โครงการตามพระดำริที่สำคัญ 5) กีฬาทหารโลก (Military World Games 2019)</li>
        <li>ภาชีปากิณกะและการแข่งขันกีฬาขี่ม้า และ 7) Games and Activity</li>
      </ol>
      <figure>
        <img src="https://www.thebangkokinsight.com/wp-content/uploads/2019/11/S__100622359-700x467.jpg"/>
      </figure>
      <p>นอกจากนี้ ภายในงานยังมีการจัดกิจกรรม Food Area ตลาด Life Style การออกร้านขายของที่ได้รับความนิยมอย่างมาก และมีการแข่งขันวิ่งกับสุนัข (Dog Fun Run with Partner) การแข่งขันสุนัขใช้งาน (IGP) การประกวดสุนัข (Toy Group) การประกวดสุนัขสวยงาม (German Shepherd) งานเลี้ยงสุนัข (Dog Gala) การประกวดถ่ายภาพ และการขี่ม้าลาดตระเวน รวมทั้งโครงการปลอดพลาสติกเพื่อลดปริมาณขยะในบริเวณจัดงาน</p>
      <figure>
        <img src="https://www.thebangkokinsight.com/wp-content/uploads/2019/11/S__100622361-700x467.jpg"/>
      </figure>
      <p>ประชาชนและผู้สนใจสามารถเข้าร่วมชมการแข่งขันกีฬาขี่ม้า และร่วมกิจกรรมต่าง ๆ ภายในงาน ระหว่างวันที่ 19 – 24 พฤศจิกายน 2562 ตั้งแต่เวลา 08.00 – 21.00 น.</p>
      <p>ทั้งนี้ โดยไม่เสียค่าใช้จ่ายการเดินทางเข้าร่วมงานได้โดยรถโดยสารประจำทาง ขสมก. รถไฟฟ้าบีทีเอส สนามเป้า ทางออกที่ 2 หรือรถยนต์ส่วนบุคคล และสามารถติดตามข้อมูลข่าวสารเพิ่มเติมได้ที่ Facebook : PrincesscupOfficial</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242146%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242705/"/>
        <a href="https://www.thebangkokinsight.com/242574/"/>
        <a href="https://www.thebangkokinsight.com/242092/"/>
        <a href="https://www.thebangkokinsight.com/242087/"/>
      </related>
    </article>
  </body>
</html>