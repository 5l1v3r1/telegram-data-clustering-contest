<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/serkan-akcan/vedat-in-arkasi-saglam-olursa-2103269"/>
    <meta property="og:site_name" content="Fanatik"/>
    <meta property="article:published_time" content="2019-11-21T03:01:00+00:00"/>
    <meta property="og:title" content="Vedat ’ın arkası sağlam olursa..."/>
    <meta property="og:description" content="Kruse oynamayacak ama ben Sarı- Lacivertliler ile ilgili genel bir yorum yapacağım."/>
  </head>
  <body>
    <article>
      <h1>Vedat ’ın arkası sağlam olursa...</h1>
      <address><time datetime="2019-11-21T03:01:00+00:00">21 Nov 2019, 03:01</time> by <a rel="author">Serkan Akcan</a></address>
      <p>Kruse oynamayacak ama ben Sarı- Lacivertliler ile ilgili genel bir yorum yapacağım. Fenerbahçe bu sezon oyuncu profilleriyle birlikte oyun tarzını baştan aşağıya değiştirmeyi başardı. Başardı diyorum çünkü bu bir çok riski beraberinde getiriyordu ve tutmaması halinde bir anda ‘toplama takıma’ dönebilirdi. Fakat hâlâ savunma göbeğindeki sorunlarına rağmen Vedat’tan Kruse’ye Rodrigues’den Emre’ye performans grafiklerinin yukarı yönlü olması Fenerbahçe’yi tüm istatistik kalemlerinde zirveye taşıdı.</p>
      <p>
        <b>Kruse ya da benzeri</b>
      </p>
      <p>Ersun Yanal’ın yeni düzeninde santrforun rolü çok belirgindir. Vedat, Fenerbahçe’yi önde tutuyor ve elbette en önemlisi geçen sezon Slimani’nin yapamadığını yeterli seviyede yaparak gol atıyor. Fakat Fenerbahçe’nin oyununda Kruse ya da onun rolünün eksik kaldığını söylemek gerek. Kruse’nin yokluğunda Gustavo’nun önünde oynayan Ozan-Tolga Ciğerci merkezinin topu kazandıktan sonraki tercihleri hâlâ çok tartışılır düzeyde. Doğrusu, Ersun Yanal standartları bize, Deniz Türüç’e Kruse rolü yazmayı hayal ettiriyordu. Fenerbahçe forvetinde şimdilik eksik olan parça bu. Vedat’ın arkası ne kadar sağlam olursa, sıralamadaki yer o kadar yüksek olur.</p>
      <p>
        <b>Kjaer ’i arayan tandem</b>
      </p>
      <p>Fenerbahçe’nin değişen oyununda en sorunlu bölgesinin stoper tandemi olduğunu söylemek mümkün. Zanka’nın yanına kim geçerse geçsin oyun kurulumunda stoperin aldığı rol de savunma performansı da hep sorunlu ilerliyor. Fenerbahçe’nin kadrosunda 4 sabit stoper olduğunun herkes farkında ama hâlâ Kjaer’in rolünü üstlenecek yeterlilikte bir figür yok. Fenerbahçe’nin sezon başında Kjaer’i alması en mantıklı seçenek olabilirdi. Rami’ye güven olmaz. Ocak ayında Kjaer tarzı bir stoper için ekstra bütçe gerekebilir.</p>
    </article>
  </body>
</html>