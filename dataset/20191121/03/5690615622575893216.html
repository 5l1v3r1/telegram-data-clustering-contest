<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836945-stolichniy-kinoteatr-kiyiv-perebuvaye-v-avariynomu-stani-kmda"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T03:17:00+00:00"/>
    <meta property="og:title" content="Столичний кінотеатр &quot;Київ&quot; перебуває в аварійному стані - КМДА"/>
    <meta property="og:description" content="КИЇВ. 21 листопада. УНН. Будівля столичного кінотеатру &quot;Київ&quot; перебуває у непридатному до використання за призначенням стані. Про це повідомляє УНН з …"/>
  </head>
  <body>
    <article>
      <h1>Столичний кінотеатр "Київ" перебуває в аварійному стані - КМДА</h1>
      <address><time datetime="2019-11-21T03:17:00+00:00">21 Nov 2019, 03:17</time> by <a rel="author">Наталія Рябцева</a></address>
      <p><b>КИЇВ. 21 листопада. УНН.</b> Будівля столичного кінотеатру "Київ" перебуває у непридатному до використання за призначенням стані. Про це повідомляє <b>УНН</b> з посиланням на пресцентр КМДА.</p>
      <p>Так, будівля кінотеатру "Київ" наразі перебуває у непридатному до використання за призначенням стані. Такі результати надав Науково-дослідний інститут інноваційного будівництва Української академії наук на замовлення нинішнього орендаря – ТОВ "Сінема-Центр".</p>
      <p>З огляду на це, найближчим часом планується провести виїзне засідання Комісії з питань власності у приміщенні самого кінотеатру, де обговорити подальші дії з порятунку будівлі.</p>
      <p>"Як показало обстеження кінотеатру "Київ", його приміщення нищівно експлуатувалось роками, сюди не вкладалось жодної копійки, а відвідувачі щодня опинялись у небезпеці. Дах у жахливому стані, пліснява на стелі, пожежні виходи замуровані, а у підвалі руйнуються несучі конструкції. Старий орендар не допускав представників міських служб до огляду всіх приміщень. Це стало можливим тільки після того, як орендар звільнив будівлю кінотеатру. Ми хочемо, щоб кінотеатр якомога швидше знов прийняв відвідувачів та проводив кінофестивалі, тому чекаємо депутатів-членів комісії та засоби масової інформації прийти на обговорення подальших дій щодо приведення кінотеатру до належного стану", – повідомив директор КП "Київкінофільм" Денис Хомич.</p>
      <p>Повідомляється, що за результатами обстеження Науково-дослідного інституту інноваційного будівництва Української академії наук (ПУАННДІ Інбуд), у будівлі відсутні системи димовидалення, мовного оповіщення про пожежу, автоматизації систем протипожежного захисту, блискавкозахист. У неробочому стані перебувають системи внутрішнього протипожежного водопостачання, система автоматичної пожежної сигналізації. Металеві конструкції не забезпечують клас вогнестійкості R60, евакуаційні виходи не відповідають нормам експлуатації людей при пожежі, в об’ємі сходової клітини на вихід зовні влаштовано приміщення.</p>
      <p>Нагадаємо, <a href="https://www.unn.com.ua/uk/news/1832970-prokuratura-povernula-do-komunalnoyi-vlasnosti-kinoteatr-tampere">прокуратура повернула до комунальної власності </a>кінотеатр "Тампере".</p>
    </article>
  </body>
</html>