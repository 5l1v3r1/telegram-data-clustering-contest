<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-faze_tari-23504179-faze-tari-doi-romani-incercat-jefuiasca-sala-pacanele-nici-iisus-nu-primi-viza-pentru-marea-britanie-potrivit-sistemului-promovat-boris-johnson.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T03:06:00+00:00"/>
    <meta property="og:title" content="Faze tari: Doi români au încercat să jefuiască o sală de păcănele; Nici Iisus nu ar primi viză pentru Marea Britanie, potrivit sistemului promovat de Boris Johnson"/>
    <meta property="og:description" content="O adolescentă a acceptat, drept pedeapsă, ca părinții să-i ia telefonul și să posteze pe conturile ei de pe rețelele de socializare. Și-a dat seama imediat că a făcut o greșeală enormă... Poftiţi"/>
  </head>
  <body>
    <article>
      <h1>Faze tari: Doi români au încercat să jefuiască o sală de păcănele; Nici Iisus nu ar primi viză pentru Marea Britanie, potrivit sistemului promovat de Boris Johnson</h1>
      <address><time datetime="2019-11-21T03:06:00+00:00">21 Nov 2019, 03:06</time> by <a rel="author">Lupu Vlad-Andrei</a></address>
      <p><b>Doi români au încercat să jefuiască o sală de păcănele. </b>„Fă-te că nu vezi”. Doi români au fost arestați marți după ce au încercat să jefuiască o sală de jocuri de noroc din comuna Gaglianico din Italia, chiar în timpul programului de funcționare. Proprietarul a văzut pe camerele de supraveghere ce încercau să facă românii și a intervenit, moment în care cei doi i-au spus „fă-te că nu vezi”, conform site-ului bitquotidiano.it. Cei doi români, în vârstă de 21 și respectiv 25 de ani, au început apoi să încarce banii furați în mașină, potrivit <a href="https://stirileprotv.ro/divers/doi-romani-au-incercat-sa-jefuiasca-o-sala-de-pacanele-zfa-te-ca-nu-vezi.html">Știrile Pro Tv</a>.<br/><b><br/></b><b>O adolescentă a acceptat, drept pedeapsă, ca părinții să-i ia telefonul și să posteze pe conturile ei de pe rețelele de socializare.</b> Și-a dat seama imediat că a făcut o greșeală enormă O tânără, Madelynn Sumpter, a comis-o, iar părinții i-au transmis că o vor pedepsi. I-au dat și două variante: ori o lună fără telefon, ori doar două săptămâni fără telefon, dar cu control total al părinților asupra conturilor de pe rețelele de socializare. Madelynn a acceptat a doua variantă, fiind de acord să-i lase pe părinți să preia controlul total asupra conturilor ei de socializare pentru două săptămâni. Eleva din Texas și-a dat seama imediat că a comis o mare eroare și a vrut prima pedeapsă, o lună fără telefon, dar nu se mai putea face nimic, notează <a href="https://www.libertatea.ro/stiri/tanara-pedepsa-telefon-control-parinti-2807546">Libertatea.ro</a>. <br/><br/><b>Poftiţi în barul unde vă încărcaţi cu oxigen!</b> New Delhi, cel de-al doilea cel mai poluat oraş din lume. New Delhi este pe locul doi în topul oraşelor cu cel mai poluat aer din lume. Şi pentru că la orele prânzului, majoritatea localnicilor umblă pe străzi cu măşti pe faţă, Ayavir Kumar a deschis primul bar de oxigen din India. Clienţii plătesc 3,90 $ (17 lei) pentru 15 minute de aer curat. Oxigenul e aur curat atunci când locuieşti în cel mai poluat oraş din India. Omul de afaceri Ayavir Kumar (26 de ani) a început să lucreze la localul Oxy Pure începând cu luna mai, când autorităţile au emis ne­numărate avertismente cu privire la nivelul alarmant de poluare, arată <a href="https://www.click.ro/news/extern/poftiti-barul-unde-va-incarcati-cu-oxigen">Click.ro</a>.<br/><br/><b>Nici Iisus nu ar primi viză pentru Marea Britanie, potrivit sistemului promovat de Boris Johnson.</b> Iisus nu ar avea nicio şansă de a primi viză de intrare în Marea Britanie dacă s-ar lua în considerare sistemul de imigrare selectivă cu punctaj promovat de premierul Boris Johnson, este de părere arhiepiscopul de Canterbury, Justin Welby, liderul spiritual al Bisericii anglicane. Johnson este unul dintre cei mai mari susţinători ai acestui sistem, potrivit căruia persoanele care vor să migreze în Marea Britanie sunt evaluate în funcţie de calificare, educaţie, vârstă, cunoştinţele de limba engleză şi alte abilităţi aflate la mare căutare în regat, scrie <a href="https://www.descopera.ro/dnews/18595561-nici-iisus-nu-ar-primi-viza-pentru-marea-britanie-potrivit-sistemului-promovat-de-boris-johnson">Descoperă.ro</a>.<br/><br/><b>Un bărbat din Peru, luat la bătaie de mama sa pe stradă pentru că și-a înșelat soția.</b> Un bărbat din Peru a fost luat la bătaie pe stradă de mama sa, după ce a fost surprins în compania amantei sale, relatează sdpnoticias.com. Incidentul a avut loc într-o piată din orașul Sullana din Peru. Bărbatul a fost surprins de mama sa în compania amantei lui, o tânără din Venezuela. Inițial, femeia a vrut să o lovească pe amanta fiului ei, însă acesta a sărit în apărarea acesteia. Pentru a calma situația a fost necesară intervenția poliției. Înregistrarea cu incidentul a fost postată pe rețelele de socializare, conform <a href="https://www.libertatea.ro/stiri/un-barbat-din-peru-luat-la-bataie-de-mama-sa-pe-strada-pentru-ca-si-a-inselat-sotia-2807126">Libertatea.ro</a>.</p>
    </article>
  </body>
</html>