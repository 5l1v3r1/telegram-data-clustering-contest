<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742763"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T03:00:00+00:00"/>
    <meta property="og:title" content="ยูเอ็นเอสซีรุมประณามสหรัฐเรื่องเวสต์แบงก์"/>
    <meta property="og:description" content="สหรัฐ 'ถูกโดดเดี่ยว' ในการประชุมคณะมนตรีความมั่นคงแห่งสหประชาชาติ ซึ่งทั้ง 14 ประเทศมีจุดยืนร่วมกันอย่างหนักแน่น ตำหนิการที่รัฐบาลวอชิงตัน 'เห็นชอบ' กับโครงการขยายอาณาเขตนิคมชาวยิวในเวสต์แบงก์"/>
  </head>
  <body>
    <article>
      <h1>ยูเอ็นเอสซีรุมประณามสหรัฐเรื่องเวสต์แบงก์</h1>
      <address>
        <time datetime="2019-11-21T03:00:00+00:00">21 Nov 2019, 03:00</time>
      </address>
      <p>
        <b>สหรัฐ "ถูกโดดเดี่ยว" ในการประชุมคณะมนตรีความมั่นคงแห่งสหประชาชาติ ซึ่งทั้ง 14 ประเทศมีจุดยืนร่วมกันอย่างหนักแน่น ตำหนิการที่รัฐบาลวอชิงตัน "เห็นชอบ" กับโครงการขยายอาณาเขตนิคมชาวยิวในเวสต์แบงก์</b>
      </p>
      <p>สำนักข่าวต่างประเทศรายงานจากนครนิวยอร์ก ประเทศสหรัฐอเมริกา เมื่อวันที่ 20 พ.ย.ว่าคณะมนตรีความมั่นคงแห่งสหประชาชาติ ( ยูเอ็นเอสซี ) 15 ประเทศ ประชุมรายเดือนในหัวข้อสถานการณ์ตะวันออกกลาง เมื่อวันพุธ ซึ่ง "ประจวบเหมาะ" กับการที่นายไมค์ ปอมเปโอ รมว.กระทรวงการต่างประเทศสหรัฐ แถลงเมื่อวันจันทร์ที่ผ่านมา ว่ารัฐบาลวอชิงตันชุดปัจจุบันของประธานาธิบดีโดนัลด์ ทรัมป์ "ไม่เห็นด้วยอีกต่อไป" กับมติของกระทรวงการต่างประเทศสหรัฐเมื่อปี 2521 เกี่ยวกับนโยบายของอิสราเอลในการเดินหน้าขยายอาณาเขตนิคมชาวยิวในเขตยึดครองเวสต์แบงก์ เนื่องจากรัฐบาลทรัมป์มองว่า "ไม่ใช่พฤติการณ์ที่ผิดกฎหมายอีกต่อไป" แต่ยังรักษาท่าทีว่า ศาลของอิสราเอลควรเข้ามามีบทบาท</p>
      <figure>
        <iframe src="https://www.youtube.com/embed/elwYHqFVDqQ" width="640" height="360" data-service="Youtube" scrolling="no"/>
      </figure>
      <p><b>UNITED NATIONS</b><br/> <br/>นายนิโคไล มลาดินอฟ ผู้แทนพิเศษของสหประชาชาติด้านกิจการตะวันออกกลาง กล่าวว่ายูเอ็น "ผิดหวังเป็นอย่างยิ่ง" ต่อท่าทีของสหรัฐในเรื่องดังกล่าว ซึ่งเป็นการละเมิดมติของยูเอ็นเอสซีเมื่อปี 2559 และจะยิ่งส่งผลกระทบเป็นลูกโซ่ไปยังสถานการณ์อื่นในภูมิภาคที่ตึงเครียดและเปราะบางมากพออยู่แล้ว  จากการที่อิสราเอลและกองกำลังติดอาวุธปาเลสไตน์ในฉนวนกาซาปะทะกันเมื่อไม่นานมานี้ ส่งผลให้มีผู้เสียชีวิตมากกว่า 30 คน</p>
      <figure>
        <iframe src="https://www.youtube.com/embed/jheD7gd65Y8" width="640" height="360" data-service="Youtube" scrolling="no"/>
      </figure>
      <p>
        <b>UNITED NATIONS</b>
      </p>
      <figure>
        <img src="https://www.dailynews.co.th/admin/upload/20191121/news_NgZZnhRnfx100602_533.jpg?v=20191122072?v=6182"/>
      </figure>
      <p><b>นางคาเรน เพียร์ซ เอกอัครราชทูตสหราชอาณาจักร ( คนกลาง ) ซึ่งทำหน้าที่ประธานหมุนเวียนของยูเอ็นเอสซีประจำเดือนพ.ย. แถลงหลังเสร็จสิ้นการประชุม</b><br/> <br/>ขณะที่นางเชอริธ นอร์แมน ชาร์เลต อัครราชทูตสหรัฐประจำยูเอ็น ยืนกรานว่าการตั้งถิ่นฐานของพลเรือนในเขตยึดครองเวสต์แบงก์เป็นเรื่องที่ไม่มีกฎหมายระหว่างประเทศข้อใด "รองรับอย่างชัดเจน" หมายความว่าเรื่องนี้จะสามารถคลี่คลายได้ผ่านการเจรจาโดยตรงระหว่างอิสราเอลกับปาเลสไตน์เท่านั้น</p>
      <figure>
        <iframe src="https://www.youtube.com/embed/WcYAN8k4a6g" width="640" height="360" data-service="Youtube" scrolling="no"/>
      </figure>
      <p><b>UNITED NATIONS</b><br/> <br/>ด้านเอกอัครราชทูตของ 10 ประเทศซึ่งเป็นสมาชิกไม่ถาวรของยูเอ็นเอสซีนำโดยเยอรมนีและอินโดนีเซียเผยแพร่แถลงการณ์ว่า "กิจกรรมของอิสราเอล" ในเขตยึดครองเวสต์แบงก์นั้น "ละเมิดกฎหมายระหว่างประเทศ" และบั่นทอนแนวทางสร้างสันติภาพของยูเอ็นที่ประสงค์ให้ตั้งอยู่บนหลักการสองรัฐ คืออิสราเอลและปาเลสไตน์ยอมรับซึ่งกันและกัน  ส่วนนายมานซูรื อัล-โอไทบี เอกอัครราชทูตคูเวตประจำยูเอ็น ซึ่งเป็นหนึ่งในสมาชิกไม่ถาวรของยูเอ็นเอสซี และทำหน้าที่ผู้ประสานงานของกลุ่มประเทศอาหรับในการประชุมยูเอ็นเอสซีด้วย กล่าวว่าแถลงการณ์ฉบับนี้ผ่านความเห็นชอบจากสมาชิกถาวรอีก 4 ประเทศด้วย แต่ยกเว้น "ประเทศเดียว" ซึ่งหมายถึงสหรัฐ.<br/><br/><b>เครดิตภาพ : AP, REUTERS</b><br/><br/> </p>
    </article>
  </body>
</html>