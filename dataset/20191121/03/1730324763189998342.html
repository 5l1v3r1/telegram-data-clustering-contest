<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242087/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T03:05:48+00:00"/>
    <meta property="og:title" content="ไทยหารือสิงคโปร์เสนอจัดยูธโอลิมปิคเกมส์"/>
    <meta property="og:description" content="การกีฬาแห่งประเทศไทยร่วมกับคณะกรรมการโอลิมปิคแห่งประเทศไทย นำโดยคุณหญิงปัทมา ลีสวัสดิ์ตระกูล กรรมการโอลิมปิคสากล ผู้แทนคณะกรรมการโอลิมปิคแห่งประเทศไทย, นายณัฐวุฒิ เรืองเวส รองผู้ว่าการการกีฬาแห่งประเทศไทย ฝ่ายกีฬาอาชีพและสิทธิประโยชน์ เดินทางไปยังประเทศสิงคโปร์ เมื่อวันที่ 18 พฤศจิกายน 2562 เพื่อเข้าพบหารือร่วมกับ Mr. Ng Ser Miang กรรมการโอลิมปิคสากล, Mr. Francis Chong รองประธานกรรมการบริหาร และ Mr. Patrick Lee ผู้อำนวยการฝ่ายกีฬาการจัดการแข่งขันยูธโอลิมปิคเกมส์ครั้งที่ 1 ประเทศสิงคโปร์ เพื่อประชุมหาแนวทางประเทศไทยเสนอตัวเป็นเจ้าภาพยูธโอลิมปิคเกมส์"/>
  </head>
  <body>
    <article>
      <h1>ไทยหารือสิงคโปร์เสนอจัดยูธโอลิมปิคเกมส์</h1>
      <address><time datetime="2019-11-21T03:05:48+00:00">21 Nov 2019, 03:05</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>การกีฬาแห่งประเทศไทยร่วมกับคณะกรรมการโอลิมปิคแห่งประเทศไทย นำโดยคุณหญิงปัทมา ลีสวัสดิ์ตระกูล กรรมการโอลิมปิคสากล ผู้แทนคณะกรรมการโอลิมปิคแห่งประเทศไทย, นายณัฐวุฒิ เรืองเวส รองผู้ว่าการการกีฬาแห่งประเทศไทย ฝ่ายกีฬาอาชีพและสิทธิประโยชน์ เดินทางไปยังประเทศสิงคโปร์ เมื่อวันที่ 18 พฤศจิกายน 2562 เพื่อเข้าพบหารือร่วมกับ Mr. Ng Ser Miang กรรมการโอลิมปิคสากล, Mr. Francis Chong รองประธานกรรมการบริหาร และ Mr. Patrick Lee ผู้อำนวยการฝ่ายกีฬาการจัดการแข่งขันยูธโอลิมปิคเกมส์ครั้งที่ 1 ประเทศสิงคโปร์ เพื่อประชุมหาแนวทางประเทศไทยเสนอตัวเป็นเจ้าภาพยูธโอลิมปิคเกมส์</p>
      <figure>
        <img src="https://www.thebangkokinsight.com/wp-content/uploads/2019/11/1574301901603.jpg"/>
        <figcaption>
          <i>ภาพจาก : กองประชาสัมพันธ์ กกท. @prsatfanpage</i>
        </figcaption>
      </figure>
      <p>ผลจากการประชุม ทำให้ได้ข้อมูลอันเป็นประโยชน์ ตั้งแต่การวางวิสัยทัศน์ เพื่อเป็นกรอบในการทำงาน มีหัวใจของการทำงานโดยยึดปรัชญาโอลิมปิค การวางโครงสร้างการทำงาน ทำให้ทราบบทบาทหน้าที่และโครงสร้างการบริหารงาน แผนงาน การแข่งขันยูธโอลิมปิคเกมส์มิใช่การแข่งขันโอลิมปิคเกมส์ จึงมิได้เน้นแต่เรื่องกีฬาเป็นส่วนสำคัญ แต่ให้ความสำคัญกับการศึกษาและวัฒนธรรม ดังนั้น การจัดการแข่งขันยูธโอลิมปิคเกมส์ จึงเป็นมหกรรมที่เป็น “National Program” ที่ให้ทุกภาคส่วนมีส่วนร่วม โดยเฉพาะเยาวชนภายในชาติ เป็นเกมส์สำหรับเยาวชน ใช้เจ้าหน้าที่ อาสาสมัครที่มีอายุน้อย ๆ ให้แต่ละโรงเรียนมีส่วนร่วม ในโปรแกรมทางวัฒนธรรม มีกลยุทธ์ที่น่าสนใจ เช่น การเน้นให้เกิดการมีส่วนร่วม การแบ่งปัน การสร้างแบบจำลองเยาวชนตัวอย่าง และการสร้างให้เยาวชนเกิดความคิดสร้างสรรค์ การแสดงออกซึ่งศักยภาพของเยาวชน</p>
      <p>ปัจจัยสำคัญที่ทำให้สิงคโปร์ได้รับการรับเลือกจากคณะกรรมการโอลิมปิคสากล เป็นคำถามที่ประเทศไทยได้รับคำตอบว่า น่าจะเป็นเรื่องการไว้วางใจในประเทศ การแสดงออกให้เห็นว่า ประเทศเจ้าภาพจะสามารถถ่ายทอดปรัชญาของการแข่งขันอย่างถูกต้องและเหมาะสม และสื่อสารให้เห็นถึงสิ่งที่ไอโอซีคาดหวังว่าจะได้รับ</p>
      <p>ทั้งนี้ งบประมาณในการจัดเป็นอีกปัจจัยที่สำคัญ งบประมาณทางด้านเทคโนโลยี เป็นงบประมาณที่สูง ที่ประเทศเจ้าภาพอาจจะประมาณการต่ำเกินไป ในการจัดการแข่งขันยูธโอลิมปิคเกมส์ ครั้งที่ 1 ประเทศสิงคโปร์ มีกิจกรรมทางวัฒนธรรมถึง 50 โปรแกรม</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242087%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242705/"/>
        <a href="https://www.thebangkokinsight.com/242574/"/>
        <a href="https://www.thebangkokinsight.com/242092/"/>
        <a href="https://www.thebangkokinsight.com/242146/"/>
      </related>
    </article>
  </body>
</html>