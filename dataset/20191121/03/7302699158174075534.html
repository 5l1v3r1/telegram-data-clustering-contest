<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111664"/>
    <meta property="og:site_name" content="MGR Online"/>
    <meta property="article:published_time" content="2019-11-21T03:10:00+00:00"/>
    <meta property="og:title" content="“พ่อฟ้า” จ่อชำแหละคำวินิจฉัยศาล รธน.1-2 วันนี้ ปัดข่าวลือเตรียมชิงผู้ว่าฯ กทม."/>
    <meta property="og:description" content="“ธนาธร” พร้อมสู้คดีอาญา กกต.เตรียมเอาผิดตาม ม.151 พ.ร.ป.เลือกตั้ง เผยอีก 1-2 วันจะพูดถึงคำวินิจฉัยของศาลรัฐธรรมนูญ เชื่อวิจารณ์ได้ เพราะทำโดยสุจริต ไม่หยาบคาย ปัดเตรียมลงสมัครผู้ว่าฯ กทม."/>
  </head>
  <body>
    <article>
      <h1>“พ่อฟ้า” จ่อชำแหละคำวินิจฉัยศาล รธน.1-2 วันนี้ ปัดข่าวลือเตรียมชิงผู้ว่าฯ กทม.</h1>
      <address><time datetime="2019-11-21T03:10:00+00:00">21 Nov 2019, 03:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011553201.JPEG"/>
      </figure>
      <p><b>“ธนาธร” พร้อมสู้คดีอาญา กกต.เตรียมเอาผิดตาม ม.151 พ.ร.ป.เลือกตั้ง เผยอีก 1-2 วันจะพูดถึงคำวินิจฉัยของศาลรัฐธรรมนูญ เชื่อวิจารณ์ได้ เพราะทำโดยสุจริต ไม่หยาบคาย ปัดเตรียมลงสมัครผู้ว่าฯ กทม.<br/></b><br/>วันนี้ (21 พ.ย.) นายธนาธร จึงรุ่งเรืองกิจ หัวหน้าพรรคอนาคตใหม่ ให้สัมภาษณ์ก่อนบรรยายพิเศษหัวข้อ “ผู้นำทางการเมืองกับอนาคตประเทศไทย” ของหลักสูตร พตส.รุ่น 10 ของสำนักงานคณะกรรมการเลือกตั้ง (กกต.) ถึงกรณีที่ กกต.เตรียมจะดำเนินคดีทางอาญาตาม มาตรา 151 ของ พ.ร.บ.ประกอบรัฐธรรมนูญว่าด้วยการเลือกตั้ง ส.ส. ว่าจะทำให้ดีที่สุดทุกคดี โดยและยังเชื่อมั่นในความบริสุทธิ์ หลังจากนี้อีก 1-2 วันจะพูดถึงความวินิจฉัยของศาลรัฐธรรมนูญที่จะเขียนอธิบายสร้างความเข้าใจให้ประชาชน ส่วนการให้สัมภาษณ์หลังศาลตัดสินเมื่อวานนี้นั้น การวิพากษ์วิจารณ์และการพูดถึงคำวินิจฉัยของศาลรัฐธรรมนูญไม่ผิดกฎหมายเนื่องจากเป็นไปอย่างสุจริต ไม่ได้ใช้ถ้อยคำที่ไม่เหมาะสมหรือหยาบคาย<br/><br/>นายธนาธรกล่าวว่า จะทำงานทางการเมืองของพรรคอนาคตใหม่ต่อไปให้มีความแข็งแกร่งขึ้น และต้องเตรียมพร้อมสำหรับผู้สมัครเลือกตั้งท้องถิ่น รวมถึงรณรงค์แก้ไขรัฐธรรมนูญและกฎหมายที่ผลักดันเข้าสู่การพิจารณาของสภาผู้แทนราษฎร ทั้งเรื่อง พ.ร.บ.ยกเลิกการเกณฑ์ทหาร และ พ.ร.บ.แรงงาน ซึ่งตัวเองต้องไปชี้แจงทำความเข้าใจกับประชาชนเพื่อให้ประชาชนร่วมสนับสนุนร่างกฎหมายฉบับดังกล่าว และยืนยันจะไม่ลงสมัครรับเลือกตั้งผู้ว่าฯ กทม.ตามที่มีกระแส<br/><br/>นอกจากนี้ยังตั้งข้อสังเกตว่าจะมีการตั้งคณะกรรมาธิการวิสามัญศึกษาหลักเกณฑ์และวิธีการแก้ไขเพิ่มเติมรัฐธรรมนูญฉบับปัจจุบันได้หรือไม่ ส่วนจะมีรายชื่อตัวเองเป็นกรรมาธิการหรือไม่นั้น ต้องดูว่าคณะกรรมาธิการชุดนี้จะเกิดขึ้นได้หรือไม่</p>
    </article>
  </body>
</html>