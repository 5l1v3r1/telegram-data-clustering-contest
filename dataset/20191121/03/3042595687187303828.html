<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/aaron-carter-ilagt-besoksforbud/71843893"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T03:54:27+00:00"/>
    <meta property="og:title" content="Aaron Carter ilagt besøksforbud"/>
    <meta property="og:description" content="Får ikke oppsøke broren på ett år."/>
  </head>
  <body>
    <article>
      <h1>Aaron Carter ilagt besøksforbud</h1>
      <h2>Får ikke oppsøke broren på ett år.</h2>
      <address><time datetime="2019-11-21T03:54:27+00:00">21 Nov 2019, 03:54</time> by <a rel="author">Lars Martin Gimse</a></address>
      <p>I september ble det kjent at forholdet mellom Backstreet Boys-stjerna Nick Carter og lillebroren Aaron Carter var svært anstrengt.</p>
      <h3>Ilagt besøksforbud</h3>
      <p>I et innlegg på Twitter avslørte Nick at han og søsteren Angel Carter gikk sammen for å få et besøksforbud for broren, Aaron.</p>
      <p>Bakgrunnen for det skal ifølge Nick være brorens truende oppførsel.</p>
      <p>- I lys av Aarons stadig mer alarmerende oppførsel, og at han nylig tilsto at han hadde tanker og intensjoner om å drepe min gravide kone og ufødte barn, hadde vi ikke noe annet valg enn å gjennomføre alle mulige tiltak for å beskytte oss selv og vår familie, skrev Nick i Twitter-innlegget.</p>
      <p>Og Nick Carter fikk rettens medhold. Aaron, som ikke møtte i retten i dag, ble ilagt besøksforbud og får ikke lov til å oppsøke sin egen bror på ett år, skrive <a href="https://www.tmz.com/2019/11/20/aaron-carter-restraining-order-court-brother-nick-sister-angel/">TMZ.</a></p>
      <p>- Mine advokater og jeg er overlykkelige over at vi ikke må snakke med dem på ett år, skriver Carter på Twitter i kjølvannet av dommerens avgjørelse.</p>
      <p>Den avgjørelsen kommer en dag etter at han også ble ilagt besøksforbud mot tvillingsøstera Angel og hennes familie.</p>
      <h3>- Jeg flytter</h3>
      <p>I forbindelse med besøksforbudet mot Angel og hennes familie, møtte for øvrig Aaron Carter i retten. Ifølge TMZ skal han ha vært rasende, men ikke først og fremst på grunn av besøksforbudet.</p>
      <p>Dommeren fortalte nemlig Aaron at han er for farlig til å ha våpen. Til det svarte Carter at han kommer til å flytte til en annen stat.</p>
      <p>- Tapte rettssaken. Tapte alt. Jeg må flytte så fort som mulig, skrev Carter på Twitter.</p>
      <p>I forbindelse med at Nick Carter gikk rettens vei for å få besøksforbud, avviste Aaron at han skal ha kommet med drapstrusler.</p>
      <p>
        <b>«Jeg er forbauset over anklagene mot meg. Jeg ønsker ikke å skade noen, spesielt ikke familien min», skrev han.</b>
      </p>
      <p>«Alt jeg ber om er at familien min skal la meg være i fred. Dette er blod. Ikke kjærlighet. Jeg vil aldri være rundt deg. Jeg er den som sa at jeg er ferdig, men så sender du meg dette?!» skrev Aaron</p>
      <h3>Bipolar lidelse</h3>
      <p>Den 31 år gamle sangeren skal ifølge <a href="https://www.usmagazine.com/celebrity-news/news/nick-carter-gets-restraining-order-against-brother-aaron-carter/">US Weekly </a>nylig ha avslørt at han har blitt diagnostisert med bipolar lidelse, i tillegg til andre psykiske lidelser. Det gjorde han i en episode av «The Doctors».</p>
      <p>- Den offisielle diagnosen er at jeg lider av flere personlighetsforstyrrelser, schizofreni, akutt angst og manisk depresjon, sa Aaron under tv-programmet, og ramset opp en rekke medisiner som han har fått foreskrevet.</p>
      <p>Etter at videoklippet kom ut fra ovennevnte episode, fortalte Aaron til <a href="https://www.tmz.com/2019/09/16/aaron-carter-5150-psychiatric-hold-guns-firearms-bipolar/">TMZ </a>at han er mentalt stabil, og benektet for at han hadde noen mentale helseproblemer.</p>
      <p>Videre hevdet 31-åringen at episoden hadde blitt redigert slik at det så ut til at han var diagnostisert med flere psykiske lidelser.</p>
      <p>Ifølge<a href="https://www.usmagazine.com/celebrity-news/news/nick-carter-gets-restraining-order-against-brother-aaron-carter/"> US Weekly</a> skal produsentene bak tv-programmet «The Doctors» ha fortalt til TMZ at episoden ikke ble redigert slik Aaron hevdet.</p>
    </article>
  </body>
</html>