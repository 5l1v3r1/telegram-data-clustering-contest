<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-police-issue-challan-then-woman-create-ruckus-and-says-chudiyan-pehan-lo-sharam-karo-2860807.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T03:39:14+00:00"/>
    <meta property="og:title" content="पुलिस ने काटा चालान तो महिला बोली- 'चूड़ियां पहन लो, शर्म करो...'"/>
    <meta property="og:description" content="चूड़ियां पहन लो, शर्म करो, मेरी बेटी ने प्रताड़ता से तंग होकर सुसाइड कर लिया और आज तक एक भी आरोपित को पकड़ नहीं सके हो और यहां चेकिंग के नाम पर वसूली कर रहे हो। मार-मार के संट कर देंगे। पुलिस की..."/>
  </head>
  <body>
    <article>
      <h1>पुलिस ने काटा चालान तो महिला बोली- 'चूड़ियां पहन लो, शर्म करो...'</h1>
      <address><time datetime="2019-11-21T03:39:14+00:00">21 Nov 2019, 03:39</time> by <a rel="author">हिन्दुस्तान टीम, कानपुर।</a></address>
      <p>चूड़ियां पहन लो, शर्म करो, मेरी बेटी ने प्रताड़ता से तंग होकर सुसाइड कर लिया और आज तक एक भी आरोपित को पकड़ नहीं सके हो और यहां चेकिंग के नाम पर वसूली कर रहे हो। मार-मार के संट कर देंगे। पुलिस की कार्यशैली से झल्लाई कार सवार महिला बुधवार सुबह चेकिंग के दौरान मरियमपुर चौराहा पर पुलिस कर्मियों पर इस तरह से बरस पड़ीं। उन्होंने पुलिस कर्मियों को खरी-खोटी सुनाने के बाद जमकर लताड़ा।</p>
      <p>नजीराबाद थाने के जेके मंदिर चौकी प्रभारी विजय प्रताप सिंह सुबह भारी फोर्स के साथ नाकेबंदी करके मरियमपुर चौराहा पर चेकिंग कर रहे थे। एक कार पर काली फिल्म चढ़ी देख सिपाहियों ने गाड़ी रोक लिया। चालान काट रहे दरोगा के बोलने से पहले पुलिस की कार्यशैली से आहत महिला का गुस्सा फूट पड़ा। महिला बोलीं कि कुछ दिन पहले उनकी बेटी ने ससुरालियों से प्रताड़ित होकर फांसी लगा ली थी। गोविंद नगर पुलिस आज तक बेटी के गुनहगारों तक नहीं पहुंच सकी है। चेकिंग के नाम पर पुलिस सिर्फ पब्लिक को प्रताड़ित कर रही है।</p>
      <p>वहीं उनके साथ में मौजूद बेटे ने भी खुद को काकादेव का आईआईटी कोचिंग संचालक बताते हुए पुलिस पर रौब झाड़ा। महिला और उनके बेटे की पुलिस ने झड़प देख वहां मौजूद लोग रुक गए। महिला के गुस्से से सहमी नजीराबाद पुलिस ने आनन-फानन में चालान काटकर किसी तरह महिला को रवाना किया। नजीराबाद थाना प्रभारी ने बताया कि महिला का काली फिल्म पर चालान की कार्रवाई की गई है।</p>
    </article>
  </body>
</html>