<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/22/news/ale_uccisa_sulle_strisce_nel_paese_distratto_che_non_vede_i_pedoni-241607942/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T22:28:00+00:00"/>
    <meta property="og:title" content="Alessia uccisa sulle strisce nel Paese distratto che non vede i pedoni"/>
    <meta property="og:description" content="Roma, una 42enne travolta da un camion. L’anno scorso 612 morti. Sotto accusa la guida con il cellulare che costringe a frenate improvvise"/>
  </head>
  <body>
    <article>
      <h1>Alessia uccisa sulle strisce nel Paese distratto che non vede i pedoni</h1>
      <h2>Roma, una 42enne travolta da un camion. L’anno scorso 612 morti. Sotto accusa la guida con il cellulare che costringe a frenate improvvise</h2>
      <address><time datetime="2019-11-21T22:28:00+00:00">21 Nov 2019, 22:28</time> by <a rel="author">CATERINA PASOLINI</a></address>
      <p><b>ROMA</b> - Alessia aveva 42 anni. È morta ieri mattina travolta da un camion a Roma mentre attraversava tranquillamente sulle strisce in via Appia Nuova. Per lei non c'è stato nulla da fare, intrappolata sotto le ruote del tir non ha avuto scampo. . Come lei, ogni anno, sono oltre 21 mila i pedoni investiti in Italia, centinaia uccisi anche dove dovrebbero sentirsi più sicuro, sulle "zebre". Travolti da chi dovrebbe, per legge, dare loro la precedenza, o essere punito con 8 punti in meno sulla patente e 167 euro di multa.<br/><br/>E la strage continua. "Nel 2018 sono state 612 le persone morte mentre cercavano di attraversare: significa che, di tutte le vittime della strada, una su 5 era un pedone. Perché accade? Perché siamo un Paese in cui manca il rispetto delle regole e dei passanti, visti come un nemico che fa rallentare il percorso. Qui non ci sono abbastanza vigilanza e controlli e troppi stanno al cellulare. Forse l'unica idea sarebbe mettere una sorta di autovelox ai passaggi pedonali che fotografi e multi chi non rispetta il codice".<br/><br/><b>Giordano Biserni</b> è presidente dell'Asaps, l'associazione che da vent'anni si occupa di sicurezza sulle strade. Dal suo osservatorio ha visto diminuire i morti in incidenti stradali, "perché la tecnologia tra airbag e cinture ha aiutato chi viaggia in auto". Ma ha visto restare drammaticamente uguale il numero dei pedoni uccisi: 612 l'anno scorso, rispetto ai 621 del 2017, di cui quasi uno su sette nel Lazio. Stabili come cifra totale, ma in crescita rispetto al totale. Secondo i dati Istat, i morti sulle strisce sono infatti passati dal 15 al 18% delle vittime nazionali della strada. E nel Lazio le cose vanno anche peggio: erano il 16,8% del totale, ora sono il 26,3%: una vittima su quattro.<br/><br/>Biserni chiede più controlli, ben conoscendo la cronica mancanza di personale, ma anche una migliore illuminazione stradale, la messa in sicurezza dei passaggi pedonali sull'esempio di quelli di Forlì, con le luci puntate sul pedone.<br/>La causa fondamentale di questa strage annunciata è sempre stata la velocità, ma ultimamente è anche e soprattutto la distrazione che porta a rallentare troppo tardi, a perdere metri preziosi, a volte a uccidere. Se si va a 50 all'ora servono 12 metri per frenare, ma se si è distratti dal telefonino il destino del passante può essere segnato. Lo hanno dimostrato i controlli dei vigili a Cagliari. Hanno notato come, da quando i cellulari hanno invaso le nostre vite, si siano accorciate le frenate davanti alle strisce, fatte all'ultimo minuto, distratti da altro.<br/><br/>"Prima la causa degli incidenti era la velocità, ora è il telefonino. Con i vigili in motocicletta in borghese facciamo una quarantina di multe al giorno a Milano ad automobilisti col cellulare in mano", dice <b>Davide Vincini</b>, "ghisa" da 33 anni nel capoluogo lombardo, dove ogni anno le multe totali sono sui 3 milioni, ma quelle per i passaggi pedonali non rispettati solo qualche centinaio. Oltre ad aumentare i controlli, personale permettendo, la sua ricetta è mettere dissuasori di velocità, attraversamenti pedonali rialzati, semafori al posto delle strisce nei vialoni che sembrano autostrade. "Altrimenti i vigili finiscono solo per supplire al senso civico dei cittadini per salvare i passanti".</p>
    </article>
  </body>
</html>