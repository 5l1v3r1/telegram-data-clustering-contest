<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/abdde-cumhuriyetcilerden-yeni-adim-mektubu-pompeoya-gonderdiler"/>
    <meta property="og:site_name" content="CNN Türk"/>
    <meta property="article:published_time" content="2019-11-21T22:16:17+00:00"/>
    <meta property="og:title" content="ABD'de Cumhuriyetçiler'den yeni adım! Mektubu Pompeo'ya gönderdiler"/>
    <meta property="og:description" content="ABD'li Cumhuriyetçi Senatör Lindsey Graham, ABD..."/>
  </head>
  <body>
    <article>
      <h1>ABD'de Cumhuriyetçiler'den yeni adım! Mektubu Pompeo'ya gönderdiler</h1>
      <h2>ABD'li Cumhuriyetçi Senatör Lindsey Graham, ABD Dışişleri Bakanı Mike Pompeo'ya bir mektup göndererek, ülkenin eski Başkan Yardımcısı ve 2020 Demokrat aday adayı Joe Biden, oğlu Hunter Biden ve diğer Barack Obama yönetimi yetkililerinin Ukrayna ile ilişkilerine ilgili belgeleri talep etti.</h2>
      <address><time datetime="2019-11-21T22:16:17+00:00">21 Nov 2019, 22:16</time> by <a rel="author">AA</a></address>
      <p><a href="https://www.cnnturk.com/haberleri/abd">ABD</a>'de Başkan Trump'ın,"<a href="https://www.cnnturk.com/haberleri/ukrayna">Ukrayna</a> Devlet Başkanı Vladimir Zelenskiy ile temmuz ayında gerçekleştirdiği bir <a href="https://www.cnnturk.com/haberleri/telefon">telefon</a> görüşmesinde, Demokratlar'ın 2020 aday adaylarından Joe Biden ve oğlu Hunter Biden'ın soruşturulması konusunda baskı yaptığı" iddiasıyla açılan <a href="https://www.cnnturk.com/haberleri/azil-sorusturmasi">azil soruşturması</a> sürerken, Cumhuriyetçiler'den yeni bir adım geldi. </p>
      <p>Senato Adalet Komitesi Başkanı <a href="https://www.cnnturk.com/haberleri/lindsey-graham">Lindsey Graham</a>, Dışişleri Bakanı Mike <a href="https://www.cnnturk.com/haberleri/pompeo">Pompeo</a>'ya bir <a href="https://www.cnnturk.com/haberleri/mektup">mektup</a> yazarak eski ABD Başkan Yardımcısı Joe Biden, oğlu Hunter Biden ve diğer Barack Obama yönetimi yetkililerinin dönemin Ukrayna Devlet Başkanı Petro Poroşenko ile yaptıkları anlaşmalarla ilgili belgeleri istedi. </p>
      <p>Graham'in talep ettiği belgeler arasında, Biden'ın Poroşenko ile 11,18,19 Şubat ve 22 Mart 2016'da yaptığı ve Biden'ın Burisma adlı enerji şirketiyle ilgili soruşturmaya ilişkin konuştuğu iddia edilen telefon görüşmelerinin ve Hunter Biden'ın iş ortağı Devon Archer ile dönemin Dışişleri Bakanı John Kerry'nin 2 Mart 2016'da gerçekleştirdiği toplantının kayıtları bulunuyor. </p>
      <p>
        <b>Trump'a yönelik azil soruşturması</b>
      </p>
      <p>ABD Başkanı Trump, Zelenskiy ile temmuzda telefon görüşmesi yapmış, görüşmede Trump'ın, Zelenskiy'e, rakibi Joe Biden ve ailesini soruşturması durumunda ABD'nin ülkesine yardım edeceğini söylediği iddia edilmişti.</p>
      <p>ABD Kongresindeki Demokratlar da bu iddia üzerine azil soruşturması başlatmıştı.</p>
      <p>Trump ise Zelenskiy ile görüşmesinin tamamen usullere uygun olduğunu savunmuştu. Ancak Trump'ın telefon görüşmesinden önce Ukrayna'ya 400 milyon dolarlık askeri ve mali yardımın askıya alındığını açıklaması ilgi çekmişti.</p>
      <p>Beyaz Saray görüşmenin dökümünü yayımlamış ve yardımlarla görüşme arasında ilişki olmadığını savunmuştu.</p>
      <p>Temsilciler Meclisi geçen aydaki oylamayla azil soruşturmasının usullerini belirlemiş, kamuya açık oturumların yapılmasını kararlaştırmış, ilk oturum geçen hafta çarşamba günü gerçekleştirilmişti.</p>
      <related>
        <h4>ilgili haberler</h4>
        <a href="https://www.cnnturk.com/dunya/abd-disisleri-bakani-pompeodan-bolivyaya-secim-cagrisi"/>
        <a href="https://www.cnnturk.com/dunya/azilin-kilit-konusmasinin-detaylarini-anlatti"/>
        <a href="https://www.cnnturk.com/dunya/trumpin-defterinde-dikkat-ceken-yazi"/>
      </related>
    </article>
  </body>
</html>