<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/voutsits-i-rosia-exi-entoni-kataskopeftiki-drasi-stin-servia"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T22:43:00+00:00"/>
    <meta property="og:title" content="Βούτσιτς: Η Ρωσία έχει έντονη κατασκοπευτική δράση στη Σερβία"/>
    <meta property="og:description" content="Ο πρόεδρος της Σερβίας Αλεξάνταρ Βούτσιτς σε συνέντευξη Τύπου που παραχώρησε μετά τη συνεδρίαση του Συμβουλίου εθνικής ασφάλειας δήλωσε ότι τα τελευταία χρόνια η Ρωσία έχει έντονη κατασκοπευτική δράση στη Σερβία όπως και άλλες μεγάλες δυνάμεις αλλά και κάποιες γειτονικές χώρες."/>
  </head>
  <body>
    <article>
      <h1>Βούτσιτς: Η Ρωσία έχει έντονη κατασκοπευτική δράση στη Σερβία</h1>
      <address>
        <time datetime="2019-11-21T22:43:00+00:00">21 Nov 2019, 22:43</time>
      </address>
      <p>Ο πρόεδρος της Σερβίας Αλεξάνταρ Βούτσιτς σε συνέντευξη Τύπου που παραχώρησε μετά τη συνεδρίαση του Συμβουλίου εθνικής ασφάλειας δήλωσε ότι τα τελευταία χρόνια η Ρωσία έχει έντονη κατασκοπευτική δράση στη Σερβία όπως και άλλες μεγάλες δυνάμεις αλλά και κάποιες γειτονικές χώρες.</p>
      <p>Το Συμβούλιο εθνικής ασφάλειας συνεδρίασε εκτάκτως το απόγευμα της Πέμπτης με αφορμή βίντεο που κυκλοφόρησε στο διαδίκτυο όπου καταγράφεται, με κρυφές κάμερες, ο χρηματισμός αξιωματικού της σερβικής στρατιωτικής υπηρεσίας πληροφοριών (VBA) από τον Ρώσο αντισυνταγματάρχη Γκεόργκι Κλέμπαν, ο οποίος, μέχρι τον περασμένο Ιούνιο, υπηρετούσε στη ρωσική πρεσβεία στο Βελιγράδι. Ο Αλεξάνταρ Βούτσιτς ανέφερε ότι το βίντεο που εμφανίστηκε στο διαδίκτυο δεν έγινε από τις σερβικές υπηρεσίες αντικατασκοπείας αλλά από κάποια ξένη υπηρεσία.</p>
      <figure>
        <video src="https://fdlvideosec.akamaized.net/media-assets/zougla/video/f1a8936ed65e4281bdd5d58711a16b1f.mp4"/>
      </figure>
      <p>Οι σερβικές υπηρεσίες κατέγραψαν με φωτογραφικό υλικό τη συνάντηση αυτή που πραγματοποιήθηκε στις 24 Δεκεμβρίου του 2018 όπως και άλλες εννέα μυστικές συναντήσεις που είχε ο Κλέμπαν στη Σερβία, ανέφερε ο Αλεξάνταρ Βούτσιτς. Δεν αποκάλυψε την ταυτότητα του Σέρβου αξιωματικού παρά μόνο τα αρχικά του ονοματεπώνυμού του και ανέφερε ότι πρόκειται για αντισυνταγματάρχη ο οποίος έχει συνταξιοδοτηθεί.</p>
      <p>Ο πρόεδρος της Σερβίας ανέφερε επίσης ότι κατά τη συνάντηση που είχε το πρωί της Πέμπτης με τον πρέσβη της Ρωσίας στη Σερβία Αλεξάνταρ Μπότσαν-Χερτσένκο του εξέφρασε την απορία του για την κατασκοπευτική δράση της Ρωσίας με δεδομένο ότι το Βελιγράδι είναι φιλικά διακείμενο προς τη Μόσχα. «Δεν βρίσκω καμία λογική εξήγηση για αυτήν την συμπεριφορά. Η Σερβία είναι η μόνη ευρωπαϊκή χώρα που δεν επέβαλλε κυρώσεις κατά της Ρωσίας, δεν υπονομεύει τα συμφέροντά της και δεν έθεσε ποτέ σε δοκιμασία την φιλία των δύο χωρών» υπογράμμισε ο Βούτσιτς. Εξέφρασε την πεποίθησή του ότι ο Βλαντιμίρ Πούτιν δεν γνώριζε για την κατασκοπευτική δράση του Γκεόργκι Κλέμπαν και επισήμανε ότι αυτή η υπόθεση δεν θα επηρεάσει την εξωτερική πολιτική της Σερβίας η οποία θα συνεχίσει να θεωρεί την Ρωσία φίλη χώρα.</p>
      <p>Ο πρόεδρος της Σερβίας δεν απέκλεισε το ενδεχόμενο να δημοσιεύτηκε το βίντεο από κάποια υπηρεσία τρίτης χώρας που επιθυμεί να προκαλέσει ρήγμα στις σχέσεις Βελιγραδίου -Μόσχας. Συμπλήρωσε δε ότι η Σερβία θα συνεχίσει να τηρεί στάση στρατιωτικής ουδετερότητας και δεν θα ενταχθεί στο ΝΑΤΟ.</p>
    </article>
  </body>
</html>