<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Jelinkova-KDU-CSL-Evropske-dotace-zneuzivaji-oligarchove-v-stretu-zajmu-604242"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T22:56:00+00:00"/>
    <meta property="og:title" content="Jelínková (KDU-ČSL): Evropské dotace zneužívají oligarchové v střetu zájmů"/>
    <meta property="og:description" content="Přečtěte si celý projev první místopředsedkyně KDU-ČSL Šárky Jelínkové na kongresu Evropské lidové strany v chorvatském Záhřebu, kde se stal novým předsedou EPP zkušený polský politik Donald Tusk. Do této frakce v Evropském parlamentu patří KDU-ČSL."/>
  </head>
  <body>
    <article>
      <h1>Jelínková (KDU-ČSL): Evropské dotace zneužívají oligarchové v střetu zájmů</h1>
      <address>
        <time datetime="2019-11-21T22:56:00+00:00">21 Nov 2019, 22:56</time>
      </address>
      <p>
        <b>Přečtěte si celý projev první místopředsedkyně KDU-ČSL Šárky Jelínkové na kongresu Evropské lidové strany v chorvatském Záhřebu, kde se stal novým předsedou EPP zkušený polský politik Donald Tusk. Do této frakce v Evropském parlamentu patří KDU-ČSL.</b>
      </p>
      <p>Vážení přátelé, dámy a pánové,</p>
      <p>dovolte mi, abych jménem českých křesťanských demokratů pozdravila náš důležitý sjezd. Počátkem listopadu jsme si připomněli výročí pádu Berlínské zdi. V těchto dnech v České republice i Slovenské republice slavíme významný milník. Uplynulo 30 let od tzv. Sametové revoluce, která přinesla pád komunismu v tehdejším Československu.</p>
      <p>Bilancujeme, co nám uplynulých 30 let přineslo. Evropa se opět spojila a Česká republika se stala její pevnou součástí, žijeme ve svobodě, demokracii a míru. To je velký důvod k vděčnosti! Je to pro mě velmi osobní – komunisté věznili mého otce, který se bohužel roku 1989 nedožil. I to bylo jedním z důvodů, proč jsem po revoluci vstoupila do politiky, abych nesla dál jeho odkaz – touhu po svobodě a demokracii.</p>
      <p>Pro nás křesťanské demokraty je tato svoboda pevně spojena s odpovědností. Jako KDU-ČSL se snažíme ozývat všude tam, kde je omezována lidská svoboda a pošlapávána lidská důstojnost. Ať už je to o ochrana pronásledovaných křesťanů ve světě či apel na českou vládu, aby ČR přijala nedoprovázené děti z řeckých uprchlických táborů a projevila tak solidaritu alespoň symbolicky. Vždyť sama myšlenka Evropské unie je postavena na solidaritě a vzájemné pomoci.</p>
      <p>I v ochraně liberální demokracie je před námi ještě velký kus práce. Václav Havel si byl její zranitelnosti dobře vědom, když řekl: „Přirozenou nevýhodou demokracie je, že těm, kdo to s ní myslí poctivě, nesmírně svazuje ruce, zatímco těm, kteří ji neberou vážně, umožňuje téměř vše.“ Česká republika je v současnosti zemí, kde je 30 let po pádu železné opony menšinová vláda postavena právě na hlasech komunistické strany.</p>
      <p>Evropské dotace zneužívají oligarchové, kteří jsou v jasném střetu zájmů. Nemůžeme chránit demokracii bez politiky založené na hodnotách. Naše křesťanské hodnoty není potřeba měnit. Musíme je ale umět nově interpretovat, abychom jako EPP i nadále udrželi prst na tepu doby. Ať už se jedná o podporu rodin, ochranu lidských práv, udržování bezpečnosti v Evropě či integrální ekologii, které jsou součástí DNA naší politické rodiny.</p>
      <p>Novému předsednictvu EPP proto přeji, aby pod jejich vedením byla EPP i nadále stranou dialogu, rozumného kompromisu a konsenzu. To samé přeji i nám pro naši každodenní politickou práci. Slovy Václava Havla: Láska a pravda musí zvítězit nad lží a nenávistí.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Senatorka-Jelinkova-Statni-kradez-se-nekona-599708"/>
        <a href="https://www.parlamentnilisty.cz/politika/politici-volicum/Jelinkova-KDU-CSL-Chceme-prosazovat-novomanzelske-pujcky-599469"/>
        <a href="https://www.parlamentnilisty.cz/politika/politici-volicum/Senatorka-Jelinkova-Malacova-chce-zrusit-slevu-na-manzela-ci-manzelku-599437"/>
        <a href="https://www.parlamentnilisty.cz/politika/politici-volicum/Jelinkova-KDU-CSL-Stat-casto-hazi-rodinam-klacky-pod-nohy-598889"/>
      </related>
    </article>
  </body>
</html>