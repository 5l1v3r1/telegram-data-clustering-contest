<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/ledni-hokej-tipsport-extraliga-hc-ocelari-trinec-hc-vitkovice-ridera-petr-vrana_1911212239_and"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T22:39:00+00:00"/>
    <meta property="og:title" content="Hokejisté Třince zdolali v derby Vítkovice 2:1 a využili šanci dotáhnout se bodově na vedoucí Spartu"/>
    <meta property="og:description" content="Čtvrteční předehrávkou utkání mezi Třincem a Vítkovicemi začalo 20. kolo Tipsport extraligy. V každé třetině padl jeden gól. Šťastnějším týmem byli nakonec domácí, kteří zvítězili 2:1."/>
  </head>
  <body>
    <article>
      <h1>Hokejisté Třince zdolali v derby Vítkovice 2:1 a využili šanci dotáhnout se bodově na vedoucí Spartu</h1>
      <address><time datetime="2019-11-21T22:39:00+00:00">21 Nov 2019, 22:39</time> by <a rel="author">Anna Doškářová</a></address>
      <p>
        <b>Čtvrteční předehrávkou utkání mezi Třincem a Vítkovicemi začalo 20. kolo Tipsport extraligy. V každé třetině padl jeden gól. Šťastnějším týmem byli nakonec domácí, kteří zvítězili ve třetím slezském derby této sezony 2:1 a využili tak možnost dotáhnout se v tabulce na vedoucí Spartu.</b>
      </p>
      <p>Na začátku zápasu si oba týmy připsaly do statistik povedenou akci. Nejprve se domácí Patrik Hrehorčák dostal až před brankáře Vítkovic Miroslava Svobodu. Ten si ale počkal na pohyb útočníka Ocelářů a puk ukryl. Gólman Kváča měl na druhé straně ledové plochy větší potíže po teči Tomáše Gumana. Spoluhráči z obranu mu se ale pomohli a dostali puk mimo brankoviště. O dvě minuty později se opět blýskl Svoboda. Tentokrát proti střele Tomáše Marcinka.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/ledni-hokej-tipsport-extraliga-hc-ocelari-trinec-patrik-bartosak-brankar-alkohol_1911151723_and"/>
      </related>
      <p>V 11. minutě chyboval Aron Chmielewski, díky čemuž se dostal do šance obránce Petr Šidlík, ovšem na Kváču si nepřišel. Skóre se tak změnilo necelé dvě minuty před koncem úvodní třetiny, když se střelou z pravého kruhu prosadil třinecký Petr Vrána.</p>
      <p>Druhá třetina začala stejně jako ta první, tedy gólovou šancí obou týmů. Na Kváču nejprve vyrazilo duo David Kvasnička, Roberts Bukarts. Prvního jmenovaného ale vychytal brankář domácích. Vzápětí se ke střele dostal Matěj Stránský, kterého ale taktéž vychytal gólman soupeře.</p>
      <p>Prvním týmem, který si vyzkoušel přesilovou hru, byly Vítkovice. Největší příležitost ke skórování měl během ní Bukarts, ovšem Kváča se zvládl rychle přesunout a gólu zabránit. O sedm minut později si hosté vytvořili tlak, který vyústil ve střelu Daniela Krenželoka, na kterou byl Kváča krátký. Obrat ve skóre mohl poté dokonat Patrik Zdráhal, který ale v samostatném úniku minul branku. Na druhé straně ledové plochy se dostal do šance David Kofroň. Puk z jeho hole ale vykopl koncem betonu Svoboda.</p>
      <p>V samém závěru dostal dvouminutový trest další domácí hráč. Vítkovice si tak přenesly početní výhodu do další třetiny. Nakonec ji ale nevyužily. Ve 45. minutě svižnou střelou z mezikruží rozezněl Michal Kovařčík konstrukci Svobodovy branky. O dvě minuty později dvěma zákroky podržel svůj tým Svoboda, když nadvakrát nepustil za svá záda pokusy Jana Zahradníčka.</p>
      <p>Vzápětí získali první výhodu přesilové hry také domácí, kteří uzavřeli Vítkovice ve vlastním pásmu. Po sérii nahrávek se puk dostal k Martinovi Gernátovi, který vrátil Třinci vedení. Oceláři posléze další přesilovou hru nevyužili a dali tak soupeři příležitost pokusit se o power play. Přesilu Vítkovic navíc 73 sekund před koncem navýšil domácí Hrehorčák, který byl vyloučen za podražení. Hosté tak hráli v šesti proti čtyřem. Ani jeden z pokusů ani jednoho z týmů ale v brance nezůstal. Tři body tak za vítězství 2:1 zůstaly v Třinci.</p>
      <figure>
        <iframe data-src="https://twitter.com/anyuser/status/1197597304364130306" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Předehrávka 20. kola hokejové extraligy:</b>
      </p>
      <p><b>HC Oceláři Třinec - HC Vítkovice Ridera 2:1 (1:0, 0:1, 1:0)</b><br/>Branky a nahrávky: 19. P. Vrána (D. Musil), 48. Gernát (Hrňa, M. Stránský) - 32. D. Krenželok (Šidlík). Rozhodčí: Jeřábek, Šír - Lhotský, J. Svoboda. Vyloučení: 3:2. Využití: 1:0. Diváci: 5164.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-navrat-petr-fiala_1911181021_tat"/>
        <a href="https://www.irozhlas.cz/sport/hokej/tipsport-extraliga-hc-ocelari-trinec-bk-mlada-boleslav-hc-vitkovice-ridera-hc_1911152145_and"/>
        <a href="https://www.irozhlas.cz/sport/hokej/ledni-hokej-tipsport-extraliga-fanousci-jaromir-jagr-rytiri-kladno-hc-sparta_1911141024_and"/>
      </related>
    </article>
  </body>
</html>