<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/ekonomika/kabmin-xoche-zatverdyty-straxovu-czinu-haz-naselennya"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T22:22:02+00:00"/>
    <meta property="og:title" content="Кабмін хоче затвердити страхову ціну на газ для населення"/>
    <meta property="og:description" content="Кабінет міністрів планує затвердити страхову ціну на газ для населення, яка складе близько 7 тис грн за тисячу кубометрів (з ПДВ та без урахування транспортування) з 1 січня 2020 року."/>
  </head>
  <body>
    <article>
      <h1>Кабмін хоче затвердити страхову ціну на газ для населення</h1>
      <address>
        <time datetime="2019-11-21T22:22:02+00:00">21 Nov 2019, 22:22</time>
      </address>
      <p>
        <b>Кабінет міністрів планує затвердити страхову <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya">ціну на газ для населення</a>, яка складе близько 7 тис грн за тисячу кубометрів (з ПДВ та без урахування транспортування) з 1 січня 2020 року.</b>
      </p>
      <p>Про це заявив глава Міністерства енергетики та захисту навколишнього середовища Олексій Оржель в інтерв'ю 24 каналу в четвер, 21 листопада.</p>
      <related>
        <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
      </related>
      <p>«<i>З 1 січня людям запропонують певну страхову ціну на газ, яку вони зможуть вибрати до кінця опалювального сезону. Вона буде навіть менша, ніж ціна на перший квартал 2019 року (8550 гривень за тисячу кубометрів, - ред.). Це так званий ринковий інструмент під назвою «контракти на майбутнє». Чому це так важливо? Тому що населення не повинно 31 грудня мати одну ціну, а з 1 січня - іншу, в два-три рази більшу</i>», - підкреслив Оржель.</p>
      <p>Він додав, що зараз йдеться про ціну в розмірі 7000 гривень за тисячу кубометрів (без витрат на транспортування газу). Зараз ціна газу для населення становить 4899 гривні за тисячу кубометрів (без ПДВ і витрат на транспортування). У разі, якщо з 1 січня ціна на газ істотно зросте, то українці, які застрахують ці ціни, будуть платити 7000 гривень, навіть якщо ціни на газ будуть вищими.</p>
      <p>«<i>Якщо ж Україна підписує договір на транспортування, то це є фактором стабілізації значного ринку. У нас і в Європі значні обсяги газу знаходяться в підземних сховищах. І фактор того, що транзит не зупинився, зіграє, напевно, на те, що ціна на газ буде зменшуватися. І тоді споживачі зі страховою ціною не виграють від ситуації, оскільки на ринку буде менша ціна</i>», - пояснив Оржель.</p>
      <p>За його словами, українці зможуть відмовитися від цієї пропозиції і платити за ринковими цінами, але тоді для них виростуть ризики стрімкого зростання ціни на газ.</p>
      <p>Міністр енергетики та захисту навколишнього середовища <a href="https://www.slovoidilo.ua/2019/11/20/novyna/ekonomika/minenerho-nazvaly-prychyny-pidvyshhennya-czin-haz-vzymku">Олексій Оржель назвав причини подорожчання газу в Україні цієї зими.</a></p>
      <p>Раніше <a href="https://www.slovoidilo.ua/2019/11/17/novyna/polityka/kabmin-skasuvav-obmezhennya-taryfiv-opalennya-haryachu-vodu">Кабмін скасував обмеження тарифів на опалення і гарячу воду</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/novyna/ekonomika/minenerho-nazvaly-prychyny-pidvyshhennya-czin-haz-vzymku"/>
        <a href="https://www.slovoidilo.ua/2019/11/17/novyna/polityka/kabmin-skasuvav-obmezhennya-taryfiv-opalennya-haryachu-vodu"/>
      </related>
    </article>
  </body>
</html>