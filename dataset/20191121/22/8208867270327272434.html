<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/21/news/basket_eurolega_milano_efes_76-81-241608704/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T22:47:00+00:00"/>
    <meta property="og:title" content="Basket, Eurolega: Milano cade in casa, Efes passa 81-76"/>
    <meta property="og:description" content="Nella decima giornata arriva il primo ko interno per l'Olimpia, in serata poco brillante in attacco. I turchi scavalcano l'Armani, che adesso è"/>
  </head>
  <body>
    <article>
      <h1>Basket, Eurolega: Milano cade in casa, Efes passa 81-76</h1>
      <h2>Nella decima giornata arriva il primo ko interno per l'Olimpia, in serata poco brillante in attacco. I turchi scavalcano l'Armani, che adesso è terza in classifica. Coach Messina: "Fiero dei miei ragazzi, ci rifaremo in trasferta"</h2>
      <address><time datetime="2019-11-21T22:47:00+00:00">21 Nov 2019, 22:47</time> by <a rel="author">FABRIZIO LORENZI</a></address>
      <p><b>MILANO - </b>Dopo 40 minuti di autentica battaglia, per la prima volta al Mediolanum Forum Milano si deve inchinare 76-81 contro l'Efes Istanbul dell'ex (applauditissimo) Kruno Simon. L'Olimpia soffre fin da subito i centimetri di Pleiss (14 punti e 12 rimbalzi), efficace vicino al ferro e bravo a mandare subito fuori giri Scola (0-5 dal campo dopo 4 minuti). Time-out chiesto da Messina (5-9), Brooks e Roll da fuori in un amen e Milano sorpassa (11-9), Nedovic commette due falli in un minuto, i turchi ne approfittano subito (12-16), ma Biligha e White tengono avanti Milano (17-16) dopo i primi dieci minuti (con il duo Larkin/Micic ancora a quota zero punti).<br/><br/>L'Efes si specchia nel gioco di Milano, riempie l'area e "scommette" sul tiro da fuori dell'Ax, eloquente il 3/15 da due dei padroni di casa al 15' (28-33), che provano ad affidarsi al solito Micov per passare in vantaggio (37-36), prima della doppia stupidata di Tarczewski, che commette fallo, lontano dal canestro, a 4 secondi dal riposo, e poi si prende un tecnico per proteste. Beaubois non trema e tiene i suoi avanti 39-41.<br/><br/>Pleiss con i "pick and roll" resta un rebus, Messina vede subito che qualcosa non va e ferma la partita dopo un minuto (39-45). Dentro Nedovic, per provare a trovare qualche soluzione offensiva, ma l'Efes si fa solo avvicinare fino al 60-62 con una zingarata di Mack a fine terzo quarto.<br/><br/>Milano le prova tutte per avere un vantaggio in attacco, Mack ne mette 4 in fila (64-62), mentre i turchi si affidano a Larkin, che prima arriva al ferro (68-70) e poi subisce fallo da Rodriguez mentre sta tirando da 3 per il 68-73 a tre minuti dalla fine. Nedovic riavvicina Milano (71-73), che avrebbe la possibilità di sorpasso (errore di Micov) e/o aggancio (errore di Rodriguez), ma la "scommessa" di Ataman sul tiro da fuori dei milanesi è vincente, Larkin dalla lunetta non trema, e per l'Ax arriva il primo ko casalingo di questa Eurolega.<br/><br/>Nonostante tutto è un Messina "fiero della sua squadra, che si rifarà in trasferta, per recuperare questa sconfitta in casa". Trasferta che arriva venerdì prossimo, sul campo dell'Olympiacos, prima della sfida con Sassari (domenica ore 17 al Forum), per la decima giornata della Serie A.</p>
    </article>
  </body>
</html>