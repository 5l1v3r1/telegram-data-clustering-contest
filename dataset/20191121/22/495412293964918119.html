<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/lady-golpe-riaprite-caso-o-mi-lascio-morire-donatella-di-rosa-malata-di-anoressia/1952049/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T22:23:17+00:00"/>
    <meta property="og:title" content="Lady Golpe: “Riaprite caso o mi lascio morire”/ Donatella Di Rosa malata di anoressia"/>
    <meta property="og:description" content="Donatella Di Rosa torna a parlare: meglio nota come lady Golpe, la 62enne pesa 37 chili ed è pronta a lasciarsi morire se..."/>
  </head>
  <body>
    <article>
      <h1>Lady Golpe: “Riaprite caso o mi lascio morire”/ Donatella Di Rosa malata di anoressia</h1>
      <h2>Donatella Di Rosa torna a parlare: meglio nota come lady Golpe, la 62enne pesa 37 chili ed è pronta a lasciarsi morire se…</h2>
      <address><time datetime="2019-11-21T22:23:17+00:00">21 Nov 2019, 22:23</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p>Arrestata e processata per eversione, condannata poi per calunnia, <b>Donatella Di Rosa</b> non ci sta e chiede la riapertura del suo processo. <b>lady Golpe</b>, soprannome affibiatole dalla stampa, è stata al centro dell’attenzione mediatica nel 1993 per le sue rivelazioni – poi rivelatesi farlocche – su un <b>presunto colpo di Stato progettato da alcuni militari</b> (tra cui il marito <b>Aldo Michittu</b>, colonnello della Folgore) tra gli anni Ottanta e Novanta. L’ex modella dichiarò di aver partecipato ad alcune riunioni di alti ufficiali italiani organizzate per architettare il golpe. Lei ed il marito vennero arrestati e processati per eversione, accuse mai dimostrate, con la Di Rosa condannata a 4 anni e 4 mesi: tra i reati contestati, quello di calunnie nei confronti del comandante della Folgore <b>Franco Monticone</b> (che era anche suo amante, ndr). Oggi Donatella Di Rosa ha 62 anni, è malata di anoressia e pesa 37 chili, il suo messaggio è chiaro e forte:<i> «Riaprite il mio processo o mi lascerò morire. Ho già pagato tanto le mie colpe, e in carcere non entro»</i>, le sue parole a Dire.</p>
      <h4>LADY GOLPE, DONATELLA DI ROSA TORNA A PARLARE</h4>
      <p><b>Donatella Di Rosa</b> non ha scontato la sua pena: la latitanza di <b>lady Golpe</b> è durata fino al 2015: grazie ad un controllo sul figlio, che non l’ha mai abbandonata, i carabinieri la rintracciarono e la arrestarono. Dopo due giorni di galera e un ricovero in ospedale, l’ex modella è stata agli arresti domiciliari: <i>«Ho fatto oltre 3 anni di detenzione domiciliare, ho avuto 2 ricoveri di un mese in ospedale. Nonostante un residuo pena ridicolo non mi viene permesso di lavorare, e non posso ricevere le cure mediche-specialistiche necessarie al mio caso perché la struttura adatta non può ospitare persone in detenzione»</i>. Intervistata da Dire, la Di Rosa ha tenuto a sottolineare: <i>«Io ho una incompatibilità certificata al 100% con il regime carcerario, eppure ora mi vogliono portare in galera»</i>. Come evidenziato da lei, ora rischia di tornare in carcere: è in corso uno sfratto esecutivo e, senza altri posti dove scontare i domiciliari, è stato disposto il carcere.</p>
      <h4>LE RICHIESTE DI DONATELLA DI ROSA</h4>
      <p>Dopo aver affermato di aver richiesto il riconteggio della pena residua –<i> «A me risultano 7-8 mesi, ma secondo gli atti dovrebbe essere di 1 anno e 4 mesi»</i> – <b>lady Golpe</b> ha messo in evidenza di essere pronta a tutto pur di non varcare le porte del carcere: <b>Donatella Di Rosa</b> ha intenzione di rifiutare <i>«una vita fatta di torture, umiliazioni, pressioni e quant’altro»</i>. <i>«Non permetterò né a un magistrato o poliziotto di uccidermi dentro una galera che non merito più: non ho più voglia di alimentarmi, peso 37 chili, e nessuno potrà obbligarmi. Perché dovrei lottare per sconfiggere l’anoressia e poi vivere così?</i>», il messaggio choc della 62enne, che ha indirizzato una lettera all’avvocato Luca Di Carlo (noto per aver difeso Cicciolina, ndr), implorandolo di riaprire in qualche modo il processo <i>«anche se dovessi morire domani».</i></p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/matilde-hidalgo-de-procel-lerrore-di-google-e-il-suo-nuovo-primato/1951674/"/>
        <a href="https://www.ilsussidiario.net/news/udine-bimba-di-7-anni-muore-schiacciata-da-acquasantiera-tragedia-in-chiesa/1952034/"/>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-21-novembre-i-numeri-vincenti/1951861/"/>
        <a href="https://www.ilsussidiario.net/news/veronica-panarello-sentenza-cassazione-omicidio-lorys-stival-i-punti-della-difesa/1951482/"/>
        <a href="https://www.ilsussidiario.net/news/roberto-straccia-ucciso-per-errore-nuovi-documenti-e-testimonianze-a-chi-lha-visto/1951194/"/>
        <a href="https://www.ilsussidiario.net/news/claudia-stabile-mamma-scomparsa-non-sono-scappata-dai-miei-figli-chi-lha-visto/1951590/"/>
      </related>
    </article>
  </body>
</html>