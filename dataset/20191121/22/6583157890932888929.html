<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/parkowanie-w-lublinie-bedzie-drozsze-niektore-oplaty-wzrosna-dwukrotnie-pojawi-sie-tez-nowa-podstrefa/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T22:12:00+00:00"/>
    <meta property="og:title" content="Parkowanie w Lublinie będzie droższe. Niektóre opłaty wzrosną dwukrotnie, pojawi się też nowa podstrefa"/>
    <meta property="og:description" content="To już pewne, za pozostawienie pojazdu w Strefie Płatnego Parkowania w Lublinie trzeba będzie zapłacić więcej. Wprowadzonych zostanie również wiele zmian. Z podstrefy B wyodrębniona zostanie podstrefa C a posiadacze aut hybrydowych nie będą już parkować bezpłatnie."/>
  </head>
  <body>
    <article>
      <h1>Parkowanie w Lublinie będzie droższe. Niektóre opłaty wzrosną dwukrotnie, pojawi się też nowa podstrefa</h1>
      <address>
        <time datetime="2019-11-21T22:12:00+00:00">21 Nov 2019, 22:12</time>
      </address>
      <p>
        <b>To już pewne, za pozostawienie pojazdu w Strefie Płatnego Parkowania w Lublinie trzeba będzie zapłacić więcej. Wprowadzonych zostanie również wiele zmian. Z podstrefy B wyodrębniona zostanie podstrefa C a posiadacze aut hybrydowych nie będą już parkować bezpłatnie.</b>
      </p>
      <p>W czwartkowy wieczór lubelscy radni zadecydowali, że opłaty za postój w Strefie Płatnego Parkowania będą wyższe. Tym samym przychylili się do propozycji prezydenta Lublina Krzysztofa Żuka. Argumentował on, że obecne ceny parkowania są zbyt niskie, w wyniku czego nie przyczyniają się do tego, aby udając się do centrum miasta korzystać z komunikacji miejskiej, a nie własnego auta. To zaś było jednym z głównych powodów utworzenia strefy parkowania. Opłaty miały wyprowadzić samochody ze ścisłego centrum, tak jak to się dzieje w wielu miastach na świecie, gdzie śródmieścia pozbawione są ruchu kołowego. Tymczasem obecnie obowiązujące w Lublinie opłaty za parkowanie, nie zniechęcają nawet kierowców do zwalniania miejsc parkingowych.</p>
      <p>Zgodnie z przyjętym przez radnych nowym cennikiem, w podstrefie A pierwsza godzina parkowanie będzie kosztowała 3,90 zł, druga 4,60 zł a trzecia 5,50 zł. Za każdą kolejną godzinę trzeba będzie zapłacić po 3,90 zł. W podstrefie B stawki te będą wynosiły odpowiednio: 2,50 zł, 3 zł, 3,60 zł i 2,50 zł. Z kolei pozostawienie za auta w podstrefie C trzeba będzie zapłacić 2 zł za pierwszą godzinę, 2,40 zł za drugą, 2,80 zł za trzecią i po 2 zł za każdą kolejną. Zdrożeją oczywiście również bilety uprawniające do dłuższego parkowania. Za bilet ważny 24 godziny trzeba będzie zapłacić 25 zł w podstrefie A, 20 zł w podstrefie B i 15 zł z podstrefie C. Bilet miesięczny będzie kosztował odpowiednio 220 zł, 180 zł i 150 zł, bilet półroczny 1 000 zł, 850 zł i 750 zł zaś roczny 1,8 tys. zł, 1,5 tys. zł i 1,3 tys. zł. Wykupienie koperty na miesiąc związane będzie zaś z wyłożeniem 1 000 zł w podstrefie A, 700 zł w podstrefie B i 600 zł w podstrefie C.</p>
      <p>Jednak to nie wszystkie ze zmian, jakie czekają kierowców. Nowa najtańsza podstrefa C, będzie się znajdowała w granicach obecnej podstrefy B. Wyodrębnione do niej zostaną tereny m.in. w rejonie ul. Rusałka i Zamojskiej. Parkowanie ma być płatne nie tak jak obecnie od poniedziałku do piątku w godzinach od 8:00 do 17:00, lecz godzinę dłużej, do 18:00. Darmowe parkowanie będzie dostępne tylko dla pojazdów w pełni elektrycznych, posiadacze aut hybrydowych nie będą już zwolnieni z tej opłaty. Ci ostatni będą mogli wykupić karnet w cenie 80 zł za miesiąc. Podrożeje również abonament dla osób mieszkających w Strefie Płatnego Parkowania. Zamiast 100 złotych, zapłacą oni 150 zł za rok, jednak tylko pod jednym warunkiem. Dotyczy to tylko osób, które w Lublinie rozliczają się z podatku PIT. Z kolei dwukrotnie, z 50 do 100 zł wzrośnie opłata za postój bez ważnego biletu parkingowego. Zmiany zostaną wprowadzone od początku kwietnia.</p>
      <p>(fot. lublin112.pl)</p>
    </article>
  </body>
</html>