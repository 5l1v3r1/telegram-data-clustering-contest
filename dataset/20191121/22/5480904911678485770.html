<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/domaci-prague-lions-jsou-v-semifinale-parkuroveho-prague-playoffs/1823193?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T22:28:00+00:00"/>
    <meta property="og:title" content="Domácí Prague Lions jsou v semifinále parkurového Prague Playoffs"/>
    <meta property="og:description" content="Praha - Domácí tým Prague Lions postoupil do pátečního semifinále Super Cupu družstev při parkurovém Prague Playoffs 2019. Ve dvanáctičlenném semifinále s 12 trestnými body obsadil sedmou příčku, přičemž do dalšího kola se dostalo osm týmů. &quot;Lvi&quot; tak za podpory Anny Kellnerové, která po jarní zlomenině stehenní kosti ještě nemůže závodit, napravili loňský čtvrtfinálový neúspěch."/>
  </head>
  <body>
    <article>
      <h1>Domácí Prague Lions jsou v semifinále parkurového Prague Playoffs</h1>
      <address><time datetime="2019-11-21T22:28:00+00:00">21 Nov 2019, 22:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Domácí tým Prague Lions postoupil do pátečního semifinále Super Cupu družstev při parkurovém Prague Playoffs 2019. Ve dvanáctičlenném semifinále s 12 trestnými body obsadil sedmou příčku, přičemž do dalšího kola se dostalo osm týmů. "Lvi" tak za podpory Anny Kellnerové, která po jarní zlomenině stehenní kosti ještě nemůže závodit, napravili loňský čtvrtfinálový neúspěch.</p>
      <slideshow>
        <figure>
          <img src="https://i3.cn.cz/6/1574372313_P201911211144401.jpeg"/>
        </figure>
        <figure>
          <img src="https://i3.cn.cz/6/1574367323_P201911211103201.jpg"/>
        </figure>
        <figure>
          <img src="https://i3.cn.cz/6/1574367173_P201911211101401.jpg"/>
        </figure>
        <figure>
          <img src="https://i3.cn.cz/6/1574366929_P201911211098001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3388">Fotogalerie: Parkurový závod Global Champions Prague Playoffs</a>
        </figcaption>
      </slideshow>
      <p>Závod jim výborně rozjel Niels Bruynseels, který byl v sedle Gancie de Muze bezchybný. I když tribuny O2 areny dnes zdaleka nebyly plné, pochvaloval si podporu diváků. "Je vždycky hezké, když cítíte, že publikum stojí za vámi, chtěl bych všem poděkovat," řekl.</p>
      <p>Situaci po Belgičanově čisté jízdě zkomplikoval Nizozemec Gerco Schröder, jehož Glock's Cognac Champblanc shodil břevna na třech překážkách, takže Prague Lions nasbírali 12 trestných bodů. Manažerka týmu Jessica Kürtenová zpětně trochu litovala, že ho pro dnešek vybrala. "Dnešní úroveň byla pro jeho koně trochu moc náročná. Ale moje rozhodnutí byl postaveno na tom, že loni se hodně chybovalo, hodně se koně lekali a zastavovali. Proto jsem vsadila na jistotu a zkušenost. Ale bylo vidět, že ten kůň má problémy," vysvětlovala.</p>
      <p>Vzhledem k tomu, že Prague Lions startovali třetí od konce, věděli, že k jistotě postupu potřebují předstihnout Valkenswaard United, kteří měli rovněž 12 trestných bodů. Loňský vítěz Super Cupu v barvách Madrid in Motion Marc Houtzager tak musel zajet čistě a poměrně rychle. Kürtenová ho před jeho jízdou rychle běžela informovat o tom, jaké tempo je potřeba.</p>
      <p>Houtzager s koněm Sterrehof's Calimero uspěl a pražský tým se mohl hned radovat. Manažerka pro něj měla jen slova obdivu. "Vypadalo to jednoduše, ale Marc a Calimero nebývají ta nejrychlejší dvojice, obvykle bojují s časovým limitem. To, co dnes dokázal, bylo výjimečně dobré," ocenila. Do semifinále nakonec proklouzl i Valkenswaard.</p>
      <p>Jediná Češka v domácím týmu Kellnerová počínání svých kolegů zpoza mantinelu hodně prožívala. "Byly to hrozné nervy, ale jsem strašně ráda, že to kluci zvládli a že se nám to podařilo," oddechla si.</p>
      <p>Nejlepším týmem ve čtvrtfinále byli se čtyřmi trestnými body za jednu chybu Miami Celtics. V semifinále se k osmi postoupivším připojí čtyři nejlepší týmy letošního hodnocení Global Champions League, kterými jsou London Knights, St. Tropez Pirates, Madrid in Motion a Shanghai Swans. Do nedělního finále postoupí šest týmů.</p>
      <p>Prague Lions bude i v semifinálovém kole doprovázet rockový hit skupiny AC/DC Highway to Hell (Dálnice do pekla). "Vymysleli jsme to hromadně. Týmy si ty písně vybírají a my u ní zůstaneme," řekla Kellnerová. V sestavě dostane místo Schrödera příležitost Němec Marco Kutscher.</p>
      <p>Páteční semifinále, ve kterém všechny týmy začínají od nuly, začne v O2 areně ve 20:00. Program doprovodných soutěží a show ale odstartuje už v 9:00.</p>
    </article>
  </body>
</html>