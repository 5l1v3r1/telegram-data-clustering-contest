<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/19_novembre_22/lutto-mondo-psicoterapia-morta-paola-vinciguerra-68-anni-56936ec2-0d0a-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Morta Paola Vinciguerra, la psicologa aveva 68 anni"/>
    <meta property="og:description" content="Popolare volto tv e presidente dell’Associazione europea Disturbi da Attacchi di Panico, lavorava con diverse tecniche su depressione, attacchi di panico, cyberbullismo"/>
  </head>
  <body>
    <article>
      <h1>Morta Paola Vinciguerra, la psicologa aveva 68 anni</h1>
      <h2>Volto della tv e presidente dell’Associazione europea Disturbi da Attacchi di Panico, lavorava con diverse tecniche su depressione e cyberbullismo. Sabato i funerali</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Redazione online</a></address>
      <p>È morta la psicoterapeuta Paola Vinciguerra. Presidente dell’Associazione Europea Disturbi da Attacchi di Panico e direttore scientifico di Bioequilibrium, aveva 68 anni.</p>
      <h4>Una vita per i pazienti</h4>
      <p>Specializzata in diverse tecniche di approccio al paziente (psicoterapia, analisi bioenergetica, gestalt, terapia individuale e di gruppo, training autogeno, E.M.D.R., mindfulness), ha partecipato a numerose conferenze, eventi divulgativi e trasmissioni televisive (frequente la sua presenza a «La vita in Diretta») e radiofoniche (da radiorai a Rtl) su argomenti riguardante temi psicologici e sociologici. Ha collaborato per dieci anni con il reparto di scienze neurologiche della Sapienza. Ha scritto e pubblicato articoli scientifici e divulgativi e testi monografici. Fin dal 1980 ha organizzato e tenuto workshop per aziende e istituzioni, su varie tecniche per il miglioramento del rapporto di fiducia con se stessi, la gestione dell’ansia-stress, l’imparare a essere vincenti, il riorganizzare le energie per affrontare momenti di precarietà e corsi che hanno riguardato le difficoltà individuali e relazionali. I funerali si terranno a Roma sabato alle 11 nella chiesa di San Gioacchino in Prati, via Pompeo Magno 25. La camera ardente è aperta oggi, venerdì, tutto il giorno, presso la clinica Quisisana.</p>
    </article>
  </body>
</html>