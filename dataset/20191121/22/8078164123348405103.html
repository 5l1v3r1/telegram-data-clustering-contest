<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_22/san-francisco-ritorno-obama-democratici-senz-anima-2223299c-0cfc-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="San Francisco, il ritorno di Obama tra i democratici senz’anima"/>
    <meta property="og:description" content="L’ex presidente americano partecipa ad incontri per finanziare la campagna del partito democratico. Nessun riferimento alla corsa presidenziale o alla battaglia sull’impeachment"/>
  </head>
  <body>
    <article>
      <h1>San Francisco, il ritorno di Obama tra i democratici senz’anima</h1>
      <h2>L’ex presidente americano partecipa ad incontri per finanziare la campagna del partito democratico. Nessun riferimento alla corsa presidenziale o alla battaglia sull’impeachment</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Massimo Gaggi</a></address>
      <p>SAN FRANCISCO - «Viviamo in tempi pericolosi. La gente non sa cosa è vero e cosa no, è disorientata. Il Paese è spaccato: la cosa più difficile sarà ricreare una conversazione comune e una cultura comune. Abbiamo bisogno di leader che non si circondino di yes men, ma siano aperti a opinioni contrastanti e alle diversità razziali e sessuali» che non sono una concessione «ma un aiuto indispensabile per illuminare angoli della realtà che altrimenti resterebbero oscuri».</p>
      <p><b>Invecchiato, i toni riflessivi al posto dell’antica energia oratoria</b>, le battute ironiche che affiorano di tanto in tanto come un tempo, ma hanno un fondo più amaro, Barack Obama torna a calcare la scena pubblica. Nei giorni scorsi ha partecipato a incontri per finanziare la campagna del partito democratico e ieri, qui a San Francisco, è stato il protagonista assoluto della convention di Salesforce rispondendo alle domande del fondatore del gigante dei servizi informatici per le aziende, Marc Benioff, sul palcoscenico del centro congressi davanti a una platea entusiasta di ottomila manager e studenti mentre gli altri170 mila invitati alla kermesse aziendale erano collegati in videoconferenza.</p>
      <p><b>Nessun riferimento diretto alla battaglia </b>tra i candidati democratici in corsa per la Casa Bianca, mai una citazione di Donald Trump che nelle stesse ore era oggetto delle testimonianze davanti al Congresso di Washngton che deve decidere se avviare il processo per l’impeachment del presidente. Solo un sarcastico «viviamo in tempi strani, no?».</p>
      <p><b>Tempi difficili per l’America</b>, per Trump, ma anche per il partito democratico che fatica a trovare una sua identità post-Obama. E allora Barack, che per tre anni ha limitato al minimo gli interventi pubblici, torna a far sentire la sua voce. Con un ruolo che sembra voler essere più quello del vecchio saggio che dell’arbitro. Anche se alcune sue recenti frasi sull’americano medio che preferisce cose limitate e sensate ai salti nel buio di chi vuole buttare giù un intero sistema per ricostruirlo è sembrato un monito rivolto a Bernie Sanders e a Elizabeth Warren.</p>
      <p><b>Sul palcoscenico di San Francisco </b>Obama alterna toni leggeri a considerazioni allarmate. A Benioff che gli chiede se ha finito di scrivere il libro sui suoi otto anni alla Casa Bianca risponde: «L’avevo finito, ma poi Michelle è andata così bene col suo che mi sono messo a riscriverne una parte, devo fare meglio». E anche quando spiega che le sue maggiori preoccupazioni per il futuro sono il deterioramento dell’ambiente, le diseguaglianze economiche e la frantumazione del dialogo sociale legato anche alla manipolazione dei social media e al ruolo disruptive della tecnologia, l’ex presidente cerca di giocare un po’ con gli esempi: «Non si può pretendere di far crescere sempre tutto. A volte esageriamo, dobbiamo anche imparare a fare di più con meno. Ripenso ai miei viaggi da presidente. Ci davano suite sontuose, appartamenti sterminati: a volte non riuscivo nemmeno a trovare la camera da letto, non sapevo come attivare doccie complicatissime. Una notte Michelle ha combattuto mezz’ora con gli interruttori per riuscire a spegnere le luci del soffitto. Alla fine ha dovuto chiedere aiuto alla reception».</p>
      <p><b>La cosa che lo allarma di più è la lacerazone </b>del tessuto sociale americano: «Per risolvere i nostri problemi non basta trovare le giuste soluzioni tecniche: è importante anche ricreare un senso dei valori comuni». Il dialogo sociale è stato spazzato via dalla rabbia in parte dovuta alle «diseguaglianze turbocompresse dalla globalizzazione e dalla rivoluzione tecnologica», ma Obama punta il dito soprattutto sul deteriorasmento della comunicazione nell’era digitale: «Quando avevamo solo tre reti televisive riuscivamo comunque ad articolare posizini politiche diverse, ma era più facile conservare alcuni valori di riferimento comuni. Oggi, invece, c’è frammentazione e disorientamento: il canale tv Fox e il New York Times sembrano i media di due pianeti diversi».</p>
    </article>
  </body>
</html>