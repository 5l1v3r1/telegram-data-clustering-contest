<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/liksiprothesma-programma-gia-ti-meiosi-tous-kerdismenoi-syntaksiouxoi-kai-epixeiriseis-2/2920183/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T22:13:03+00:00"/>
    <meta property="og:title" content="Ληξιπρόθεσμα: Πρόγραμμα για τη μείωσή τους – Κερδισμένοι συνταξιούχοι και επιχειρήσεις"/>
    <meta property="og:description" content="Ισχυρές ενέσεις ρευστότητας στην αγορά σχεδιάζει η κυβέρνηση. Project για να μειωθούν τα ληξιπρόθεσμα προ των πυλών. Κερδισμένοι συνταξιούχοι και επιχειρήσεις. Πως θα ωφεληθούν όσοι περιμένουν τη σύνταξη ή το εφάπαξ τους."/>
  </head>
  <body>
    <article>
      <h1>Ληξιπρόθεσμα: Πρόγραμμα για τη μείωσή τους – Κερδισμένοι συνταξιούχοι και επιχειρήσεις</h1>
      <h2>Ισχυρές ενέσεις ρευστότητας στην αγορά σχεδιάζει η κυβέρνηση. Project για να μειωθούν τα ληξιπρόθεσμα προ των πυλών. Κερδισμένοι συνταξιούχοι και επιχειρήσεις. Πως θα ωφεληθούν όσοι περιμένουν τη σύνταξη ή το εφάπαξ τους.</h2>
      <address><time datetime="2019-11-21T22:13:03+00:00">21 Nov 2019, 22:13</time> by <a rel="author">Θανάσης Παπαδής</a></address>
      <p>Επιχειρήσεις και <b>συνταξιούχοι</b> αναμένεται να είναι οι κερδισμένοι από την υλοποίηση του προγράμματος που ετοιμάζει η κυβέρνηση για την μείωση των <b>ληξιπρόθεσμων</b> οφειλών. Όπως προβλέπει το σχέδιο χιλιάδες συνταξιούχοι που περιμένουν την απόδοση της σύνταξής τους ή του εφάπαξ που δικαιούνται, θα δουν σύντομα το χρώμα του χρήματος.</p>
      <related>
        <a href="https://www.newsit.gr/oikonomia/koinoniko-merisma-anoigei-ta-xartia-tou-o-staikouras-poioi-exoun-provadisma/2920180/"/>
      </related>
      <p>Σύμφωνα με την έκθεση της Κομισιόν η κυβέρνηση έχει υποσχεθεί την εκκαθάριση των ληξιπρόθεσμων οφειλών. Σύμφωνα με αυτό το πλάνο, στο τέλος του 2019, οι «καθαρές» ληξιπρόθεσμες οφειλές θα έχουν υποχωρήσει στο 1 δισ. ευρώ από 1,3 δισ. ευρώ τον περασμένο Αύγουστο και έξι μήνες αργότερα το κράτος θα έχει εξοφλήσει τις υποχρεώσεις του με εξαίρεση 140 εκατ. ευρώ εκκρεμών αιτήσεων συνταξιοδότησης οι οποίες θα απαιτήσουν έξτρα χρόνο έως τον Ιούνιο του 2021. Τα τελευταία στοιχεία της Κομισιόν (Αύγουστος 2019) αποκαλύπτουν συνολικές απαιτήσεις εκκρεμών συντάξεων ύψους 303 εκατ. ευρώ με μεγάλη αύξηση έναντι των 192 εκατ. ευρώ του Αυγούστου 2018.</p>
      <p>Η προηγούμενη κυβέρνηση είχε δώσει αλλεπάλληλες διαβεβαιώσεις για τον μηδενισμό των ληξιπρόθεσμων υποχρεώσεων του δημοσίου, τις οποίες όμως ποτέ δεν τήρησε. Η έκθεση της Κομισιόν αποκαλύπτει τώρα δέσμη συγκεκριμένων μέτρων και νομοθετικών παρεμβάσεων προκειμένου αφενός να εξαλειφθεί το σημερινό στοκ, αφετέρου να μην δημιουργηθεί νέα γενιά ληξιπρόθεσμων υποχρεώσεων του δημοσίου.</p>
      <p>Πρόσφατα, πέρασε από τη Βουλή τροπολογία με την οποία προβλέπεται πως ειδικά για την εξόφληση ληξιπρόθεσμων υποχρεώσεων σε ιδιώτες οι οποίοι στερούνται φορολογικής ή/ και ασφαλιστικής ενημερότητας, το δημόσιο θα προχωρά σε δημόσια κατάθεση υπό μορφή παρακαταθήκης (στο Ταμείο Παρακαταθηκών και Δανείων) και ο πιστωτής θα έχει πέντε χρόνια στη διάθεσή του να αντλήσει τα χρήματα με την προσκόμιση της απαιτούμενης ενημερότητας. Από την ώρα που θα λάβει χώρα η δημόσια κατάθεση όμως, η οφειλή από τα τεφτέρια των ληξιπρόθεσμων του δημοσίου θα έχει σβήσει.</p>
      <p>Η έκθεση της Κομισιόν έρχεται να προσθέσει κι άλλα μέτρα επί των οποίων έχει ενημερώσει η ελληνική κυβέρνηση.</p>
      <p>Μεταξύ αυτών, προωθείται η συγκρότηση ειδικής Επιτροπής η οποία θα παρακολουθεί σε μηνιαία βάση την εξέλιξη του project και θα ενημερώνει την ηγεσία του υπουργείου Οικονομικών με εξαμηνιαίες και ενδιάμεσες εκθέσεις έως τη λήξη της θητείας της το καλοκαίρι του 2021.</p>
      <p>Το μόνο που απομένει πλέον είναι να δούμε εάν το πρόγραμμα θα τηρηθεί ή θα έχουμε για μία ακόμη φορά ένα πισωγύρισμα.</p>
    </article>
  </body>
</html>