<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/sylwester-tvp-pod-tatrami-mamy-oswiadczenie-wladz-zakopanego,135386.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T22:05:00+00:00"/>
    <meta property="og:title" content="Sylwester TVP pod Tatrami. Mamy oświadczenie władz Zakopanego"/>
    <meta property="og:description" content="Władze TVP postanowiły ostatecznie urządzić zabawę sylwestrową na leżącej w centrum Zakopane Równi Krupowej, choć planowały zorganizować ją w innym miejscu. &quot;Sylwester TVP ma łączyć, a nie dzielić&quot; - stwierdziły. Władze Zakopanego z zadowoleniem przyjęły tę decyzję."/>
  </head>
  <body>
    <article>
      <h1>Sylwester TVP pod Tatrami. Mamy oświadczenie władz Zakopanego</h1>
      <address><time datetime="2019-11-21T22:05:00+00:00">21 Nov 2019, 22:05</time> by <a rel="author">Tomasz Jakubowski  </a></address>
      <h4>Władze TVP postanowiły ostatecznie urządzić zabawę sylwestrową na leżącej w centrum Zakopane Równi Krupowej, choć planowały zorganizować ją w innym miejscu. "Sylwester TVP ma łączyć, a nie dzielić" - stwierdziły. Władze Zakopanego z zadowoleniem przyjęły tę decyzję.</h4>
      <hr/>
      <ul>
        <li>
          <b>Sprawa tegorocznego sylwestra pod Tatrami wywołała wielkie emocje zarówno wśród mieszkańców, turystów, jak i samorządowców.</b>
        </li>
        <li>
          <b>Impreza odbywała się do tej pory na Równi Krupowej, w parku leżącym w centrum Zakopanego.</b>
        </li>
        <li>
          <b>W 2019 r. władze TVP postanowiły jednak stworzyć większe wydarzenie i zorganizować je w miejscu, gdzie odbywały się do tej pory imprezy sportowe, w pobliżu Wielkiej Krokwi.</b>
        </li>
      </ul>
      <p>Władze Tatrzańskiego Parku Narodowego  po ogłoszeniu decyzji przez TVP niemal natychmiast wysłały oficjalny list do Ministerstwa Środowiska. Chodziło o zakłócanie ciszy. W oświadczeniu, jakie opublikowano na stronach TPN mogliśmy przeczytać m.in: "Musimy pamiętać, że zwierzęta wykazują inną wrażliwość na dźwięki niż ludzie. Hałas jest słyszalny w promieniu kilku kilometrów, wpływając na występowanie reakcji stresowych u zwierząt. Huki i błysk fajerwerków, rac czy petard są przyczyną stanów lękowych, poszukiwania nowego siedliska, w dalszej perspektywie obniżenia rozrodczości. (...) Znane są przypadki wybudzenia niedźwiedzia ze snu zimowego. Taki incydent miał miejsce w TPN w 2018 roku. Niestety, niedźwiedź nie przeżył zimy - pisały władze TPN na początku listopada.</p>
      <p>Na pomysł organizacji imprezy pod Wielką Krokwią zareagowali także mieszkańcy miasta. Ponad 15 tys. osób wysłało apel do zarządu TVP, a blisko 30 tys. podpisało petycję skierowaną do burmistrza Zakopanego, Leszka Doruli, i prezesa TVP Jacka Kurskiego.</p>
      <p>Ostatecznie z sylwestra pod Wielka Krokwią zrezygnowano. "Z zadowoleniem przyjęliśmy informację, że na nasz wniosek i w wyniku toczących się od dłuższego czasu rozmów Telewizja Polska dzisiaj ostatecznie wskazała i potwierdziła lokalizację tegorocznego „Sylwestra Marzeń”. Cieszymy się, że udało się nam przekonać TVP do powrotu na Górną Rówień Krupową. Jesteśmy przekonani, że wypracowana wspólnie decyzja o organizacji wydarzenia w tym miejscu jest najlepszym rozwiązaniem" - napisały władze miasta Zakopane.</p>
      <p>Władze miasta od początku były przeciwne zmianie miejsca. W liście przesłanym do redakcji serwisu PortalSamorządowy.pl wyjaśniają, że działania władz Zakopanego "miały na względzie przede wszystkim kwestie bezpieczeństwa".</p>
      <p>- Sylwester już trzy razy odbywał się na Równi Krupowej. Jest to miejsce sprawdzone, w którym zarówno służby, jak i miasto Zakopane wraz z organizatorem wydarzenia Telewizją Polską wypracowało bardzo dobre procedury związane z jego przygotowaniem, przebiegiem, a także zapewnieniem porządku oraz bezpieczeństwa - piszą władze Zakopanego. </p>
      <p>Podkreślają jednocześnie, że ta impreza ma ogromne znaczenia dla miasta. - Cieszymy się że po raz czwarty będzie gościć w Zakopanem, a także wspieramy Telewizję Polską w działaniach zmierzających do jej organizacji. Również większość mieszkańców Zakopanego i przedsiębiorców bardzo pozytywnie odbierała dotychczasowe trzy edycje „Sylwestra Marzeń” i oczekiwała kolejnych, widząc ich ogromny wpływ na promocję miasta i rozwój turystyki oraz wysoki poziom organizacji. Chcielibyśmy, aby również w przypadku czwartej edycji ten odbiór pozostał pozytywny - dodają.</p>
    </article>
  </body>
</html>