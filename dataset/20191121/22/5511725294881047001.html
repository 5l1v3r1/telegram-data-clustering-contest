<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/bertans-ar-deviniem-punktiem-neglabj-himki-no-zaudejuma-valensija.d?id=51658729"/>
    <meta property="og:site_name" content="DELFI"/>
    <meta property="article:published_time" content="2019-11-21T22:00:47+00:00"/>
    <meta property="og:title" content="Bertāns ar deviņiem punktiem neglābj 'Himki' no zaudējuma Valensijā "/>
    <meta property="og:description" content="Latviešu basketbolists Dairis Bertāns ceturtdien guva deviņus punktus ULEB Eirolīgas desmitās kārtas spēlē, kurā viņa un savainotā Jāņa Timmas pārstāvētā Maskavas apgabala &quot;Himki&quot; komanda cieta zaudējumu."/>
  </head>
  <body>
    <article>
      <h1>Bertāns ar deviņiem punktiem neglābj 'Himki' no zaudējuma Valensijā </h1>
      <address><time datetime="2019-11-21T22:00:47+00:00">21 Nov 2019, 22:00</time> by <a rel="author">LETA</a></address>
      <p>
        <b>Latviešu basketbolists <a href="https://www.delfi.lv/temas/dairis-bertans">Dairis Bertāns</a> ceturtdien guva deviņus punktus <a href="https://www.delfi.lv/temas/uleb-eiroliga">ULEB Eirolīgas</a> desmitās kārtas spēlē, kurā viņa un savainotā Jāņa Timmas pārstāvētā Maskavas apgabala "<a href="https://www.delfi.lv/temas/himki">Himki</a>" komanda cieta zaudējumu.</b>
      </p>
      <p>Krievijas klubs viesos ar rezultātu 84:89 (33:26, 15:25, 22:21, 14:17) atzina Spānijas vienības "Valencia" pārākumu.</p>
      <p>Bertāns laukumā pavadīja 27 minūtes un 37 sekundes, kuru laikā realizēja trīs no sešiem tālmetieniem, izcīnīja vienu atlēkušo bumbu, veica vienu rezultatīvu piespēli, vienu reizi pārkāpa noteikumus un tika pie septiņiem efektivitātes koeficienta punktiem.</p>
      <p>"Himki" komandā ar 19 punktiem un 11 rezultatīvām piespēlēm izcēlās Stefans Jovičs, bet pa 14 punktiem guva Jūnass Jerebko un Devins Bukers, kuram bija arī desmit atlēkušās bumbas.</p>
      <p>Pretiniekiem 18 punktus guva Bojans Dubļevičs, 15 punkti un desmit bumbas zem groziem bija Maikam Tobijam, bet ar 12 punktiem un rezultatīvām piespēlēm atzīmējās Kino Koloms.</p>
      <p>Latviešu pārstāvētā komanda ar sešām uzvarām desmit spēlēs turnīra tabulā ieņem septīto vietu.</p>
      <p>Tikmēr Lietuvas grands Kauņas "Žalgiris" mājās ar rezultātu 59:61 (21:16, 10:17, 15:14, 13:14) piekāpās Serbijas klubam Belgradas "Crvena zvezda mts", ciešot ceturto zaudējumu pēc kārtas. Lietuvas čempionei pa 11 punktiem guva Edgars Ulanovs un Mariuss Grigonis, bet uzvarētājiem 14 punktus guva Billijs Beirons.</p>
      <p>Citā mačā Stambulas "Anadolu Efes" viesos ar 81:76 (16:17, 25:22, 21:21, 19:16) guva virsroku pār Milānas "AX Armani Exchange Olimpia", kas cieta pirmo zaudējumu savās mājās. Stambulas komandā 17 punktus guva Šeins Larkins, bet 14 punkti un 12 atlēkušās bumbas bija Tiboram Pleisam, kamēr mājiniekiem ar 11 punktiem un deviņām rezultatīvām piespēlēm atzīmējās Serhio Rodrigess.</p>
      <p>Savukārt Grieķijas komanda Pirejas "Olympiakos" viesos ar 99:80 (30:17, 25:21, 21:19, 23:23) uzveica Berlīnes "Alba" basketbolistus. Pirejas komandā ar 16 punktiem un astoņām atlēkušajām bumbām atzīmējās Ogustains Rubits, bet pretiniekiem tikpat punkti bija Markusam Ēriksonam.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/strelnieks-rezultativakais-cska-komanda-zaudeta-eiroligas-spele.d?id=51655573"/>
        <a href="https://www.delfi.lv/sports/news/basketbols/lomazam-un-bertanam-zaudejumi-eiroligas-speles.d?id=51651905"/>
        <a href="https://www.delfi.lv/sports/news/basketbols/meieram-divi-punkti-buducnost-uzvara-peiners-bez-punktiem.d?id=51655553"/>
      </related>
    </article>
  </body>
</html>