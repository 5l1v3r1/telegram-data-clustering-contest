<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lodicoalcorriere/index/22-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Il 12 dicembre la vera Brexit anche per colpa di Corbyn"/>
    <meta property="og:description" content="A chi scrivere il proprio punto di vista sulle cose? A chi affidare l’ indignazione e la speranza? Vi proponiamo di dirlo a Corriere"/>
  </head>
  <body>
    <article>
      <h1>Il 12 dicembre la vera Brexit <br/>anche per colpa di Corbyn</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Aldo Cazzullo</a></address>
      <p><b>Caro Aldo</b>, <br/>mancano pochi giorni alle elezioni politiche in Uk. Più di qualche leader britannico ha voluto cavalcare l’insoddisfazione verso l’Unione europea. Una volta stare da soli era facile perché c’era l’Impero. Adesso non più dal momento che si devono trovare accordi con singole nazioni o con multinazionali varie. La terza via tra lo Stato liberale e quello socialista: l’entità minimalista. Il tutto in un contesto, dove le vecchie contrapposizioni diventano superate dall’arrivo del Brexit Party. Nigel Farage diventerà il nuovo ago della bilancia a discapito degli Unionisti dell’Ulster. Se gli stessi non saranno più determinanti, come prima, per il Nord Irlanda si aprirà una nuova prospettiva di pace (questa volta definitiva). <br/><b>Andrea Rigoni</b>, Padova</p>
      <p><b>Caro Andrea</b>, <br/>Anche io credo che queste elezioni saranno decisive per il Regno Unito. E non penso solo alla questione irlandese. Il 12 dicembre 2019 rischia di passare alla storia come il giorno della vera Brexit. A meno di clamorose sorprese, Boris Johnson si avvia a vincere. Non sfonderà, ma il sistema elettorale gli consente di sperare in un buon margine di vantaggio, probabilmente anche nella maggioranza assoluta, grazie anche al parziale accordo di desistenza con Nigel Farage, che non presenterà candidati nei collegi vinti dai Tory alle scorse elezioni. <br/>Ma il vero responsabile della vittoria di Johnson si chiama Jeremy Corbyn. Dopo gli anni di Tony Blair e di Gordon Brown, all’insegna del liberalismo e del centrismo, i laburisti hanno creduto di espiare scegliendosi un leader estremista, che rende molto più difficile un’intesa europeista con i liberaldemocratici. Un messaggio di sinistra tradizionale, incentrato sulle tasse e sulla redistribuzione, può avere un certo appeal nell’elettorato popolare, ma non conquista la maggioranza in un sistema capitalista moderno. <br/>Negli ultimi giorni ci sarà una tendenza alla polarizzazione, per cui i laburisti cresceranno, ma proprio a danno dei loro potenziali alleati lib-dem. Quindi la causa europeista resterà senza paladini. Londra rischia così di ritrovarsi in balia di un personaggio estroso ma inaffidabile come Johnson, il sindaco della metropoli più cosmopolita d’Europa che ha scommesso sulla Brexit. E purtroppo ha vinto.</p>
      <p>
        <a href="https://www.corriere.it/lodicoalcorriere/index/20-11-2019/index.shtml">Giorno Precedente</a>
      </p>
      <h4>LE ALTRE LETTERE DI OGGI</h4>
      <h4>Amore</h4>
      <h4>«Le nozze, poi il malore. Ora ripartiamo insieme»</h4>
      <p>Ci siamo sposati il 21 settembre. Dopo quasi 12 anni assieme, a 32 anni abbiamo deciso di prometterci amore e fedeltà eterna anche di fronte a Dio. Quando quel giorno si recita ad alta voce il rito del matrimonio «...nella salute e nella malattia» si è colpiti da una tale emozione che quasi il peso della frase scivola in secondo piano. La vita qualche settimana dopo ha deciso di metterci subito alla prova, qualcuno voleva vedere se avevamo veramente capito l’importanza del nostro giuramento. Ricordo la corsa in pronto soccorso per il tuo malore e i giorni in terapia intensiva cardiologica, il tuo cuoricino aveva bisogno di essere sistemato. Le prime frasi che ci sentivamo dire riguardavano il dispiacere di affrontare una tale situazione a pochi giorni dal matrimonio, un momento che per noi doveva essere solo di felicità. Si sbagliavano tutti. Con la nostra paura, ma con il nostro amore abbiamo affrontato tutto, questo brutto episodio non ha fatto altro che amplificare ed esaltare il nostro giuramento. Fra un mese partiremo anche per il nostro viaggio di nozze. Sei la donna più forte che conosca, e anche la persona più bella, Ti amo per come sei, «fantasticamente diversa rispetto agli altri». <br/><b>Marco Marcuzzi</b>, S. Giorgio di Nogaro (Udine)</p>
      <ul>
        <li>
          <h4>IL CASO GIUGLIANO</h4>
          <h4>
            <a href="https://www.corriere.it/lodicoalcorriere/index/22-11-2019/studenti-che-insultano-sindaco-quale-mondo-viviamo_3eba5ca4-0c7c-11ea-89cc-e514bdace0f8.shtml">«Studenti che insultano il sindaco: in quale mondo viviamo?»</a>
          </h4>
          <p>Raffaele Pisani</p>
        </li>
        <li>
          <h4>E-COMMERCE</h4>
          <h4>
            <a href="https://www.corriere.it/lodicoalcorriere/index/22-11-2019/compro-via-internet-sono-soddisfatto_3eba5ca4-0c7c-11ea-89cc-e514bdace0f8.shtml">«Compro via Internet e sono soddisfatto»</a>
          </h4>
          <p>Francesco Duina, Sovere;</p>
        </li>
        <li>
          <h4>MEDICINA</h4>
          <h4>
            <a href="https://www.corriere.it/lodicoalcorriere/index/22-11-2019/il-numero-chiuso-insensato_3eba5ca4-0c7c-11ea-89cc-e514bdace0f8.shtml">«Il numero chiuso è insensato»</a>
          </h4>
          <p>Gabriele Salini</p>
        </li>
        <li>
          <h4>CERVELLI IN FUGA</h4>
          <h4>
            <a href="https://www.corriere.it/lodicoalcorriere/index/22-11-2019/mia-madre-invecchia-ma-non-so-se-tornare_3eba5ca4-0c7c-11ea-89cc-e514bdace0f8.shtml">«Mia madre invecchia, ma non so se tornare»</a>
          </h4>
          <p>Marco Re</p>
          <p>
            <a href="https://www.corriere.it/lodicoalcorriere/lettere">Tutte le lettere</a>
          </p>
        </li>
      </ul>
      <h3>INVIATECI LE VOSTRE LETTERE</h3>
      <p>Vi proponiamo di mettere in comune esperienze e riflessioni. Condividere uno spazio in cui discutere senza che sia necessario alzare la voce per essere ascoltati. Continuare ad approfondire le grandi questioni del nostro tempo, e contaminarle con la vita. Raccontare come la storia e la cronaca incidano sulla nostra quotidianità. Ditelo al Corriere.</p>
      <h4>MARTEDI - IL CURRICULUM</h4>
      <p>Pubblichiamo la lettera con cui un giovane o un lavoratore già formato presenta le proprie competenze: le lingue straniere, l’innovazione tecnologica, il gusto del lavoro ben fatto, i mestieri d’arte; parlare cinese, inventare un’app, possedere una tecnica, suonare o aggiustare il violino</p>
      <p>
        <a href="mailto:letterealdocazzullo@corriere.it">Invia il CV</a>
      </p>
      <h4>MERCOLEDI - L'OFFERTA DI LAVORO</h4>
      <p>Diamo spazio a un’azienda, di qualsiasi campo, che fatica a trovare personale: interpreti, start-upper, saldatori, liutai. </p>
      <p>
        <a href="mailto:letterealdocazzullo@corriere.it">Invia l'offerta</a>
      </p>
      <h4>GIOVEDI - L'INGIUSTIZIA</h4>
      <p>Chiediamo di raccontare un’ingiustizia subita: un caso di malasanità, un problema in banca; ma anche un ristorante in cui si è mangiato male, o un ufficio pubblico in cui si è stati trattati peggio. Sarà garantito ovviamente il diritto di replica</p>
      <p>
        <a href="mailto:letterealdocazzullo@corriere.it">Segnala il caso</a>
      </p>
      <h4>VENERDI -L'AMORE</h4>
      <p>Chiediamo di raccontarci una storia d’amore, o di mandare attraverso il Corriere una lettera alla persona che amate. Non la posta del cuore; una finestra aperta sulla vita. </p>
      <p>
        <a href="mailto:letterealdocazzullo@corriere.it">Racconta la storia</a>
      </p>
      <h4>SABATO -L'ADDIO</h4>
      <p>Vi proponiamo di fissare la memoria di una persona che per voi è stata fondamentale. Una figlia potrà raccontare un padre, un marito la moglie, un allievo il maestro. Ogni sabato scegliamo così il profilo di un italiano che ci ha lasciati. Ma li leggiamo tutti, e tutti ci arricchiranno. </p>
      <p>
        <a href="mailto:letterealdocazzullo@corriere.it">Invia la lettera</a>
      </p>
      <h4>DOMENICA - LA STORIA</h4>
      <p>Ospitiamo il racconto di un lettore. Una storia vera o di fantasia. </p>
      <p>
        <a href="mailto:letterealdocazzullo@corriere.it">Invia il racconto</a>
      </p>
      <h4>LA FOTO DEL LETTORE</h4>
      <p>Ogni giorno scegliamo un’immagine che vi ha fatto arrabbiare o vi ha emozionati. La testimonianza del degrado delle nostre città, o della loro bellezza.</p>
      <p>
        <b>Inviateci le vostre foto su Instagram all'account @corriere</b>
      </p>
    </article>
  </body>
</html>