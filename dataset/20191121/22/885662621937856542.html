<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125781/epithesi-tsipra-se-nea-dimokratia"/>
    <meta property="og:site_name" content="Insider"/>
    <meta property="article:published_time" content="2019-11-21T22:19:00+00:00"/>
    <meta property="og:title" content="Επίθεση Τσίπρα σε Νέα Δημοκρατία"/>
    <meta property="og:description" content="Κυβέρνηση ακραία συντηρητική, νεοφιλελεύθερη, ανίκανη και ξεδιάντροπη χαρακτήρισε ο Αλέξης Τσίπρας τη Νέα Δημοκρατία."/>
  </head>
  <body>
    <article>
      <h1>Επίθεση Τσίπρα σε Νέα Δημοκρατία</h1>
      <h2>Κυβέρνηση ακραία συντηρητική, νεοφιλελεύθερη, ανίκανη και ξεδιάντροπη χαρακτήρισε ο Αλέξης Τσίπρας τη Νέα Δημοκρατία.</h2>
      <address>
        <time datetime="2019-11-21T22:19:00+00:00">21 Nov 2019, 22:19</time>
      </address>
      <p><b>Σφοδρή επίθεση </b>στη <b>Νέα Δημοκρατία</b> εξαπέλυσε ο<b> πρόεδρος του ΣΥΡΙΖΑ, Αλέξης Τσίπρας </b>στην ανοιχτή συζήτηση με μέλη του κόμματος, στη Νίκαια.</p>
      <p>Ο πρώην πρωθυπουργός έδωσε τέσσερις βαρύς χαρακτηρισμούς στην κυβέρνηση του Κυριάκου Μητσοτάκη, χαρακτηρίζοντας την ακραία συντηρητική, νεοφιλελεύθερη, ανίκανη και ξεδιάντροπη.</p>
      <p>Είπε μεταξύ άλλων ο πρόεδρος του ΣΥΡΙΖΑ: «Είδαμε πράγματα που δεν τα φανταζόμασταν για το 2019 όπως την εισβολή σε κινηματογραφική αίθουσα να βγάζουν έξω 16άρηδες. Οδήγησαν<b> 300 νέα παιδιά να βάλουν τα χέρια στο κεφάλι,</b> γονυπετείς και τους οδήγησαν έναν – έναν έξω από ένα κλάμπ λες και ήταν σε καρτέλ της Κολομβίας, δεν πήγαν να κτυπήσουν την εγκληματικότητα εκεί που πρέπει… μετά είδαμε το επικοινωνιακό σόου στα Εξάρχεια με τις μωρομάνες κι ούτε εκεί χτύπησαν τα ναρκωτικά και μετά στην <b>ΑΣΟΕΕ </b>είδαμε εικόνες με τους φοιτητές περικυκλωμένους από τα ΜΑΤ. Εικόνες που δεν τις βλέπει κανείς ούτε στην Λατινική Αμερική, καθώς και μια απρόκλητη και βάναυση επίθεση σε γονείς των προσαχθέντων στα Δικαστήρια.</p>
      <p>Ο Αλέξης Τσίπρας αναφέρθηκε στους κοριούς σε μηχανήματα νέων ανθρώπων που έβαλε η αστυνομία ενώ χαρακτήρισε τον Μιχάλη Χρυσοχοϊδη «νεοδεξιό, αλλά και πολύ αδέξιο»</p>
      <p>«Είμαστε τελικά Ευρώπη; Μήπως τελικά να προσχωρήσουμε στο κίνημα των μενουμε-ευρωπαίων;» αναρωτήθηκε ο Αλέξης Τσίπρας σημειώνοντας ότι «Ευρώπη σημαίνει δικαιώματα και αντικειμενικότητα στην ενημέρωση».</p>
      <p>Ο πρόεδρος του ΣΥΡΙΖΑ είπε επίσης πως «έπεσαν να τον φάνε» επειδή πήγε στην πορεία του Πολυτεχνείου. «Αφού τους ενοχλεί πάει να πει ότι είμαστε σε καλό δρόμο» σημείωσε και πρόσθεσε:</p>
      <p>«Θα είμαστε μέσα στους αγώνες, δίπλα στους πολίτες, δίπλα στους νέους, τους εργάτες, τους εργαζόμενους. Δίπλα στο λαό που αγωνίζεται. Αν νομίζουν ότι ο ΣΥΡΙΖΑ θα γίνει κόμμα του χεριού τους, αν νομίζουν ότι θα μας βάλουν στο τσεπάκι τους, να το ξεχάσουν».</p>
      <p>O πρόεδρος του ΣΥΡΙΖΑ μίλησε για <b>ακραίο νεοφιλελευθερισμό της κυβέρνησης</b> καθώς όπως είπε περνάει, τις διατάξεις που ζήτησε ο ΣΕΒ, κατά των εργαζομένων και των εργασιακών δικαιωμάτων.</p>
      <p>Από την άλλη, ανέλυσε πως η κυβέρνηση που υποσχέθηκε φοροελαφρύνσεις πράττει ακριβώς το αντίθετο. «Όπως γράφουν η Καθημερινή και τα Νέα, εφημερίδες προσκείμενες στην κυβέρνηση, μόλις 17 ευρώ το χρόνο είναι οι ελαφρύνσεις που έταζε για την μεσαία τάξη, ενώ η επιβάρυνση από την αύξηση στα τιμολόγια της ΔΕΗ θα είναι 100 ευρώ το χρόνο» ανέφερε χαρακτηριστικά.</p>
      <p>Επιτέθηκε επίσης στην κυβέρνηση για το προσφυγικό χαρακτηρίζοντας την ανίκανη και αναφέρθηκε τα κλειστά κέντρα κράτησης καθώς και για το ότι υποστηρίζουν ότι θα φτιάξουν ανάλογη δομή σε ένα ξερονήσι.</p>
      <p>«Ξεδιάντροπη η κυβέρνηση για την αλλαγή των ποινικών κωδίκων» είπε και συνέχισε: «Θέλουν να αθωωθούν για τα θαλασσοδάνεια και την αποδέσμευση των χρημάτων των καταχραστών του δημοσίου ή όσοι κατηγορούνται για διαφθορά σε 18 μήνες αν δεν έχει τελεσιδικίσει η υπόθεσή τους θα παραγράφονται. Εδώ στην Ελλάδα «σιωπή των αμνών» παρά την ερώτηση μου στον Πρωθυπουργό, σε αντίθεση με την FT που έδωσε στην είδηση αυτή δημοσιότητα γιατί είναι μια είδηση που συγκλονίζει διεθνώς» είπε.</p>
      <p>«Ο κ. Φρουζής έγινε ξαφνικά ο πιο αξιόπιστος μάρτυρας και θα του επιστραφούν και 1,8 εκ. που έχει βγάλει έξω».</p>
      <p>«Δεν ψηφίζουν το άρθρο 86 γιατί αν κάποιοι κοκορεύονται και βγαίνουν στα κανάλια και επιτίθενται στον ΣΥΡΙΖΑ είναι γιατί πιστεύουν ότι τα αδικήματά τους έχουν παραγραφεί. Δεν ψηφίζουν το άρθρο 86 γιατί έχουν λερωμένη τη φωλιά τους» τόνισε ο Αλέξης Τσίπρας.</p>
      <p>«Θα πρέπει να δώσουμε μια μάχη για την ταυτότητα της χώρας, μια Ελλάδα συνώνυμο της συντήρησης ή της ελευθερίας, της δικαιοσύνης.</p>
      <p>Θέλουμε τις ζωές μας να τις κατευθύνουν οι ανάγκες μας για αυτό σας καλούμε σε μια μεγάλη πορεία ανασυγκρότησης της χώρας. Να επιστρέψουμε για να βάλουμε ένα λιθαράκι να πάει η χώρα πιο μπροστά για αυτό σας καλούμε να ενταχθείτε στον ΣΥΡΙΖΑ» κατέληξε στην ομιλία του ο Αλέξης Τσίπρας.</p>
      <p>
        <a href="https://www.reader.gr/">Πηγή: Reader.gr</a>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125637/o-tsipras-epidiokei-mia-eytheia-antiparathesi-me-ton-mitsotaki"/>
        <a href="https://www.insider.gr/eidiseis/politiki/125562/i-astynomokratia-epanaferei-ton-syriza-sto-aristero-toy-prosimo"/>
        <a href="https://www.insider.gr/eidiseis/politiki/125555/epanakatethese-tin-erotisi-toy-ston-mitsotaki-gia-ton-poiniko-kodika-o"/>
      </related>
    </article>
  </body>
</html>