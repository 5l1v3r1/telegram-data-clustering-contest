<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18601520-melodie-compusa-cu-ajutorul-inteligentei-artificiale-pentru-vizita-istorica-a-papei-francisc-in-japonia"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Melodie compusă cu ajutorul inteligenţei artificiale pentru vizita istorică a Papei Francisc în Japonia - VIDEO"/>
    <meta property="og:description" content="Papa Francisc va începe duminică, 23 noiembrie, o vizită istorică de patru zile în Japonia, iar una dintre surprizele pe care niponii i le-au pregătit este o melodie realizată cu ajutorul inteligenţei artificiale."/>
  </head>
  <body>
    <article>
      <h1>Melodie compusă cu ajutorul inteligenţei artificiale pentru vizita istorică a Papei Francisc în Japonia - VIDEO</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author" href="https://www.descopera.ro/autor/mihaela-stoica" target="_blank">Mihaela Stoica</a></address>
      <figure>
        <img src="https://storage0.dms.mpinteractiv.ro/media/401/321/5109/18601520/1/ghgf.jpg"/>
      </figure>
      <p>Papa Francisc va începe duminică, 23 noiembrie, o vizită istorică de patru zile în Japonia, iar una dintre surprizele pe care niponii i le-au pregătit este o melodie realizată cu ajutorul inteligenţei artificiale.</p>
      <p>Scrisă de Jun Inoue, compozitor şi producător, piesa intitulată „Protejează toată viaţa - Semnele vremurilor” („Protect all Life - The Signs of the Times”) se bazează <a href="https://www.descopera.ro/dnews/18431970-papa-francisc-va-cere-abolirea-armelor-nucleare">pe tema centrală a vizitei Papei în Japonia</a> şi a fost parţial compusă folosind un program de inteligenţă artificială, creat de Inoue, care poate scrie o bucată muzicală în doar câteva secunde.</p>
      <p>Inoue, care a compus de-a lungul timpului melodii pentru trupe mari din Japonia, precum Arashi, şi care este catolic, a afirmat că a ezitat să folosească <a href="https://www.descopera.ro/lumea-digitala/18166616-un-program-ai-reuseste-sa-imite-foarte-bine-vocea-unei-persoane-reale">programul AI</a>, dar în final a decis să îl includă deoarece istoria muzicii şi a tehnologiei au fost interconectate.</p>
      <p>„Am crezut că ar trebui să fac tot pe pot pentru cântec, astfel că am decis să pun la dispoziţie toată tehnologia de ultima oră pe care o aveam”, a afirmat acesta pentru <a href="http://www.reuters.com/article/us-pope-japan-song/high-tech-japan-uses-ai-in-song-to-welcome-pope-idUSKBN1XU072">Reuters</a>.</p>
      <p>Cântecul, care a fost scris la îndemnul Conferinţei Episcopilor Catolici din Japonia, va rula în timp ce Papa se va afla în faţa maselor de oameni în Nagasaki şi Tokyo şi vine în câteva versiuni, inclusiv instrumentală, karaoke, cu imagini cu paşi de dans şi gesturi stilizate ale mâinilor.</p>
      <figure>
        <iframe src="https://www.youtube.com/embed/gR28L7ZIeek" width="560" height="315" data-service="Youtube" scrolling="no"/>
      </figure>
      <p>Compozitorul speră ca cei prezenţi pe stadioane să cânte şi danseze atunci când videoclipul va rula pe monitoare, de unde vor putea citi şi versurile.</p>
      <p>„Există o mulţime de oameni care trăiesc într-o lume fără sunete şi vreau ca ei să înţeleagă semnificaţia versurilor şi mesajul”, a precizat compozitorul.</p>
      <p>Vizita Papei Francisc în Japonia, din perioada 23 - 25 noiembrie, care va include şi <a href="https://www.descopera.ro/istorie/15822607-efectele-pe-termen-lung-ale-atacului-atomic-de-la-hiroshima-si-nagasaki">Hiroshima</a>, este a doua făcută de un suveran pontif în această ţară, după cea a Papei Ioan Paul al II-lea, acum 38 de ani.</p>
      <p>Vă recomandăm să citiţi şi:</p>
      <p>
        <a href="https://www.descopera.ro/dnews/18471717-japonia-importa-ebola-pentru-jocurile-olimpice-din-2020">Japonia importă Ebola pentru Jocurile Olimpice din 2020</a>
      </p>
      <h3>
        <a href="https://www.descopera.ro/stiinta/18255682-japonia-a-aprobat-primele-experimente-cu-hibrizi-om-animal">Japonia a aprobat primele experimente cu hibrizi om-animal</a>
      </h3>
      <p>
        <a href="https://www.descopera.ro/stiinta/18124736-rapid-tren-din-lume-testat-de-japonia">Cel mai rapid tren din lume, testat de japonezi</a>
      </p>
      <p>
        <a href="https://www.descopera.ro/natura/17609103-o-insula-importanta-din-japonia-a-disparut">O insula importantă din Japonia a dispărut</a>
      </p>
      <related>
        <h4>Citeşte şi</h4>
        <a href="https://www.descopera.ro/dnews/18557007-turistii-nu-mai-pot-fotografia-celebrele-gheise-din-japonia-daca-nu-le-cer-voie"/>
        <a href="https://www.descopera.ro/dnews/18471717-japonia-importa-ebola-pentru-jocurile-olimpice-din-2020"/>
        <a href="https://www.descopera.ro/dnews/18454997-cerneala-invizibila-dupa-o-reteta-ninja-fabricata-de-o-eleva-din-japonia"/>
        <a href="https://www.descopera.ro/dnews/18283991-unde-va-ajunge-statuia-cu-o-femeie-de-reconfortare-cenzurata-in-japonia"/>
      </related>
    </article>
  </body>
</html>