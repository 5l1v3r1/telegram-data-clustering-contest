<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549069.html/%D8%A8%D8%A7%D8%B1%D9%86%D8%AF%DA%AF%DB%8C-%D8%AF%D8%B1-%DA%A9%D8%B4%D9%88%D8%B1----%D8%AF%D8%B1%D8%B5%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA--%D8%A8%D9%88%D8%B4%D9%87%D8%B1-%D8%B1%D8%AA%D8%A8%D9%87-%D8%B3%D9%88%D9%85-%DA%A9%D8%B4%D9%88%D8%B1-%D8%AF%D8%B1-%D8%A7%D9%81%D8%B2%D8%A7%DB%8C%D8%B4-%D8%A8%D8%A7%D8%B1%D8%B4-%D8%A8%D8%A7%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T22:07:00+00:00"/>
    <meta property="og:title" content="بارندگی در کشور ۳۰ درصد افزایش یافت/ بوشهر رتبه سوم کشور در افزایش بارش باران"/>
    <meta property="og:description" content="معاون وزیر نیرو با اشاره به افزایش ۳۰ درصدی بارندگی‌ها در فصل پاییز نسبت به درازمدت گفت: استان بوشهر رتبه سوم کشور در افزایش بارش باران درسال آبی امسال کسب کرده است."/>
  </head>
  <body>
    <article>
      <h1>بارندگی در کشور ۳۰ درصد افزایش یافت/ بوشهر رتبه سوم کشور در افزایش بارش باران</h1>
      <h2>معاون وزیر نیرو در بوشهر:</h2>
      <address>
        <time datetime="2019-11-21T22:07:00+00:00">21 Nov 2019, 22:07</time>
      </address>
      <p>معاون وزیر نیرو با اشاره به افزایش ۳۰ درصدی بارندگی‌ها در فصل پاییز نسبت به درازمدت گفت: استان بوشهر رتبه سوم کشور در افزایش بارش باران درسال آبی امسال کسب کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد حاج‌رسولی‌ها شامگاه پنجشنبه در جمع خبرنگاران در دشتی با بیان اینکه بارش‌های باران در فصل پاییز تاکنون در استان بوشهر مطلوب بوده است اظهار داشت: با تشکیل ستاد مدیریت بحران در شرکت آب منطقه‌ای بوشهر بارش باران به سمت سدها و طرح آبخیرداری هدایت شد.</p>
      <p> مدیرعامل شرکت مدیریت منابع آب کشور میزان بارش باران در فصل آبی در کشور را 36 میلیمتر دانست و تصریح کرد: این بارندگی نسبت به متوسط دراز مدت 30 درصد افزایش دارد.</p>
      <p>معاون وزیر نیرو با بیان  اینکه میزان بارش باران در 2 ماه فصل پاییز در کشور نسبت به مدت مشابه سال قبل  30 درصد کاهش دارد، خاطر نشان کرد: مبنای بارش باران در کشور بر اساس بارش دراز مدت 51 ساله است.</p>
      <p>حاج‌رسولی‌ها بارش باران در استان بوشهر نسبت به متوسط کشوری را مطلوب دانست و افزود: استان بوشهر رتبه سوم کشور در افزایش بارش باران در سال آبی امسال کسب کرده است.</p>
      <p>وی از ورودی مطلوب  روان‌آب ناشی از بارندگی به سد رئیسعلی دلواری در استان بوشهر خبر داد و بیان کرد: پروژه‌های بزرگ توسعه‌ای از جمله سدهای بزرگ استان بوشهر شامل سد باهوش، سد باغان و سد خاییز مورد بازدید و بررسی قرار گرفت که یکی از موضوعات مهم مدیریت مهندسی رودخانه موند در دشتی بود که از لحاظ بستر  چالشی  برای بهره‌برداران ایجاد کرده ‌بود و پس از بازدید از این رودخانه راهکارهای لازم برای رفع مشکل اتخاذ شد.</p>
      <p> به گزارش تسنیم، مدیرعامل شرکت مدیریت منابع آب کشور با اشاره به لایروبی بستر رودخانه موند دشتی خاطرنشان کرد: مقرر شد با تخصیص 30 میلیارد ریال پیمانکارانی تا سه ماه آینده به کارگیری شوند تا مطالبات بهره‌برداران از این رودخانه محقق شود.</p>
      <p>حاج‌رسولی‌ها با تاکید بر رفع مشکل شبکه‌های زهکشی آبیاری در استان بوشهر بیان کرد: برای رفع چالش‌های این حوزه برنامه‌های لازم در دستور کار قرار گرفت تا براساس قول و وعده‌هایی که به کشاورزان داده شده عملیاتی شود.</p>
      <p>معاون وزیر نیرو با بیان اینکه استان بوشهر در اجرای طرح‌های شیرین‌سازی آب دریا برای آب آشامیدنی و کشاورزی کارهای مهم و بزرگی انجام داده است، تصریح کرد: با توجه به اینکه تصفیه‌خانه فاضلاب در برخی از شهرهای استان بوشهر راه‌اندازی شده برای بهره‌برداری از پساب فاضلاب تصفیه‌خانه‌ها در حل مشکلات تامین آب برخی پروژه‌ها باید هماهنگی بیشتری با شرکت آب منطقه‌ای و شرکت آب و فاضلاب استان  بوشهر انجام شود.</p>
      <p>وی، از راه‌اندازی کمیته بهره‌برداری از پساب فاضلاب در وزارت نیرو خبر داد و بیان کرد: بر این اساس می‌توان با تخصیص پساب فاضلاب به صنایع استان بوشهر مشکلات این صنایع برطرف کرد که تحقق این مهم منوط به کار مشترک در اجرای طرح سازگار با کم آبی به عنوان یک مدل بهره‌برداری از پساب فاضلاب است.</p>
      <p>انتهای پیام/</p>
    </article>
  </body>
</html>