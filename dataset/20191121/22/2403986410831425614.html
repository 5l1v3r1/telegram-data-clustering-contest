<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ukrayina_otrimaye_vsyu_obitsyanu_viyskovu_dopomogu_vid_ssha_rishennya_pentagonu_n1237685"/>
    <meta property="og:site_name" content="24 Канал"/>
    <meta property="article:published_time" content="2019-11-21T22:57:00+00:00"/>
    <meta property="og:title" content="Україна отримає всю обіцяну військову допомогу від США: рішення Пентагону"/>
    <meta property="og:description" content="До кінця фіскального року у США, 1 жовтня, Пентагон надав Україні 214 мільйонів доларів із 250 мільйонів, закладених американським Конгресом у Оборонний бюджет США на 2019 рік. Решта суми буде передана протягом наступних кількох тижнів."/>
  </head>
  <body>
    <article>
      <h1>Україна отримає всю обіцяну військову допомогу від США: рішення Пентагону</h1>
      <address><time datetime="2019-11-21T22:57:00+00:00">21 Nov 2019, 22:57</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>До кінця фіскального року у США, 1 жовтня, Пентагон надав Україні 214 мільйонів доларів із 250 мільйонів, закладених американським Конгресом у Оборонний бюджет США на 2019 рік. Решта суми буде передана протягом наступних кількох тижнів.</b>
      </p>
      <p>Про це речник Пентагону повідомив виданню <a href="https://ukrainian.voanews.com/a/congress-pentagon-military-aid-/5175765.html">"Голос Америки"</a>.</p>
      <blockquote>До теми: <a href="https://24tv.ua/viyskovu_dopomogu_ukrayini_zamorozhuvali_z_politichnih_prichin__pentagon_n1232669">Військову допомогу Україні заморожували з політичних причин, – Пентагон</a></blockquote>
      <p>Цього тижня четверо сенаторів-демократів звернулися із листом до міністра оборони США Марка Еспера, висловлюючи занепокоєння щодо недоотримання Україною усієї суми.</p>
      <aside>Ми асигнували ці гроші. Вони мали бути витрачені протягом минулого фіскального року, до 1 жовтня. Вже добігає кінця листопад, а гроші все ще не витрачені. Це гроші, які мають бути витрачені на критично важливе військове устаткування, щоб захисти Україну,<cite>– сказав один із авторів цього листа сенатор-демократ Дік Дурбін.</cite></aside>
      <p>Лора Купер, представниця Міністерства оборони США, яка безпосередньо опікується питаннями військової допомоги Україні, пояснила, що після того, як 11 вересня була розблокована військова допомога Україні, у Пентагоні невтомно працювали, щоб встигнути надати ці гроші для допомоги українцям. Їм вдалося забезпечити виділення 86% цих коштів до кінця фіскального року, сказала вона у своєму вступному слові під час публічних слухань перед трьома комітетами Палати представників у четвер.</p>
      <p>Сполучені Штати надали понад 1,6 мільярда доларів безпекової допомоги Україні з 2014 року, аби допомогти захистити її територіальну цілісність, продовжувати протистояти російській агресії та рухатися у напрямку сумісності із військовими силами НАТО, повідомили у Пентагоні.</p>
      <h3>Що відомо про скандал з американськими грошима для України?</h3>
      <ul>
        <li>У кінці серпня стало відомо, що Трамп наказав переглянути військову допомогу Україні й заморозив гроші, які у США вже ухвалили виділити (мовиться про 250 мільйонів доларів).</li>
      </ul>
      <p>Згодом Трамп пояснював, що лише хотів переконатися, що гроші підуть не на шкоду інтересам Штатів.</p>
      <ul>
        <li>12 вересня адміністрація Трампа зняла блокування з 250 мільйонів доларів, призначених для військової допомоги Україні.</li>
      </ul>
      <p>Однак у Пентагоні заявили, що не знають, чи встигнуть використати ці гроші належним чином – бо 30 вересня у Штатах завершується фіскальний рік.</p>
      <figure>
        <img src="https://24tv.ua/resources/photos/news/620_DIR/201911/1236485_10157090.png?201911015059"/>
      </figure>
    </article>
  </body>
</html>