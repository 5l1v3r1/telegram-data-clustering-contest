<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622682/%D9%88%D8%A7%DA%A9%D9%86%D8%B4-%D8%AA%D8%B1%D8%A7%D9%85%D9%BE-%D8%A8%D9%87-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T22:03:00+00:00"/>
    <meta property="og:title" content="واکنش ترامپ به قطع اینترنت در ایران"/>
    <meta property="og:description" content="دونالد ترامپ رئیس جمهوری آمریکا مدعی شد که قطعی اینترنت ناشی از بی‌ثباتی در ایران است."/>
  </head>
  <body>
    <article>
      <h1>واکنش ترامپ به قطع اینترنت در ایران</h1>
      <address>
        <time datetime="2019-11-21T22:03:00+00:00">21 Nov 2019, 22:03</time>
      </address>
      <p>
        <i>دونالد ترامپ رئیس جمهوری آمریکا مدعی شد که قطعی اینترنت ناشی از بی‌ثباتی در ایران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس جمهور آمریکا پنجشنبه شب در پیامی توئیتری به قطعی سراسری اینترنت در ایران واکنش نشان داد و این قطعی را دلیل بر وجود بی‌ثباتی در ایران دانست.</p>
      <p>ترامپ ادعا کرد که حکومت ایران اینترنت را قطع کرده تا مردم نتوانند درباره خشونت‌هایی که اعمال می‌شود، صحبت کنند.</p>
      <figure>
        <img src="https://aftabnews.ir/files/fa/news/1398/8/30/361948_639.jpg"/>
      </figure>
      <p>محمد جواد ظریف وزیر امور خارجه جمهوری اسلامی ایران روز دوشنبه در واکنش به اظهارات کاخ سفید و وزیر امور خارجه آمریکا و برخی دولت های اروپایی در خصوص ناآرامی‌های اخیر در برخی شهرهای ایران گفت: رژیمی که با اِعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می‌شود، هیچگاه نمی‌تواند ادعای وقیحانه حمایت از مردم ایران داشته باشد.</p>
      <p>ظریف افزود: اعتراض قانون‌مند حق مردم است که در قانون اساسی جمهوری اسلامی ایران به رسمیت شناخته شده است و نیازی به یادآوری و حمایت مزورانه رژیم‌هایی که هدف رسمی خود را وادار کردن ایران به اجرای خواسته‌های غیرمشروع و ضد قانونی آنها از طریق تحمیل فشار اقتصادی - حتی در حوزه غذا و دارو - بر شهروندان ایرانی اعلام کرده‌اند، ندارد.</p>
      <p>وزیر امور خارجه اعلام حمایت مقام‌های آمریکایی از "مردم ایران" را دروغی شرم‌آور خواند و تاکید کرد: آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.</p>
      <p>سید عباس موسوی سخنگوی وزارت امور خارجه نیز روز پنجشنبه به کشورهای اروپایی توصیه کرد بهتر است ابتدا به مشکلات و نابسامانی‌های داخلی خود پرداخته و در پی درمان نارضایتی‌های گسترده‌ای باشند که هر هفته در اروپا به اشکال مختلف سرباز می‌کند و تلفات و بازداشت‌های فراگیر به دنبال داشته است.</p>
      <p>سخنگوی وزارت امور خارجه بیان کرد: آنچه که درخصوص ایران باید در درجه اولِ توجه قرار گیرد پاسخگویی اروپا نسبت به خلف وعده و عدم اجرای تعهدات برجامی آنها و همراهی با قلدری‌های آمریکا در تحریم و تروریسم اقتصادی ضد مردم ایران است نه اظهارات مداخله‌آمیز و اشک تمساح برای دفاع از اشرار و تخریب‌کنندگان اموال و اماکن عمومی و حتی خصوصی در ایران!</p>
    </article>
  </body>
</html>