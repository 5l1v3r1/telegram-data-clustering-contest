<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/gavrilovic-presudila-odbrana-beron-mnogo-nam-znaci/"/>
    <meta property="og:site_name" content="Krstarica"/>
    <meta property="article:published_time" content="2019-11-21T22:07:00+00:00"/>
    <meta property="og:title" content="Gavrilović: Presudila odbrana; Beron: Mnogo nam znači"/>
    <meta property="og:description" content="KAUNAS - Trener košarkaša Crvene zvezde Andrija Gavrilović, posle pobede protiv Žalhirisa u Kaunasu 61:69, izjavio je da je presudila dobra odbrana."/>
  </head>
  <body>
    <article>
      <h1>Gavrilović: Presudila odbrana; Beron: Mnogo nam znači</h1>
      <address><time datetime="2019-11-21T22:07:00+00:00">21 Nov 2019, 22:07</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>KAUNAS – Trener košarkaša Crvene zvezde Andrija Gavrilović, posle pobede protiv Žalhirisa u Kaunasu 61:69, izjavio je da je presudila dobra odbrana.</p>
      <p>„Odbrana je bila presudna, posle prve četvrtine smo shvatili da uvek moramo da se uzdamo u našu odbranu. Žalgiris je snažan ofanzivan tim, mi smo se stalno vraćali, preuzimali dobro u odbrani. Veoma sam srećan zbog ove pobede i igrača koji su izdržali sve ovo na kraju izuzetno teške nedelje i serije utakmica“, rekao je Gavrilović za klupski sajt.</p>
      <p>Kako je naveo, Žalgiris je tim koji vrlo dobro šutira za tri poena i ovoga puta je bio pritisak na njima.</p>
      <p>„Rekao sam igračima da, ukoliko zadržimo ovakav nivo odbrane na šutu za tri poena, i ako budemo konstantno pritiskali možemo da se nadamo pobedi“, izjavio je Gavrilović.</p>
      <p>Najefikasniji u Zvezdinom timu Bili Beron istakao je da se lepo vratiti na pobednički kolosek.</p>
      <p>„Znali smo da će biti teško, posle Berlina, ovo je bila duga nedelja za nas, pobedili smo posle tri poraza. Sjajan osećaj, morali smo da izdržimo i budemo jaki do kraja. Imaju dobrog trenera, dobar tim i ovo nam mnogo znači, ali moramo da nastavimo i pokušamo da napravimo seriju pobeda do kraja”, izjavio je Beron.</p>
      <p>(Tanjug)</p>
    </article>
  </body>
</html>