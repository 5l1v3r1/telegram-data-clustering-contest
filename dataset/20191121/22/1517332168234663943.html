<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/austria-rubate-20-tonnellate-di-cioccolato-milka-camion-e-autista-scomparsi-nel-nulla/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T22:04:09+00:00"/>
    <meta property="og:title" content="Austria, rubate 20 tonnellate di cioccolato Milka: “Camion e autista scomparsi nel nulla”"/>
    <meta property="og:description" content="Caccia al “ladro di cioccolato” in Austria, dove nei giorni scorsi c’è stato un misterioso furto di 20 tonnellate di dolciumi Milka. La polizia sta provando a districare un'intricata matassa di appalti e subappalti che ha senza dubbio agevolato il furto di dolciumi dal valore di circa 50.000 euro."/>
  </head>
  <body>
    <article>
      <h1>Austria, rubate 20 tonnellate di cioccolato Milka: “Camion e autista scomparsi nel nulla”</h1>
      <h2>Caccia al “ladro di cioccolato” in Austria, dove nei giorni scorsi c’è stato un misterioso furto di 20 tonnellate di dolciumi Milka. La polizia sta provando a districare un’intricata matassa di appalti e subappalti che ha senza dubbio agevolato il furto di dolciumi dal valore di circa 50.000 euro.</h2>
      <address><time datetime="2019-11-21T22:04:09+00:00">21 Nov 2019, 22:04</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>È caccia al ladro in<b> Austria</b>, dove fa discutere un <b>misterioso furto di 20 tonnellate di dolciumi</b> dell'azienda che ha come icona la nota mucca lilla, la svizzera<b> Milka</b>. Sul caso indaga la polizia locale che sta provando a ricostruire quanto accaduto e districare un'intricata matassa di appalti e subappalti che ha senza dubbio agevolato il furto di cioccolato. La fabbrica austriaca di Bludenz, infatti, aveva incaricato una società locale di portare i suoi prodotti Milka in Belgio, questa però aveva subappaltato la commessa a una ditta di trasporti ungherese, che a sua volta aveva delegato a un collaboratore della Repubblica Ceca. Sta di fatto che sul camion di nazionalità ceca che si è presentato davanti alla fabbrica di cioccolato in Austria sono stati caricati dolciumi per un valore di circa 50.000 euro, come ha evidenziato un rapporto della polizia. E quel cioccolato però non ha mai raggiunto la sua destinazione in Belgio. <b>Il camion e il suo autista sembrano essere scomparsi nel nulla</b>: il ladro non avrebbe praticamente lasciato alcuna traccia.</p>
      <p><b>Non si tratta del primo incidente del genere –</b> Finora gli investigatori che indagano sul caso hanno scoperto solo che<b> la targa del veicolo era stata rubata</b> e che l'autista che ha beffato la fabbrica austriaca non lavorava davvero per la ditta della Repubblica Ceca che avrebbe dovuto trasportare il cioccolato. I documenti erano quindi falsi. Una portavoce della polizia austriaca ha tra l’altro spiegato che non si tratta del primo incidente del genere. "Negli ultimi anni ci sono stati diversi casi di camion mai arrivati a destinazione, <b>alcuni dei quali trasportavano cioccolato</b>", ha fatto sapere la polizia.</p>
    </article>
  </body>
</html>