<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598524/portogalia-astynomikoi-diadilonoun-gia-afksiseis-kai-kalyteres-synthikes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T22:09:00+00:00"/>
    <meta property="og:title" content="Πορτογαλία: Αστυνομικοί διαδηλώνουν για αυξήσεις και καλύτερες συνθήκες"/>
    <meta property="og:description" content="Χιλιάδες αστυνομικοί πραγματοποίησαν πορεία σήμερα στην Λισαβόνα, καταλήγοντας μπροστά από το κοινοβούλιο, με αίτημα την βελτίωση των συνθηκών εργασίας τους..."/>
  </head>
  <body>
    <article>
      <h1>Πορτογαλία: Αστυνομικοί διαδηλώνουν για αυξήσεις και καλύτερες συνθήκες</h1>
      <address><time datetime="2019-11-21T22:09:00+00:00">21 Nov 2019, 22:09</time> by <a rel="author">SigmaLive</a></address>
      <p>Χιλιάδες αστυνομικοί πραγματοποίησαν πορεία σήμερα στην Λισαβόνα, καταλήγοντας μπροστά από το κοινοβούλιο, με αίτημα την βελτίωση των συνθηκών εργασίας τους και την αύξηση των μισθών.</p>
      <p>Η διαδήλωση αυτή ήταν η μεγαλύτερη που έχει γίνει από αστυνομικούς από το 2015, όταν ανέλαβαν την εξουσία οι Σοσιαλιστές.</p>
      <p>Οι διοργανωτές ανέμεναν ότι στην κινητοποίηση θα μετείχαν περίπου 10.000 αστυνομικοί από διάφορες υπηρεσίες. Δεν έχει δοθεί στη δημοσιότητα κάποια επίσημη εκτίμηση.</p>
      <p>Ανάμεσα στους διαδηλωτές ξεχώριζαν τα μέλη του Movimento Zero, ενός ανώνυμου κινήματος, χωρίς ιεραρχία, που συγκροτήθηκε πριν από έξι μήνες σε ιστότοπους κοινωνικής δικτύωσης και πολύ γρήγορα απέκτησε πολλούς υποστηρικτές μεταξύ των δυσαρεστημένων αστυνομικών. Το κίνημα στηρίζεται από το ακροδεξιό κόμμα Chega.</p>
      <p>«Πρόκειται για έλλειψη αξιοπρέπειας, σεβασμού. Η κυβέρνηση βρίσκει λεφτά για τις τράπεζες, γιατί όχι για την αστυνομία; Δεν έχουμε ούτε χειροπέδες», είπε ένα μέλος του Movimento Zero, που ζήτησε να μην κατονομαστεί.</p>
      <p>Κρατώντας πλακάτ που έγραφαν «Εμείς προστατεύουμε τον κόσμο, ποιος προστατεύει εμάς;», οι συμμετέχοντες ζητούσαν αυξήσεις, καλύτερο εξοπλισμό, καλύτερη ασφαλιστική κάλυψη και επιδόματα.</p>
      <p>«Είναι τεράστια αδικία ο αστυνομικός να πηγαίνει στο σπίτι του ένα μισθό πολύ κοντά στον βασικό», είπε ο Πάουλο Μασέντο, ο αντιπρόεδρος ενός σωματείου.</p>
      <p>Ο πρώτος μισθός για έναν αστυνομικό στην εθνοφρουρά της Πορτογαλίας είναι 789 ευρώ τον μήνα, έναντι 1.309 στην Γαλλία και την Πολωνία.</p>
      <p>Μια εκπρόσωπος του Σοσιαλιστικού Κόμματος είπε ότι το κόμμα στηρίζει το δικαίωμα των αστυνομικών να διαδηλώνουν και ότι εξετάζει προσεκτικά τα αιτήματά τους.</p>
      <p>Πηγή: ΑΠΕ - ΜΠΕ </p>
    </article>
  </body>
</html>