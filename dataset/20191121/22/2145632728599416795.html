<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18602814-premiera-in-medicina-unui-pacient-i-s-au-oprit-temporar-toate-functiile-organismului"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Premieră în medicină: Unui pacient i s-au oprit temporar toate funcţiile organismului"/>
    <meta property="og:description" content="Un pacient din SUA a fost adus, în premieră, în starea de „animare suspendată”, ce presupune o stopare temporară a tuturor funcţiilor organismului, o procedură care ar putea fi salvatoare în cazul traumatismelor cauzatoare de moarte, potrivit newscientist.com."/>
  </head>
  <body>
    <article>
      <h1>Premieră în medicină: Unui pacient i s-au oprit temporar toate funcţiile organismului</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18602814/1/operatie-apendicita-descopera-pixabay.jpg"/>
      </figure>
      <p>Un pacient din SUA a fost adus, în premieră, în starea de „animare suspendată”, ce presupune o stopare temporară a tuturor funcţiilor organismului, o procedură care ar putea fi salvatoare în cazul traumatismelor cauzatoare de moarte, potrivit newscientist.com.</p>
      <p>Procedura a fost efectuată de o echipă de medici de la Şcoala de medicină a Universităţii din Maryland, în cadrul unor teste clinice ce au ca scop rezolvarea unor traumatisme care în mod normal provoacă decesul, potrivit Mediafax.</p>
      <p>Samuel Tisherman, coordonatorul echipei de medici, a declarat pentru New Scientist că procedura a fost "puţin suprarealistă" atunci când au realizat-o prima dată. Acesta nu a precizat câţi pacienţi au fost aduşi în starea de "animare suspendată".</p>
      <p>Tehnica, numită oficial resuscitare şi conservare de urgenţă (emergency preservation and resuscitation, EPR), a fost efectuată pe pacienţi care au ajuns la Centrul Medical al Universităţii din Maryland, Baltimore, cu traume acute - precum rănile provocate prin împuşcare sau înjunghiere -, care suferiseră un infarct şi pierduseră peste jumătate din cantitatea de sânge din organism. În aceste condiţii, medicii ar fi avut doar câteva minute la dispoziţie pentru a-i opera, iar pacienţii ar fi avut mai puţin de 5% şanse de supravieţuire.</p>
      <h3>Ce implică tehnica EPR</h3>
      <p>EPR implică răcirea corpului la 10 - 15°C prin înlocuirea sângelui din organism cu soluţie salină extrem de rece. Activitatea cerebrală este oprită aproape în totalitate. Pacienţii sunt apoi deconectaţi de la sistemul de răcire - în mod normal ar fi clasificaţi drept decedaţi - şi sunt mutaţi în sala de operaţie, unde medicii au la dispoziţie două ore pentru a rezolva traumatismele. Corpul pacientului este ulterior reîncălzit, iar inima, repornită.</p>
      <p>Rezultatele testelor clinice vor fi anunţate la sfârşitul anului 2020.</p>
      <p>La temperatura normală, de circa 37°C, celulele au nevoie constantă de oxigen pentru a produce energie. Când inima se opreşte, sângele nu mai transportă oxigen în celule, iar, fără acesta, celulele neuronale supravieţuiesc maximum 5 minute, înainte ca distrugerile ireversibile să se instaleze. Scăderea temperaturii încetineşte sau stopează reacţiile chimice în celule, care au nevoie de mult mai puţin oxigen.</p>
      <p>Testele clinice au fost aprobate de Administraţia pentru alimente şi medicamente din SUA. Administraţia nu a impus ca pacienţii să îşi dea consimţământul, fiind vorba de traumatisme cauzatoare de moarte şi fără alternativă din punct de vedere al tratamentului. Medicii au vorbit cu comunitatea locală şi au dat anunţuri în ziare, unde au descris testele clinice şi au indicat un site pe care se puteau înscrie.</p>
      <p>Nu se ştie deocamdată cât poate fi menţinut organismul în starea de "animare suspendată". În momentul în care trupul este reîncălzit, pacienţii pot experimenta leziuni de reperfuzare - o serie de reacţii chimice care pot distruge celulele -, iar, cu cât stau mai mult timp fără oxigen, cu atât distrugerile sunt mai mari. Există anumite medicamente care pot diminua distrugerile de acest tip, dar medicii nu au identificat pe deplin cauzele leziunilor de reprefuzare.</p>
      <p>Studiul echipei lui Tisherman a fost prezentat la un simpozion organizat luni la Academia de Ştiinţe din New York.</p>
      <related>
        <a href="https://www.descopera.ro/dnews/18102312-tratament-endometrioza-operatie"/>
      </related>
      <related>
        <a href="https://www.descopera.ro/dnews/17613708-infarct-miocardic-boala-lui-florin-busuioc-busu"/>
      </related>
      <related>
        <a href="https://www.descopera.ro/dnews/17597381-cum-poate-fi-tratata-cataracta-prin-operatie"/>
      </related>
      <related>
        <a href="https://www.descopera.ro/dnews/17341764-operatie-minim-invaziva-pe-creier-cu-ajutorul-unui-microscop-performant"/>
      </related>
      <related>
        <a href="https://www.descopera.ro/dnews/17221425-cum-se-simte-primul-pacient-transplantat-pulmonar-in-romania-la-o-luna-de-la-operatie"/>
      </related>
      <related>
        <a href="https://www.descopera.ro/stiinta/16684027-minunile-medicinei-craniul-unei-femei-zdrobit-intr-un-teribil-accident-total-reconstruit-intr-o-operatie-de-opt-ore-imagini-impresionante"/>
      </related>
      <related>
        <a href="https://www.descopera.ro/dnews/16590061-o-simpla-operatie-de-cataracta-a-dus-la-o-descoperire-care-i-a-socat-pe-chirurgi-ce-au-gasit-acestia-in-ochii-pacientei"/>
      </related>
      <related>
        <a href="https://www.descopera.ro/dnews/16514660-80-dintre-femei-isi-doresc-aceasta-operatie-desi-le-poate-pune-viata-in-pericol"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18102312-tratament-endometrioza-operatie"/>
        <a href="https://www.descopera.ro/dnews/17613708-infarct-miocardic-boala-lui-florin-busuioc-busu"/>
        <a href="https://www.descopera.ro/dnews/17597381-cum-poate-fi-tratata-cataracta-prin-operatie"/>
        <a href="https://www.descopera.ro/dnews/17341764-operatie-minim-invaziva-pe-creier-cu-ajutorul-unui-microscop-performant"/>
      </related>
    </article>
  </body>
</html>