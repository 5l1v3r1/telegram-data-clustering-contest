<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/oprichter-van-extinction-rebellion-verontschuldigt-zich-voor-kwetsende-holocaust-uitspraken~af16ac66/"/>
    <meta property="og:site_name" content="HLN"/>
    <meta property="article:published_time" content="2019-11-21T22:45:00+00:00"/>
    <meta property="og:title" content="Oprichter van Extinction Rebellion verontschuldigt zich voor kwetsende Holocaust-uitspraken"/>
    <meta property="og:description" content="Roger Hallam, een medeoprichter van de milieubeweging Extinction Rebellion, heeft zich verontschuldigd voor de &quot;grove woorden&quot; die hij gebruikte om de Holocaust te beschrijven. In het Duitse weekbl..."/>
  </head>
  <body>
    <article>
      <h1>Oprichter van Extinction Rebellion verontschuldigt zich voor kwetsende Holocaust-uitspraken</h1>
      <address><time datetime="2019-11-21T22:45:00+00:00">21 Nov 2019, 22:45</time> by <a rel="author">SVM</a></address>
      <p>
        <b>Roger Hallam, een medeoprichter van de milieubeweging Extinction Rebellion, heeft zich verontschuldigd voor de "grove woorden" die hij gebruikte om de Holocaust te beschrijven. In het Duitse weekblad ‘Die Zeit’ had Hallam de Holocaust een "bijna normale gebeurtenis" in de geschiedenis van de mensheid genoemd.</b>
      </p>
      <p>Genocide heeft zich de voorbije 500 jaar steeds weer voorgedaan, zei Hallam (53). "Als men eerlijk is, kan men zeggen dat dit bijna een normale gebeurtenis is." Als voorbeeld gaf hij de gruweldaden in Congo. "De Belgen waren aan het eind van de 19de eeuw in Congo en hebben het gedecimeerd." Voor Hallam is de Holocaust "de zoveelste rotzooi in de geschiedenis van de mensheid".</p>
      <p><b>“Nooit meer!”</b><br/>Zijn uitlatingen kregen meteen harde kritiek uit Duitsland. "De Holocaust staat gelijk aan meer dan een miljoen doden en wrede foltermethoden. Joden industrieel vermoorden en willen uitroeien is ongezien onmenselijk. Daar moeten we ons altijd van bewust zijn, en daarmee bedoelen we: nooit meer!”, schreef de Duitse minister van Buitenlandse Zaken Heiko Maas (SPD) op Twitter.</p>
      <figure>
        <iframe data-src="https://twitter.com/HeikoMaas/status/1197113471546134530" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>In een verklaring op Facebook bood Hallam zijn verontschuldigingen aan. "Het spijt me dat ik die woorden heb gebruikt. Ik wil me verontschuldigen voor het ongenoegen en de pijn die ik heb veroorzaakt."</p>
      <p><b>“Obsceen en aanstootgevend”</b><br/>Hij erkende dat pogingen om de ene genocide met de andere te vergelijken "obsceen en aanstootgevend" zijn. “Zeker voor degenen die blijven achtervolgd worden door herinneringen aan wat er gebeurde en voor al diegenen die mensen verloren van wie ze hielden. Maar ik voel helemaal niet de nood om mij te verontschuldigen voor de aandacht die ik vestig op de genocide die nu aan de gang is.” Daarmee hintte hij duidelijk op de klimaatverandering.</p>
      <p>Na het interview besliste uitgeverij Ullstein om het nieuwe boek van Hallam over de klimaatverandering niet langer te leveren aan winkels in Duitsland. Het boek zou op 26 november verschijnen.</p>
    </article>
  </body>
</html>