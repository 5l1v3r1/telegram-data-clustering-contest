<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://autoroad.cz/zajimavosti/98196-nenechte-se-mylit-auta-v-zakladu-zdrazila-nejvic-jak-moc-vyrobci-seskrtali-nabidku"/>
    <meta property="og:site_name" content="AutoRoad.cz"/>
    <meta property="article:published_time" content="2019-11-21T22:57:00+00:00"/>
    <meta property="og:title" content="NENECHTE SE MÝLIT. Auta v základu zdražila nejvíc. Jak moc výrobci seškrtali nabídku?"/>
    <meta property="og:description" content="Třetí čtvrtletí roku 2019 se neslo ve znamení zdražování vozidel v základní výbavě v průměru o 5 %, avšak zdražení vozů s nejvyšší výbavou jen o 3 % oproti začátku loňského roku. 65,5 % nabízených automobilů napříč výbavami zdražilo oproti stejnému období 2018. Nabídka automobilů s naftovými a benzinovými agregáty poklesla o 25 %, resp. 12 % oproti loňskému roku."/>
  </head>
  <body>
    <article>
      <h1>NENECHTE SE MÝLIT. Auta v základu zdražila nejvíc. Jak moc výrobci seškrtali nabídku?</h1>
      <address><time datetime="2019-11-21T22:57:00+00:00">21 Nov 2019, 22:57</time> by <a rel="author">AutoRoad.cz</a></address>
      <p>
        <b>Třetí čtvrtletí roku 2019 se neslo ve znamení zdražování vozidel v základní výbavě v průměru o 5 %, avšak zdražení vozů s nejvyšší výbavou jen o 3 % oproti začátku loňského roku. 65,5 % nabízených automobilů napříč výbavami zdražilo oproti stejnému období 2018. Nabídka automobilů s naftovými a benzinovými agregáty poklesla o 25 %, resp. 12 % oproti loňskému roku.</b>
      </p>
      <p>Cenový index EY systematicky sleduje trendy na trhu s osobními automobily, monitoruje strategie výrobců a dopad na spotřebitele. Nově rozšířil portfolio sledovaných vozů o další modely s alternativními pohony a v metodice zohlednil i převodovky a hnací nápravy.</p>
      <p><b>Cenový index EY rozšířil portfolio sledovaných vozidel o další modely na alternativní pohon</b><br/>Tradiční cenový index EY byl pro své nejaktuálnější období upraven. Portfolio sledovaných modelů bylo rozšířeno na 55 modelů. Nově jsou více sledovány a detailněji analyzovány i modely s alternativními pohony, včetně vozidel na zemní plyn a LPG. Hybridní modely jsou nyní sledovány přesně dle použité technologie. Kromě tradičních výbav je nově zohledňována i použitá převodovka a v Česku enormně populární pohon všech kol.</p>
      <figure>
        <img src="https://autoroad.cz/pictures/photo/2018/06/22/vystrizek64-59bb5d9b96.jpg"/>
        <figcaption>Ilustrační foto<cite>foto: youtube.com</cite></figcaption>
      </figure>
      <p><i>„Aktuální změnou v cenovém indexu chceme reflektovat dynamický vývoj v nabídce automobilů. V souvislosti s nutnými kroky na poli technologií ze strany výrobců automobilů uskutečňovanými zejména kvůli dosažení nových a značně přísnějších emisních limitů jsme svědky změn cen automobilů i šíře jejich nabídky. V rámci cenového indexu jsme si tak stanovili za cíl tyto změny nejen monitorovat, ale dávat je do širších souvislostí. Ve výsledku tak disponujeme velmi zajímavou databází mapující vývoj. Nejzásadnější změny i nadále budeme rádi publikovat,“</i> představuje změny Petr Knap, vedoucí partner společnosti EY pro automobilový sektor v regionu střední, východní a jihovýchodní Evropy a střední Asie.</p>
      <p>
        <a href="https://autoroad.cz/zajimavosti/98118-prekvapi-zazita-predstava-o-pneumatikach-na-elektromobilech-je-mylna">PŘEKVAPÍ Zažitá představa o pneumatikách na elektromobilech je mylná</a>
      </p>
      <p>
        <a href="https://autoroad.cz/zajimavosti/98089-bozsky-klid-v-aute-redukce-hluku-o-polovinu-jak-funguje-prevratny-system-ranc">BOŽSKÝ KLID v autě. Redukce hluku o polovinu. Jak funguje převratný systém RANC?</a>
      </p>
      <p><b>Základní výbavy vozidel zdražily v průměru o 5 %</b><br/>Na konci října 2019 cenový index základních nabídek dosáhl hodnoty 1,05, v průměru tak základní vozidla zdražila o 5 %. O celkovém zdražení však můžeme hovořit i v případě odečtení inflace. V porovnání se začátkem roku 2018 jsou vozidla o 1,3 % dražší. V peněžním vyjádření se jedná o rozdíl oproti počátečnímu období v hodnotě průměrných 18 323 Kč.</p>
      <p>Cenový index nejnižší cenové nabídky v porovnání s minulým obdobím poklesl o 1,16 %. V uplynulém období jsme byli svědky zlevňování základních dostupných variant v segmentu C (nižší střední třída), do kterého EY zařazuje i ŠKODU Octavia. Je to dáno zejména tím, že se v nabídce znovu objevila varianta s nejnižší výbavou a základním motorem. S odhlédnutím od navýšení základní výbavy tato varianta oproti začátku loňského roku ovšem zdražila o více než 30 tisíc Kč. Zákazník toužící po základní Octavii tak bude muset sáhnout hlouběji do kapsy. Zdražení nejlevnější varianty v segmentu C oproti loňsku však postihlo i většinu konkurentů vč. VW Golf, Fordu Focus či KIA Ceed.</p>
      <p>Z dlouhodobého pohledu oproti počátku loňského roku zlevňuje základní nabídku pouze segment A (mini vozy) a segment E (vyšší střední třída).</p>
      <p>
        <a href="https://autoroad.cz/zajimavosti/97907-nova-baterie-pro-prvni-generaci-elektrovozu-nissan-leaf-pripravte-si-600-000-kc">Nová baterie pro první generaci elektrovozu Nissan Leaf? Připravte si 600 000 Kč</a>
      </p>
      <p>
        <a href="https://autoroad.cz/zajimavosti/98070-auta-v-zime-tahle-opatreni-vam-usetri-penize-i-nervy">Auta v zimě? Tahle opatření vám ušetří peníze i nervy</a>
      </p>
      <p><b>Ceny nejvyšších výbavových stupňů rostou</b><br/>Nejvyšší dostupné výbavové stupně automobilů bez příplatků spojené s nejdražší motorizací ve třetím čtvrtletí zdražovaly, a to o 0,5 % v porovnání s koncem první poloviny roku. Zdražení lze pozorovat i v porovnání se začátkem minulého roku (+ 3 %), avšak po odečtení inflace za uplynulá období jsou vozidla na vrcholu nabídky jednotlivých modelů o 0,5 % dostupnější, což odpovídá průměrným 16 038 Kč.</p>
      <p>To se ukázalo i u segmentů B (malé vozy), D (střední třída) i E (vyšší střední třída), u kterých můžeme pozorovat zlevnění. Naopak, výrazné zdražení vykázal segment A.</p>
      <p><b>Šířka celkové nabídky na trhu se v porovnání s loňským rokem snížila o 18 %</b><br/>Celkový počet nabízených variant pokračuje v trendu, který byl nastolen již na podzim loňského roku. Ukazuje se, že vysoká komplexita nabídky, typická zejména pro německé automobilky, je za současných podmínek velkou složitostí, a tak i tito výrobci jsou v některých případech nuceni nabídku variant, popřípadě motorizací či transmisí, zužovat. To potvrzuje pokles o 1,9 % v počtu nabízených variant oproti předchozímu období, v porovnání s rokem 2018 se však nabídka snížila o pozoruhodných 18 %.</p>
      <figure>
        <img src="https://autoroad.cz/pictures/photo/2018/06/22/vystrizek68-0c2a098ae1.jpg"/>
        <figcaption>Ilustrační foto<cite>foto: youtube.com</cite></figcaption>
      </figure>
      <p>Celková nabídka se oproti předchozímu období snížila i navzdory navýšení počtu zážehových (+ 3,8 %) a vznětových (+ 0,8 %) agregátů oproti druhému čtvrtletí tohoto roku. Ve srovnání s počátkem roku 2018 bylo množství dostupných agregátů sníženo, v případě jednotek na benzín o 12 %, naftových jednotek pak o 25 %. Omezení nabídky se oproti jaru 2018 dočkaly i automatické převodovky a možnosti přiobjednání pohonu všech kol. To je v celkových číslech způsobeno převážně značným omezením celkově dostupných variant vozidel vyšších tříd, neznamená to tedy nutně návrat ke klasickým manuálním převodovkám.</p>
      <p>Na druhou stranu lze v mainstreamu pozorovat růst nabídky automatických převodovek. Oproti loňskému roku byla snížena i nabídka vozidel na plyn, tedy CNG a LPG. V této kategorii se u sledovaných vozidel neobjevila jediná nová možnost pro spořivé zájemce.</p>
      <p><i>„Je logické, že výrobci, respektive importéři, se musí soustředit jen na nabídku rentabilních variant svých modelů. Už jsou dávno pryč doby šestiválcových agregátů v nižší střední třídě, my jsme ale svědky toho, že značky jdou ještě dále. Pozorovat tak můžeme navyšování pouze nabídky hybridních pohonů včetně plug-in verzí. Hybridních agregátů však přibývají jen jednotky, zatímco mizí desítky těch, které bychom označili za tradiční,“</i> uvádí Petr Knap.</p>
      <related>
        <h4>Související články</h4>
        <a href="https://autoroad.cz/zajimavosti/90219-vanocni-darek-na-posledni-chvili-mrknete-na-tato-levna-auta"/>
        <a href="https://autoroad.cz/zajimavosti/98196-nenechte-se-mylit-auta-v-zakladu-zdrazila-nejvic-jak-moc-vyrobci-seskrtali-nabidku/forum"/>
        <a href="https://autoroad.cz/zajimavosti/97863-sokujici-zpravy-o-dovazenych-autech-ze-zapadu-nemate-ho-v-garazi"/>
        <a href="https://autoroad.cz/zajimavosti/97355-jak-deti-nici-maminky-za-volantem-nektere-si-poradit-umi"/>
        <a href="https://autoroad.cz/cesky-trh/96693-do-ceska-dorazil-pick-up-ssangyong-musso-grand-slibuje-maximalni-prakticnost-i-univerzalnost"/>
      </related>
    </article>
  </body>
</html>