<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T22:09:00+00:00"/>
    <meta property="og:title" content="ایران زیرساخت راه‌اندازی شبکه ملی اطلاعات را دارد؟"/>
    <meta property="og:description" content="با قطع سراسری اینترنت در کشور، راه‌اندازی دوباره اینترنت ملی بر سر زبان‌ها افتاده است. اما آیا امکان برقراری اینترنت ملی در کشور وجود دارد؟"/>
  </head>
  <body>
    <article>
      <h1>ایران زیرساخت راه‌اندازی شبکه ملی اطلاعات را دارد؟</h1>
      <address>
        <time datetime="2019-11-21T22:09:00+00:00">21 Nov 2019, 22:09</time>
      </address>
      <p>با قطع سراسری اینترنت در کشور، راه‌اندازی دوباره اینترنت ملی بر سر زبان‌ها افتاده است. اما آیا امکان برقراری اینترنت ملی در کشور وجود دارد؟</p>
      <p>به گزارش ایسنا، اعتماد آنلاین در ادامه نوشت: با افزایش قیمت بنزین، اعتراضات مردمی و به دنبال آن قطع شدن اینترنت، موضوع راه‌اندازی اینترنت ملی دوباره جان گرفته است.</p>
      <p>محمدجواد آذری جهرمی، وزیر ارتباطات، در خصوص پیشرفت شبکه ملی اطلاعات گفت: «الان بهترین قاضی مردم‌اند، هرچند از ناراحتی مردم بابت قطع بودن اینترنت مطلعم و به خودم نیز در این چند روز اجازه استفاده از اینترنت را ندادم، اما مردم قضاوت کنند که آیا خدمات داخلی آنها بر شبکه دچار اختلال شده است یا خیر. اگر شبکه ملی نبود امروز شاید 2 میلیون راننده تاکسی اینترنتی و مردم در عذابی بزرگ و مشکل بودند و بانک‌ها مختل بودند. زیرساخت شبکه ملی اطلاعات پیشرفت قابل توجهی داشته، اما بپذیرید که کار بنده و وزارتخانه‌ام تولید محتوا نیست.»</p>
      <p>اگرچه در این روزها سایت‌های داخلی که سِروِر آنها هم در ایران وجود داشته قابل دسترسی بوده‌اند، اما با وجود این، اختلال شدیدی در برخی مشاغل و همچنین زندگی عادی مردم ایجاد شده است.</p>
      <p>
        <b>قطعی اینترنت بر شرکت‌های دانش‌بنیان تاثیر منفی گذاشته است</b>
      </p>
      <p>روز سه‌شنبه، بیست و هشتم آبان در حالی که 2 روز از قطعی اینترنت در کشور گذشته بود، مجید فراهانی رئیس کمیته بودجه شورای شهر، با بیان اینکه شرکت‌های دانش‌بنیان می‌توانند در توسعه مدیریت شهری به شهرداری کمک کنند، گفت: «مساله اینترنت به عنوان زیرساخت فعالیت این شرکت‌ها 2 روز است که قطع شده و قطعاً این قطعی اینترنت بر فعالیت شرکت‌های دانش‌بنیان تاثیر گذاشته است.»</p>
      <p>در ادامه شهربانو امانی، با اشاره به اینکه در این آشفته‌بازار می‌خواهند اینترنت ملی را جایگزین اینترنت بین‌المللی کنند، گفت: «آیا زیرساخت اینترنت ملی برای شرکت‌های دانش‌بنیان فراهم شده است؟»</p>
      <p>همچنین الهام فخاری در مورد اینکه موضوعاتی از قبیل ارزش‌سازی و نوآوری مهم است توضیح داد: «وضعیت فعلی ما قابل قیاس با بسیاری از کشورها نیست و متاسفانه برای الگوهای نوآوری و به‌کارگیری نیروهای نوآور هیچ امتیازی قائل نیستند.»</p>
      <p>
        <b>سایت‌های داخلی در دسترس بودند</b>
      </p>
      <p>گرچه سرویس‌های حمل‌ونقل اینترنتی و فروشگاه‌های آنلاین داخلی، شبکه شتاب بانکی و شبکه خدمات‌رسانی بانک‌ها در این مدت مشکلی برای ارتباط نداشته‌اند، اما کماکان موتور جست‌وجو، پیام‌رسان و ایمیل از خدماتی به شمار می‌روند که مردم برای استفاده از آنها هنوز هم به سرویس‌های خارجی وابسته‌اند.</p>
      <p>در واقع، در شرایطی که عده‌ای همواره راه‌اندازی شبکه ملی اطلاعات را مساوی با قطعی اینترنت و قطع ارتباط با شبکه جهانی قلمداد می‌کنند، مسئولان این موضوع را رد می‌کنند و می‌گویند اینترنت باید به عنوان یک خدمت روی شبکه ملی اطلاعات عرضه شود.</p>
      <p>
        <b>صاحبان مشاغل اینترنتی نگران‌اند</b>
      </p>
      <p>در حال حاضر بسیاری از مشاغلی که مرتبط با اینترنت هستند دچار اختلال شده‌اند. خرید اوراق بورس عملاً ممکن نیست. هرچند سایت‌های داخلی باز می‌شوند، اما بسیاری از همین سایت‌ها، به خاطر اینکه شبکه پشتیبانی خارج از کشور دارند، از کار افتاده‌اند؛ برای مثال، طی یک هفته اخیر، کسی نمی‌تواند ثبت نمایندگی ایران‌خودرو داشته باشد. کانال‌های تلگرامی رسانه‌های ایران عملاً برای خودشان تولید محتوا می‌کنند، چون هیچ مخاطبی توان دسترسی به آنها را ندارد. بسیاری از بازنشستگان که بخشی از وقت خود را در شبکه‌های اجتماعی می‌گذراندند، حالا همین دلخوشی را هم از دست داده‌اند.</p>
      <p>از سوی دیگر، ایجاد زیرساخت‌ها برای راه‌اندازی اینترنت ملی به این سادگی نیست. تامین زیرساخت‌هایی که بتواند اینترنت ملی با آن راه‌اندازی شود، مثل چیزی که در چین و روسیه و کره‌جنوبی برپاست، نیازمند تکنولوژی ویژه است که ایران هنوز با آن فاصله دارد. ضمن اینکه دسترسی آزاد به شبکه جهانی بخشی از حقوق شهروندی است.</p>
      <p>مسئولان وزارت ارتباطات و اعضای شورای عالی امنیت ملی می‌گویند در روزهای آینده اینترنت وصل می‌شود، اما باید دید، در روند وصل شدن دوباره‌ی اینترنت، آیا تغییری در نحوه ارائه آن صورت خواهد گرفت یا خیر.</p>
    </article>
  </body>
</html>