<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/ukrayina-istotno-pidnyalas-v-indeksi-gromadyanstv_n169922"/>
    <meta property="og:site_name" content="Радіо Максимум"/>
    <meta property="article:published_time" content="2019-11-21T22:24:00+00:00"/>
    <meta property="og:title" content="Україна істотно піднялась в Індексі громадянств - Радіо Максимум"/>
    <meta property="og:description" content="Компанія Henley &amp; Partners представила черговий Індекс громадянств світу, який дає об'єктивну оцінку громадянств різних країн. Зауважимо, що з 2016 року Україна додала 30 позицій у рейтингу, що стало одним з найпомітніших стрибків за всю його історію."/>
  </head>
  <body>
    <article>
      <h1>Україна істотно піднялась в Індексі громадянств - Радіо Максимум</h1>
      <address><time datetime="2019-11-21T22:24:00+00:00">21 Nov 2019, 22:24</time> by <a rel="author">Лазур Назарій</a></address>
      <p>
        <b>Компанія Henley &amp; Partners представила черговий Індекс громадянств світу, який дає об'єктивну оцінку громадянств різних країн. Зауважимо, що з 2016 року Україна додала 30 позицій у рейтингу, що стало одним з найпомітніших стрибків за всю його історію.</b>
      </p>
      <p>Так, <b>перше</b> <b>місце</b> кілька років поспіль посідає громадянство <b>Франції</b>. Країна набрала 83,5% з можливих 100%. З невеликим відставанням за нею йдуть Німеччина і Нідерланди. Франція випередила найближчих конкурентів завдяки вищому показнику можливостей для громадян жити і працювати в інших країнах.</p>
      <related>
        <h4>І ще:</h4>
        <a href="https://maximum.fm/v-ukrayini-zbilshitsya-yedinij-socialnij-vnesok-skilki-i-yak-rozrahovuyetsya_n169802"/>
      </related>
      <p>У п'ятірку лідерів увійшли Данія, Норвегія, Швеція та Ісландія. Великобританія за рік піднялася на три позиції і зараз перебуває на 8 місці (80,3%). Але результати домовленостей по Brexit можуть істотно погіршити позицію країни в рейтингу.</p>
      <p>США посідає 25 місце, поступаючись країнам Євросоюзу в можливості жити і працювати в інших країнах без необхідності отримання візи. Найнижчі показники у Афганістану (15,4%) і Сомалі (13,8%).</p>
      <p>Європейські країни, які надають іноземцям можливість отримати громадянство через інвестиції, перебувають на верхніх рядках рейтингу. Так, Австрія посідає 12 місце з показником 79,7%. Мальта за рік піднялася з 23 на 16 місце (77,6%), Кіпр – з 25 на 21 (75,3%). Чорногорія, яка нещодавно почала прийом заявок на участь у новій інвестиційній програмі, посідає 64 місце (40,9%).</p>
      <p>У цілому, Східний Тимор (92 місце) показав найпомітніше зростання у рейтингу з 2014 року, піднявшись на 26 позицій. Громадянство Катару зазнало значного падіння – 25 позицій вниз з 2014 року. Україна продовжує покращувати результати в рейтингу – 75 місце і 38,2%. За рік <b>країна піднялася на п'ять рядків</b>.</p>
      <p>З 2016 року Україна додала 30 позицій, що стало одним з найпомітніших стрибків за всю історію Індексу. Основна причина – отримання безвізового доступу до країн Шенгенської зони в 2017 році.</p>
      <figure>
        <img src="https://maximum.fm/uploads/640w_DIR/media_news/2019/11/5dd6cd2922a92589089564.jpg"/>
        <figcaption>Безвіз суттєво вплинув на позиції України</figcaption>
      </figure>
      <p>Індекс громадянств світу аналізує масив статистичних даних для надання об'єктивної картини про можливості й обмеження кожного громадянства. Індекс розглядає як внутрішні чинники (масштаб економіки, розвиток людського потенціалу, громадський порядок і стабільність), так і зовнішні (безвізовий доступ для тимчасових поїздок і можливість безвізового проживання і роботи в інших країнах), що впливають на якісні показники того чи іншого громадянства.</p>
      <p>Комбінація даних ООН, Світового банку, Міжнародної асоціації повітряного транспорту дали унікальний і зрозумілий інструмент вимірювання якості громадянств, що дозволяє ранжувати громадянства за шкалою від 0% до 100%. Всі громадянства розділені на п'ять категорій: найвища категорія (показник від 75% і вище), вища категорії (від 50% до 74,9%); висока категорія (від 35% до 49,9%), середня категорія (від 20% до 34,9%) і низька категорія (нижче 20%).</p>
      <related>
        <h4>Читайте також:</h4>
        <a href="https://maximum.fm/skilki-ukrayinciv-napisali-diktant-yednosti-bez-zhodnoyi-pomilki-cifra-vrazhaye_n169861"/>
      </related>
      <p>Джерело: <a href="https://nv.ua/ukr/biz/economics/reyting-gromadyanstv-ukrajina-posila-75-e-misce-pidnyalasya-na-5-poziciy-novini-ukrajini-50054544.html">Новое Время</a></p>
      <related>
        <h4>До теми</h4>
        <a href="https://maximum.fm/ekspert-rozpovila-yak-podolati-osinnyu-sonlivist_n149887"/>
        <a href="https://maximum.fm/ucheni-nazvali-yagodu-yaka-maye-buti-u-racioni-kozhnogo-cholovika_n169921"/>
        <a href="https://maximum.fm/nibi-photoshop-yak-viglyadav-najvishchij-cholovik-minulogo-stolittya_n169916"/>
      </related>
    </article>
  </body>
</html>