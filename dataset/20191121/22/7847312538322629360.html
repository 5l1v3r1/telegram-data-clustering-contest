<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474123-sejm-wybral-sklad-trybunalu-stanu-chmaj-wiceprzewodniczacym"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T22:02:12+00:00"/>
    <meta property="og:title" content="Sejm wybrał skład Trybunału Stanu. Wiceprzewodniczącymi Andrzejewski i Chmaj. Członkami zostali m.in. Dubois i Pahl!"/>
    <meta property="og:description" content="Za wyborem zastępców przewodniczącego i członków TS było 434 posłów, 1 był przeciw, 12 wstrzymało się od głosu."/>
  </head>
  <body>
    <article>
      <h1>Sejm wybrał skład Trybunału Stanu. Wiceprzewodniczącymi Andrzejewski i Chmaj. Członkami zostali m.in. Dubois i Pahl!</h1>
      <address><time datetime="2019-11-21T22:02:12+00:00">21 Nov 2019, 22:02</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Sejm wybrał w czwartek Piotra Łukasza Juliusza Andrzejewskiego i prof. Marka Chmaja na zastępców przewodniczącego Trybunału Stanu. Posłowie wybrali też 16 członków TS, w tym m.in. Jacka Duboisa i Witolda Pahla.</b>
      </p>
      <p>
        <a href="https://wpolityce.pl/polityka/473809-szokujace-kandydatury-do-trybunalu-stanu">Szokujące kandydatury do Trybunału Stanu! Chmaj bronił Rostowskiego przed komisją Amber Gold, a Dubois broni łapówkarza z PO!</a>
      </p>
      <p>
        <a href="https://wpolityce.pl/polityka/473860-tylko-u-nas-rzymkowski-o-kandydatach-po-do-ts">TYLKO U NAS. Rzymkowski o kandydatach PO do TS: Powołanie adwokata do Trybunału Stanu powoduje ryzyko konfliktu interesów</a>
      </p>
      <p>
        <a href="https://wpolityce.pl/polityka/473867-tylko-u-nas-mularczyk-mocno-o-kandydatach-po-do-ts">TYLKO U NAS. Mularczyk o kandydatach PO do TS: Wygląda na to, że wynagradzają prawników, którzy wspierali ich prawnie i procesowo</a>
      </p>
      <p>Za wyborem zastępców przewodniczącego i członków TS było 434 posłów, 1 było przeciw, 12 wstrzymało się od głosu.</p>
      <p>Przewodniczącym TS jest z urzędu pierwszy prezes Sądu Najwyższego – obecnie Małgorzata Gersdorf.</p>
      <p><b>Andrzejewski</b> był członkiem Trybunału w latach 2015-19, to wieloletni senator, działacz opozycji w PRL, który jako adwokat bronił oskarżonych w procesach stanu wojennego. Jego kandydaturę zgłosiła grupa posłów klubu parlamentarnego PiS.</p>
      <p><b>Chmaj</b>, który specjalizuje się w prawie konstytucyjnym, jest wykładowcą, wieloletnim stałym ekspertem komisji sejmowych i senackich został zgłoszony przez klub KO.</p>
      <p>Członkami Trybunału Stanu zostali natomiast: Roman Budzinowski, Marek Czeszkiewicz, Jacek Dubois, Sebastian Gajewski, Zdzisław Gawlik, Jan Jobs, Piotr Jóźwiak, Czesław Kłak, Andrzej Kojro, Iwona Olejnik, Witold Pahl, Bogdan Witold Szlachta, Paweł Śliwa, Marcin Henryk Wawrzyniak, Maciej Gustaw Zaborowski i Tomasz Zalasiński.</p>
      <p>Zgłoszony przez PiS <b>Marek Czeszkiewicz</b> to adwokat, sędzia Trybunału Stanu VIII Kadencji Sejmu. Były prokurator okręgowy, zastępca prokuratora regionalnego w Białymstoku, dyrektor delegatury CBA w Rzeszowie, doradca marszałka Sejmu, członek komisji egzaminacyjnej ds. aplikacji adwokackiej przy ministrze sprawiedliwości.</p>
      <p><b>Mec. Jacek Dubois</b> uczestniczył jako obrońca lub pełnomocnik oskarżycieli posiłkowych i prywatnych w kilkuset sprawach karnych. W 2012 został wybrany na zastępcę przewodniczącego TS; w 2015 na sędziego Trybunału. Jest wykładowcą, autorem publikacji popularyzujących prawo, poruszających tematykę społeczną, a także ośmiu książek beletrystycznych. Jego kandydaturę wysunęła grupa posłów KO.</p>
      <p>Zgłoszony przez grupę posłów Lewicy <b>Sebastian Gajewski</b> jest doktorem nauk prawnych, specjalistą w zakresie prawa i postępowania administracyjnego oraz sądowej kontroli administracji. Współpracował z Instytutem Pracy i Spraw Socjalnych. Pracował jako asystent sędziego Naczelnego Sądu Administracyjnego.</p>
      <p><b>Zdzisław Gawlik</b>, zgłoszony przez grupę posłów KO, to nauczyciel akademicki, specjalizuje się w prawie cywilnym, jest autorem książek o prawnych aspektach prywatyzacji, współautor komentarza do Kodeksu cywilnego.</p>
      <p>Adwokat <b>Jan Jobs</b> specjalizuje się w prawie karnym gospodarczym (tzw. white collar crime). Współpracował z wiodącymi polskimi i międzynarodowymi kancelariami prawnymi, obsługującymi największe podmioty gospodarcze, w tym spółki giełdowe. Zgłosiła go grupa posłów Lewicy.</p>
      <p><b>Piotr Jóźwiak</b>, doktor nauk prawnych, adwokat, jest wiceprezydentem Leszna. W latach 2008-12 członek Rady Programowej TVP w Poznaniu, był także wiceprezesem klubu sportowego Unia Leszno. Autor ponad 60 publikacji z zakresu prawa karnego, prawa dyscyplinarnego i prawa sportowego. Został zgłoszony przez grupę posłów PiS.</p>
      <p><b>Czesław Kłak</b>, zgłoszony przez grupę posłów PiS, to specjalista prawa karnego. Kłak był wiceprzewodniczącym Zespołu do opracowania projektu zmian systemu penitencjarnego przy ministrze sprawiedliwości. Wykładowca Krajowej Szkoły Sądownictwa i Prokuratury, został wybrany na członka TS w 2018 r.</p>
      <p><b>Andrzej Kojro</b> jest radcą prawnym związanym z Grupą Energetyczną RWE Polska. W roku 2015 działał w Prezydenckim Biurze Pomocy Prawnej Prezydenta Andrzej Dudy. W latach 2008-11 pracował jako prokurator. Od lipca br. członek Rady Legislacyjnej przy Prezesie Rady Ministrów. Jest także członkiem Rady Polityki Penitencjarnej przy ministrze sprawiedliwości. Zgłoszony przez grupę posłów PiS.</p>
      <p><b>Roman Budzinowski</b> zgłoszony przez kluby: Koalicja Polska PSL-Kukiz‘15 oraz Lewicę specjalizuje się w prawie rolnym oraz prawie cywilnym. Od 1999 r. kieruje Katedrą Prawa Rolnego Uniwersytetu im. Adama Mickiewicza w Poznaniu, a od września 2012 r. pełni funkcję dziekana Wydziału Prawa i Administracji UAM.</p>
      <p><b>Iwona Olejnik</b>, zgłoszona przez grupę posłów PiS, z wykształcenia jest radcą prawnym, autorką doktoratu o wsparciu polskich rodzin. Prezes Uzdrowiska Rymanów S.A; pracowała także w wydziale legislacji w departamencie prawnym NBP.</p>
      <p><b>Witold Pahl</b> jest radcą prawnym, wielokrotnie reprezentował Sejm w postępowaniach przed Trybunałem Konstytucyjnym. W latach 2011-2013 członek Krajowej Rady Prokuratury. Od 2013 do 2015 r. członek Krajowej Rady Sądownictwa. W latach 2016-2018 pierwszy zastępca prezydenta Warszawy. Od 2015 r. członek Trybunału Stanu. Zgłoszony przez grupę posłów KO.</p>
      <p><b>Bogdan Szlachta</b>, z wykształcenia prawnik i filozof, profesor zwyczajny Uniwersytetu Jagiellońskiego i Akademii Ignatianum w Krakowie. W roku 1986 zdał egzamin sędziowski. Był m.in. sekretarzem w Wydziale Karnym Sądu Rejonowego Kraków-Śródmieście w Krakowie. W latach 2006-2009 był zastępcą przewodniczącego rady nadzorczej Polskiego Radia w Krakowie; od 2018 r. członek Rady do spraw spółek z udziałem Skarbu Państwa i państwowych osób prawnych. Zgłoszony przez grupę posłów PiS.</p>
      <p><b>Paweł Śliwa</b>, zgłoszony przez grupę posłów PiS, jest adwokatem i dwukrotnym sędzią TS. Od marca 2016 r. Śliwa jest wiceprezesem PGE Polska Grupa Energetyczna SA. Udzielał pomocy prawnej w Stowarzyszeniu na Rzecz Pomocy Rodzinie Nadzieja w Bieczu. Działa w Stowarzyszeniu Prawników Temida.</p>
      <p><b>Marcin Henryk Wawrzyniak</b> - adwokat i radca prawny, specjalizuje się w prawie zamówień publicznych, partnerstwie publiczno-prywatnym, finansowaniu inwestycji publicznych oraz w prawie karnym. W latach 2017-18 wiceprezes Fundacji im. Sławomira Skrzypka, od 2018 r. wiceprezes spółki organizującej Kongres 590. Zgłoszony przez grupę posłów z klubu PiS.</p>
      <p><b>Maciej Zaborowski</b> jest adwokatem, wykładowcą, certyfikowanym mediatorem oraz działaczem społecznym. Jest w trakcie pisania pracy doktorskiej z prawa karnego. Pracował w kilku znanych warszawskich kancelariach, ambasadzie RP w Rzymie, Ministerstwie Sprawiedliwości oraz w Sejmie, gdzie jest współautorem m.in. raportu z prac tzw. komisji hazardowej. W lutym 2018 roku wybrany przez Sejm VIII kadencji na sędziego TS. Został zgłoszony przez grupę posłów PiS.</p>
      <p><b>Tomasz Zalasiński</b>, radca prawny, doktoryzował się z Zasady prawidłowej legislacji w świetle poglądów Trybunału Konstytucyjnego. Zajmuje się zagadnieniami standardów demokratycznego państwa prawnego, legislacji, partycypacji obywateli w procesie stanowienia prawa i społeczeństwa obywatelskiego, a także kontrolą konstytucyjności prawa i odpowiedzialnością konstytucyjną. Autorem licznych opinii prawnych oraz analiz legislacyjnych, a także wniosków i skarg do TK. Doradza organom władzy publicznej, przedsiębiorcom i ich zrzeszeniom, organizacjom pracodawców, związkom zawodowym oraz jednostkom samorządu terytorialnego. Został zgłoszony przez grupę posłów klubu KO.</p>
      <p>kpc/PAP</p>
    </article>
  </body>
</html>