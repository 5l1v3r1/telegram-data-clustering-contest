<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-samajwadi-party-will-fight-2022-up-assembly-elections-alone-says-akhilesh-yadav-2862304.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T22:37:09+00:00"/>
    <meta property="og:title" content="अखिलेश यादव की दो टूक, 2022 में हम अकेले चुनाव लड़ेंगे"/>
    <meta property="og:description" content="उत्तर प्रदेश के पूर्व मुख्यमंत्री व सपा के राष्ट्रीय अध्यक्ष अखिलेश यादव ने 2022 में होने वाले विधानसभा चुनाव को लेकर अपनी मंशा साफ कर दी है। उन्होंने कहा कि इस बार किसी से गठबंधन नहीं होगा। पार्टी..."/>
  </head>
  <body>
    <article>
      <h1>अखिलेश यादव की दो टूक, 2022 में हम अकेले चुनाव लड़ेंगे</h1>
      <address><time datetime="2019-11-21T22:37:09+00:00">21 Nov 2019, 22:37</time> by <a rel="author">कार्यालय संवाददाता,प्रयागराज</a></address>
      <p>उत्तर प्रदेश के पूर्व मुख्यमंत्री व सपा के राष्ट्रीय अध्यक्ष अखिलेश यादव ने 2022 में होने वाले विधानसभा चुनाव को लेकर अपनी मंशा साफ कर दी है। उन्होंने कहा कि इस बार किसी से गठबंधन नहीं होगा। पार्टी अकेले अपने दम पर चुनाव लड़ेगी और सरकार भी बनाएगी। चाचा शिवपाल सिंह यादव से गठबंधन की बात पर अखिलेश यादव ने कहा कि सही वक्त आने पर इसका जवाब दिया जाएगा।</p>
      <p>पूर्व विधायक विजमा यादव की बेटी की शादी में आए अखिलेश ने कहा कि भाजपा लोगों को डराकर व नफरत फैलाकर राजनीति कर रही है। केंद्र व प्रदेश की सरकरों ने लोकतांत्रिक व संवैधानिक संस्थाओं का राजनीतिकरण कर खराब कर दिया है। प्रदेश के सीएम व डिप्टी सीएम पर सपा अध्यक्ष ने कटाक्ष किया कि पहली बार ऐसा देखा गया, जब मुख्यमंत्री अपने डिप्टी सीएम का ही काम छीन रहे हैं।</p>
      <p>अखिलेश ने सवाल किया कि कहां है गड्ढा मुक्त सड़कें, नौजवानों को नौकरी और किसानों को उनके काम का दाम। जेएनयू में छात्र कम खर्च में शिक्षा की मांग कर रहे हैं तो उन्हें पीटा जा रहा है। </p>
      <p><b>भाजपा की अब आगे कोई चाल कामयाब नहीं होगी</b><br/>वहीं दूसरी ओर, समाजवादी पार्टी के राष्ट्रीय अध्यक्ष अखिलेश यादव ने कहा है कि भाजपा की नीतियां पूंजीघरानों के हितों का पोषण करती हैं। देश का हर वर्ग उससे असंतुष्ट है। विकास का कोई भी पत्थर कहीं लगता नज़र नहीं आता है। केवल झूठ, भ्रम और मनमानी के सहारे भाजपा ने काफी समय गवां दिया, अब आगे उसकी चालें नहीं चलेंगी।</p>
      <p>अखिलेश यादव ने गुरुवार (21 नवंबर) को लखनऊ में जारी बयान में यह बात कही। सरकार ने नोटबंदी और जीएसटी लागू करते समय बड़े-बड़े दावे किए थे। इससे न तो आतंकवाद न नक्सलवाद पर रोक लगी और न भ्रष्टाचार दूर हुआ, न ही काला धन समाप्त हुआ। </p>
    </article>
  </body>
</html>