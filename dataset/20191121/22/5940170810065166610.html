<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/kalathosfaira/diethni-diorganwseis/eyropi/theamatikos-olympiakos-sarose-tin-almpa"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T22:45:00+00:00"/>
    <meta property="og:title" content="Θεαματικός Ολυμπιακός σάρωσε την Άλμπα"/>
    <meta property="og:description" content="Μία εξαιρετική παράσταση έδωσε μέσα στο Βερολίνο ο Ολυμπιακός, ο οποίος συνήλθε γρήγορα από το «στραπάτσο» στο Μόναχο και συνέτριψε 99-80 την Άλμπα, για να ανέβει στο 4-6."/>
  </head>
  <body>
    <article>
      <h1>Θεαματικός Ολυμπιακός σάρωσε την Άλμπα</h1>
      <h2>Συνήλθε γρήγορα από το «στραπάτσο» στο Μόναχο</h2>
      <address>
        <time datetime="2019-11-21T22:45:00+00:00">21 Nov 2019, 22:45</time>
      </address>
      <p><b>Μία εξαιρετική παράσταση έδωσε μέσα στο Βερολίνο ο Ολυμπιακός, ο οποίος συνήλθε γρήγορα από το «στραπάτσο» στο Μόναχο και συνέτριψε 99-80 την Άλμπα, για να ανέβει στο 4-6.</b><br/><br/>Το ματς</p>
      <p>Με τους Μιλουτίνοφ, Ρούμπιτ, Παπανικολάου, Σπανούλη και Κόνιαρη ξεκίνησε το παιχνίδι ο Ολυμπιακός, με τον Πρίντεζη να μένει στον πάγκο. Με γνώμονα την άμυνά τους και τον Ρούμπιτ σε μεγάλα… κέφια, οι «ερυθρόλευκοι» πήραν τα ηνία του ματς από νωρίς, φτάνοντας στο +7 (4-11). Στη συνέχεια, η καλή εικόνα στα… μετόπισθεν παρέμεινε, με τον Παπανικολάου να προστίθεται στην… εξίσωση και με τον Πρίντεζη να έρχεται «ζεστός» από τον πάγκο και έτσι να στέλνει τη διαφορά στο +14 (11-25), στο 8’. Οι Γερμανοί προσπάθησαν να κρατηθούν στην αναμέτρηση με τα τρίποντα, αλλά οι τρομερές δημιουργίες του Ρότσεστι, με τον «καυτό» υπαρχηγό, κράτησαν τη διαφορά στα ίδια επίπεδα και έτσι οι Πειραιώτες έκλεισαν την πρώτη περίοδο με το εντυπωσιακό (17-30).</p>
      <p>Στην αρχή της δεύτερης περιόδου, η Άλμπα επέμενε άστοχα από την περιφέρεια, με τον Ολυμπιακό να ελέγχει πλήρως τα ριμπάουντ και με τον Πρίντεζη να πηγαίνει στο νταμπλ-σκορ και το +17 (17-34). Η συγκέντρωση των παικτών του Κεμζούρα στην άμυνα παρέμεινε πολύ υψηλή, με τον Σπανούλη να επιστρέφει από τον πάγκο και μαζί με τον «Πριντ» να στέλνουν τη διαφορά στο +19 (23-42), στο 15’. Οι Γερμανοί σκόραραν κυρίως με βολές, αφού οι Πειραιώτες συμπλήρωσαν τα πέντε ομαδικά φάουλ (λόγω της σκληρής τους άμυνας), με τους Παπανικολάου και Μιλουτίνοφ, όμως, να εκτοξεύουν τη διαφορά στο +22 (27-49), στο 17’. Εκεί, οι «ερυθρόλευκοι» χαλάρωσαν αμυντικά, με τους Μέισον και Νόκο να μειώνουν (38-53) και τον Παπανικολάου να κάνει 2/2 από τη γραμμή και να στέλνει τους «ερυθρόλευκους» στα αποδυτήρια με το +17 (38-55).</p>
      <p>Απόλυτος κυρίαρχος στο παρκέ εξακολουθούσε να ήταν ο Ολυμπιακός και στην αρχή του δεύτερου μέρους και με τον Ρούμπιτ να συνεχίσει με… φόρα από το εξαιρετικό του πρώτο ημίχρονο και έτσι τη διαφορά να πηγαίνει ξανά στο +22 (38-60). Στη συνέχεια, άρχισε να… ξεψαρώνει ακόμη περισσότερο επιθετικά και ο Κόνιαρης (καλός αμυντικά μέχρι εκείνη την στιγμή), με τους «ερυθρόλευκους» να πηγαίνουν στο +26 (43-69), στο 26’, απέναντι σε μία… πελαγωμένη Άλμπα, μέχρι εκείνη την στιγμή. Ωστόσο, ακολούθως οι παίκτες του Κεμζούρα άρχισαν να επιτρέπουν το τρίποντο στους Γερμανούς και με τους Γκιφάι και Μέισον εκείνοι μείωσαν στο -14 (57-71), στο 28’, με τους Μπόλντγουιν και Πρίντεζη να… υπογράφουν το +19 (57-76), της τρίτης περιόδου.</p>
      <p>Με το τρίποντο του Πολ, ο Ολυμπιακός πήγε στο +22 (57-76) στο ξεκίνημα της τέταρτης περιόδου, αλλά η Άλμπα απάντησε γρήγορα με απανωτά τρίποντα από τον Μέισον για να μειώσει (65-79). Με σουτ έξω από τα 6,75μ. του Ρότσεστι σταμάτησαν οι «ερυθρόλευκοι» τη φόρα των Γερμανών, με τον Πολ να «ζεσταίνεται» από την περιφέρεια και έτσι να στέλνει τη διαφορά στο +20 (68-88), στο 35’. Παρά τη μεγάλη διαφορά, οι «ερυθρόλευκοι» συνέχισαν με την ίδια σοβαρότητα απέναντι σε μία Άλμπα που είχε αποδεχθεί την ήττα, με τον Μπόλντγουιν να στέλνει τη διαφορά στο +26 (77-99) και τη νίκη να έρχεται με το τελικό 99-80!</p>
      <p>Τα δεκάλεπτα: 17-30, 38-55, 57-76, 80-99</p>
    </article>
  </body>
</html>