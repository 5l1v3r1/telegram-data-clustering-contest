<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-ncp-shiv-sena-share-cm-post-for-50-50-formula-2862305.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T22:43:46+00:00"/>
    <meta property="og:title" content="महाराष्ट्र सत्ता संग्राम : एनसीपी से मुख्यमंत्री पद साझा कर सकती है शिवसेना"/>
    <meta property="og:description" content="महाराष्ट्र में शिवसेना-एनसीपी कांग्रेस गठबंधन सरकार का प्रारूप करीब-करीब तैयार है। मुख्यमंत्री हालांकि शिवसेना का ही बनने जा रहा है लेकिन सूत्रों का दावा है कि एनसीपी को भी इसमें कुछ हिस्सेदारी मिल..."/>
  </head>
  <body>
    <article>
      <h1>महाराष्ट्र सत्ता संग्राम : एनसीपी से मुख्यमंत्री पद साझा कर सकती है शिवसेना</h1>
      <address><time datetime="2019-11-21T22:43:46+00:00">21 Nov 2019, 22:43</time> by <a rel="author">मदन जैड़ा,नई दिल्ली</a></address>
      <p>महाराष्ट्र में शिवसेना-एनसीपी कांग्रेस गठबंधन सरकार का प्रारूप करीब-करीब तैयार है। मुख्यमंत्री हालांकि शिवसेना का ही बनने जा रहा है लेकिन सूत्रों का दावा है कि एनसीपी को भी इसमें कुछ हिस्सेदारी मिल सकती है। कुछ समय के लिए एनसीपी को भी मुख्यमंत्री का पद दिया जा सकता है।</p>
      <p>शिवसेना से जुड़े सूत्रों ने कहा कि मुख्यमंत्री पद को लेकर उसका दृष्टिकोण साफ है कि शिवसेना का पहले मुख्यमंत्री बनेगा। लेकिन मुख्यमंत्री पद की साझेदारी के किसी फार्मूले पर शिवसेना का रुख नरम रहेगा। इस बारे में यह कयासबाजी चल रही है कि क्या शिवसेना या एनसीपी का मुख्यमंत्री ढाई-ढाई साल के लिए होगा या पूरे पांच साल यह पद शिवसेना के पास रहेगा? कांग्रेस की क्या हिस्सेदारी रहेगी, आदि।</p>
      <p>सूत्रों के अनुसार जिस फार्मूले पर बात हो रही है उसमें शिवसेना ढाई-ढाई साल के मुख्यमंत्री के लिए तैयार नहीं है। जबकि एनसीपी चाहती है कि एक बार उसका मुख्यमंत्री भी बने। भले ही वह थोड़े कम समय के लिए ही क्यों नहीं हो। शिवसेना के सूत्रों ने कहा कि उनके पूरे पांच साल इस पद पर काबिज रहने की जिद नहीं है। इसलिए आखिरी एक साल वह एनसीपी को मुख्यमंत्री पद दे सकते हैं। </p>
      <p><b>उद्धव ठाकरे के नाम का औपचारिक प्रस्ताव किया जाएगा</b><br/>शिवसेना से जुड़े सूत्रों ने कहा कि सरकार गठन के प्रारूप पर सहमति बनने के बाद शिवसेना की तरफ से उद्धव ठाकरे के नाम का औपचारिक प्रस्ताव किया जाएगा। इसके बाद सरकार गठन की प्रक्रिया शुरू की जाएगी। पार्टी ने पहले ही ऐलान किया है कि दिसंबर के पहले सप्ताह में महाराष्ट्र में शिवसेना, एनसीपी की सरकार का गठन कर लिया जाएगा।</p>
    </article>
  </body>
</html>