<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/cards/tesla-presenta-suo-primo-pick-up-elettrico-ecco-cybertruck-con-tanto-epic-fail/presentazione-tesla-cybertruck_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="Tesla presenta il suo primo pick-up elettrico: ecco Cybertruck (con tanto di epic fail)"/>
    <meta property="og:description" content="Alla fine Elon Musk ha realizzato uno dei suoi desideri più grandi: il Ceo di Tesla, infatti, ha svelato al pubblico Cybertruck, il primo pick-up"/>
  </head>
  <body>
    <article>
      <h1>Tesla presenta il suo primo pick-up elettrico: ecco Cybertruck (con tanto di epic fail)</h1>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Davide Urietti</a></address>
      <p>Alla fine <a href="https://www.corriere.it/tecnologia/automotive/cards/chi-elon-musk-rivoluzionario-imprenditore-che-ha-ispirato-iron-man/puo-cambiare-mondo_principale.shtml">Elon Musk ha realizzato uno dei suoi desideri più grandi</a>: il Ceo di Tesla, infatti, ha svelato al pubblico Cybertruck, <b>il primo pick-up elettrico realizzato dall’azienda californiana</b>, un veicolo che il miliardario sudafricano aveva in mente già nel <a href="https://twitter.com/elonmusk/status/230487450882019328?s=20">2012</a>. È stato annunciato, giovedì 21 novembre, nel corso di una presentazione a Los Angeles, in California: inutile dire come l’evento, grazie alla presenza di Musk, sia stato decisamente movimentato. Durante la serata, infatti, la nuova creazione di Tesla è stata <b>sottoposta a numerosi test</b> per dimostrarne l’alta capacità di protezione e resistenza: <b>il pick-up è stato preso letteralmente a martellate</b> da Franz von Holzhausen, Chief of Design di Tesla, ma le portiere del veicolo non si sono minimamente piegate. Merito del suo telaio, in acciaio inossidabile: si tratta, però, di una versione particolare che secondo la società dovrebbe essere resistente fino a 30 volte in più di quello normale. Successivamente per dimostrare di essere a prova di proiettile sono state <b>lanciate delle pallottole da 9 mm</b> e anche in questo caso il test si è concluso positivamente. Meno bene è invece andato il test sui vetri del Cybertruck. Ecco cosa è successo.</p>
      <figure>
        <img src="https://images2.corriereobjects.it/methode_image/2019/11/22/Tecnologia/Foto%20Tecnologia/Schermata%202019-11-22%20alle%2011.24.29.png?v=201911221213"/>
      </figure>
      <aside>Scheda 1 di 8<br/><br/>INDIETRO<a href="https://www.corriere.it/tecnologia/cards/tesla-presenta-suo-primo-pick-up-elettrico-ecco-cybertruck-con-tanto-epic-fail/gaffe-vetri.shtml"> AVANTI</a></aside>
    </article>
  </body>
</html>