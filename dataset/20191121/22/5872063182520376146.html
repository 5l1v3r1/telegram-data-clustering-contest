<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560960/heimerinos-tourismos-stin-kriti-ti-sumvainei-fetos-sto-nisi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T22:03:00+00:00"/>
    <meta property="og:title" content="Χειμερινός τουρισμός στην Κρήτη - Τι συμβαίνει φέτος στο νησί;"/>
    <meta property="og:description" content="Θα έρθουν λιγότεροι... θα μείνουν περισσότερο"/>
  </head>
  <body>
    <article>
      <h1>Χειμερινός τουρισμός στην Κρήτη - Τι συμβαίνει φέτος στο νησί;</h1>
      <address><time datetime="2019-11-21T22:03:00+00:00">21 Nov 2019, 22:03</time> by <a rel="author">Νίκος Κοσμαδάκης</a></address>
      <p>
        <b>Θα έρθουν λιγότεροι... θα μείνουν περισσότερο</b>
      </p>
      <p>Λιγότεροι κατά δέκα χιλιάδες, όπως υπολογίζεται μέχρι και σήμερα από τους φορείς του τουρισμού, είναι οι χειμερινοί τουρίστες φέτος σε σχέση με πέρυσι, αλλά με περισσότερες διανυκτερεύσεις στα ξενοδοχεία της Κρήτης.</p>
      <p>Πέρυσι ήταν η δεύτερη χρονιά που εφαρμόστηκε το πρόγραμμα του χειμερινού τουρισμού στην Κρήτη και ο αριθμός των ατόμων που ήρθαν από διάφορες χώρες της Ευρώπης ανήλθε στις 50 χιλιάδες.</p>
      <p>Φέτος, ο αριθμός φτάνει στις 40 χιλιάδες, καθώς ο χειμερινός τουρισμός βρίσκεται εν εξελίξει. Η ευχάριστη ωστόσο είδηση είναι πως οι διανυκτερεύσεις έγιναν περισσότερες, και συγκεκριμένα, από μία εβδομάδα, οι χειμερινοί τουρίστες μένουν δύο εβδομάδες στην Κρήτη, πράγμα που δίνει πνοή στην αγορά...</p>
      <p>Ο χειμερινός τουρισμός είναι ένα καινούργιο... «σπορ» για την ελληνική πραγματικότητα. Ναυαρχίδα της εθνικής μας οικονομίας είναι ο τουρισμός και συγκεκριμένα ο μαζικός, θερινός τουρισμός. Θερινός τουρισμός σημαίνει με απλά λόγια “θάλασσα, ήλιος και ξεκούραση”. Ειδικά εδώ στην Κρήτη ο θερινός τουρισμός ανθεί.</p>
      <p>Ο χειμερινός τουρισμός, από την άλλη, είναι καινούργιος και “γεννήθηκε” πριν από τρία χρόνια. Η πρώτη χρονιά πήγε αρκετά καλά. Αυτό υποστήριξε στη “Νέα Κρήτη” ο πρόεδρος του Συλλόγου Ξενοδόχων Ρεθύμνου Μανόλης Τσακαλάκης, ο οποίος είπε πως «το πρόγραμμα χειμερινού τουρισμού ξεκίνησε τρία χρόνια πριν και πλέον διανύουμε τον τρίτο χειμώνα. Την πρώτη χρονιά, οι τουρίστες έμεναν σε δύο ξενοδοχεία στην Αμμουδάρα και σε μερικά ξενοδοχεία στο Ηράκλειο.</p>
      <p>»Στο Ρέθυμνο ήταν τρία τα ξενοδοχεία όπου έμειναν τουρίστες. Την πρώτη χρονιά, το πρόγραμμα στέφθηκε από επιτυχία όσον αφορά τους διοργανωτές. Είχαν δαπανήσει ωστόσο αρκετά χρήματα, τα οποία πήγαν στους πελάτες. Και έτσι δεν έβγαλαν τα αναμενόμενα. Το συνολικό πρόγραμμα ήταν γεμάτο από την αρχή μέχρι το τέλος. Δεν υπήρχαν κενά στα αεροπλάνα. Τη δεύτερη χρονιά, δεν πήγε τόσο καλά και μόνο δύο ξενοδοχεία προσέφεραν υπηρεσίες στους χειμερινούς τουρίστες στο Ρέθυμνο».</p>
      <p>Κατά τη διάρκεια των χειμερινών διακοπών τους, οι τουρίστες βλέπουν τους αρχαιολογικούς και ιστορικούς χώρους της Κρήτης. Με αυτόν τον τρόπο έρχονται σε άμεση επαφή με το πολιτισμικό υπόβαθρο της Κρήτης. «Στο Ηράκλειο επισκέπτονται την Κνωσό και το Αρχαιολογικό Μουσείο. Στο Λασίθι επισκέπτονται το Οροπέδιο. Επίσης πάνε στη Φαιστό και τα Μάταλα. Επισκέπτονται χώρους αρχαιολογικού και ιστορικού ενδιαφέροντος», αναφέρει ο κ. Κωνσταντίνος Μαρκάκης, διευθύνων σύμβουλος της Cretan Holidays.</p>
      <p>Ο πρόεδρος του Συλλόγου Ξενοδόχων Ρεθύμνου Μανόλης Τσακαλάκης αναφέρθηκε και στο μέχρι και πέρυσι εβδομαδιαίο πρόγραμμα των τουριστών του χειμώνα, που περιλαμβάνει τέσσερις διανυκτερεύσεις στο Ηράκλειο και τρεις στο Ρέθυμνο. «Το πρόγραμμα περιλαμβάνει τέσσερις μέρες διαμονή στο Ηράκλειο και τρεις στο Ρέθυμνο. Τα γκρουπ έρχονται κατευθείαν στο Ρέθυμνο. Πάνε τρεις μέρες στο Ρέθυμνο και τα Χανιά και έπειτα πάνε τέσσερις μέρες σε Ηράκλειο και Λασίθι. Βλέπουν τους αρχαιολογικούς θησαυρούς της Κρήτης, καθώς επισκέπτονται και τους τέσσερις νομούς της. Κάνουν τα ψώνια τους και φεύγουν», ανέφερε χαρακτηριστικά.</p>
      <p>Πέρυσι, ο αριθμός υπολογιζόταν κοντά στις 50 χιλιάδες, ένας αριθμός διόλου αμελητέος εάν αναλογιστεί κανείς πως η Κρήτη δεν είχε επενδύσει στον χειμερινό τουρισμό τα προηγούμενα πέντε χρόνια. Φέτος τι συμβαίνει;</p>
      <p>«Στην αρχή είχαμε την εκτίμηση πως θα έρθουν 50-60 χιλιάδες τουρίστες. Αλλά μέχρι τώρα ο αριθμός είναι στις 40 χιλιάδες. Η διαφορά είναι πως μένουν δύο εβδομάδες, καθώς αυτοί οι 40 χιλιάδες έχουν περισσότερες διανυκτερεύεις. Στην Κρήτη λειτουργούν 12 ξενοδοχεία, τα οποία φιλοξενούν χειμερινούς τουρίστες», αναφέρει στη “Νέα Κρήτη” ο κ. Μαρκάκης.</p>
      <p>Τι σημαίνει, όμως, ο αριθμός 40 χιλιάδες στην οικονομία του τουρισμού; Τι σημαίνει ο αριθμός αυτός σε επίπεδο εργασιακό αλλά και σε επίπεδο ανθρώπινου δυναμικού; «Σημαίνει περισσότερες θέσεις εργασίας και περισσότερος κόσμος που προτιμά την Κρήτη», αναφέρει οκ. Μαρκάκης.</p>
      <p>
        <b>ΑΝΑΠΤΥΞΗ ΧΕΙΜΕΡΙΝΟΥ ΤΟΥΡΙΣΜΟΥ</b>
      </p>
      <p>
        <b>«Οι προϋποθέσεις υπάρχουν, αρκεί να το κυνηγήσουμε»</b>
      </p>
      <p>Σχετικά με το εάν η Κρήτη έχει τις προϋποθέσεις ανάπτυξης του χειμερινού τουρισμού, ο κ. Μαρκάκης απαντάει: «Οι προϋποθέσεις υπάρχουν, αρκεί να το κυνηγήσουμε. Η Κρήτη προσφέρεται για χειμερινό τουρισμό, που είναι άλλος από τον θερινό. Λείπει όμως η αεροπορική σύνδεση με τις χώρες προέλευσης των τουριστών». Ένα κοινό στοιχείο του θερινού και του χειμερινού τουρισμού είναι πως η Γερμανία έχει την πρωτιά σε αριθμό τουριστών στην Κρήτη. Ο χειμερινός τουρισμός ξεκίνησε από Γερμανούς τουριστικούς πράκτορες, ενώ φαίνεται πως μέχρι και σήμερα αποτελούν την κύρια χώρα προέλευσης των χειμερινών τουριστών. «Την πρώτη χρονιά, οι περισσότεροι χειμερινοί επισκέπτες ήταν Γερμανοί. Στη συνέχεια μπήκαν Σκανδιναβοί, Πολωνοί, Γάλλοι και Ελβετοί. Έρχονται από πολλές χώρες της Ευρώπης», αναφέρει ο κ. Τσακαλάκης. Ο κ. Μαρκάκης, από την άλλη, επισημαίνει πως «η πλειοψηφία των πολιτών που έρχονται τον χειμώνα στην Κρήτη έχουν ως εθνικότητα τη Γερμανία, αλλά έρχονται και Σκανδιναβοί, Γάλλοι και Βρετανοί».</p>
      <p>Βοηθάει, όμως, η τοπική και η περιφερειακή Αυτοδιοίκηση στην ανάπτυξη του χειμερινού τουριστικού προϊόντος; Ο κ. Μαρκάκης υποστήριξε πως «ό,τι έχει γίνει στον χώρο του τουρισμού έγινε στα πλαίσια της ιδιωτικής πρωτοβουλίας. Τόσο η κεντρική διοίκηση όσο και η Τοπική Αυτοδιοίκηση έρχονται πίσω απ’ όλα αυτά. Βεβαίως, όσο μπορούν, προσπαθούν να υποστηρίξουν. Αλλά, ό,τι έχει συμβεί, γίνεται στα πλαίσια της ιδιωτικής πρωτοβουλίας». Ο κ. Τσακαλάκης απάντησε και στο ερώτημα σχετικά με το εάν ο χειμερινός τουρισμός μπορεί να αποτελέσει προϋπόθεση για την ανάπτυξη της εθνικής μας οικονομίας, λέγοντας χαρακτηριστικά: «Εμείς έχουμε έναν γίγαντα που κοιμάται. Δεν είναι δυνατό να κάνουμε αυτό που κάνουμε στους 6 μήνες και στους άλλους 6 μήνες να είμαστε εν υπνώσει. Εάν δουλεύαμε δώδεκα μήνες, τα πράγματα θα ήταν πιο καλά. Θα είχαμε την άνεση να τους εξυπηρετήσουμε καλύτερα, γιατί δε θα είχαμε αυτό το στρίμωγμα. Έχει κέρδος ο χειμερινός τουρισμός και πρέπει να επιμείνουμε όλοι. Στην Κρήτη έχουμε σχεδόν εγκαταλείψει τις παραδοσιακές μας καλλιέργειες και ο κόσμος έχει στραφεί στον τουρισμό, κάτι το οποίο αποτελεί πραγματικότητα και πρέπει να το εκμεταλλευτούμε. Κερδίζουν όλοι και όχι μερικοί...».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1548877/tourismos-stin-kriti-meiomenes-kata-16-oi-plirotites-sta-xenodoheia/"/>
        <a href="https://www.neakriti.gr/article/kriti/1559760/apoleies-ston-tourismo-tis-kritis-64000-ligoteroi-touristes-fetos-sto-nisi/"/>
        <a href="https://www.neakriti.gr/article/kriti/1553305/tourismos-posoi-epivates-perasan-apo-to-aerodromio-irakleiou-ton-ioulio/"/>
        <a href="https://www.neakriti.gr/article/kriti/irakleio/1552679/adeia-ta-xenodoheia-itan-o-heiroteros-ioulios-ton-teleutaion-10-eton/"/>
      </related>
    </article>
  </body>
</html>