<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/sexaring-forsvunnen-pa-oland-stor-sokinsats/"/>
    <meta property="og:site_name" content="DN.SE"/>
    <meta property="article:published_time" content="2019-11-21T22:16:46+00:00"/>
    <meta property="og:title" content="Försvarsmakten och frivilliga söker efter försvunnen sexåring"/>
    <meta property="og:description" content="Fler än tusen personer söker sedan torsdagseftermiddagen efter en försvunnen sexårig pojke runt Färjestaden på Öland."/>
  </head>
  <body>
    <article>
      <h1>Försvarsmakten och frivilliga söker efter försvunnen sexåring</h1>
      <address><time datetime="2019-11-21T22:16:46+00:00">21 Nov 2019, 22:16</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Fler än tusen personer söker sedan torsdagseftermiddagen efter en försvunnen sexårig pojke runt Färjestaden på Öland. Pojken försvann i samband med lek vid 15-tiden.</b>
      </p>
      <p>Förutom en stor polisinsats deltar fler än tusen frivilliga i sökandet. De flesta boende i området men också personer från frivilligorganisationen Missing People som anslöt vid 20.30-tiden. Trots hundpatruller och en rad tips från allmänheten hade pojken inte hittats vid midnatt natten mot fredagen.</p>
      <p><b>Vid 23.30-tiden hade </b>polisregion Syd ansökt om understöd från Försvarsmakten.</p>
      <p>– Vi kommer att få hjälp med en helikopter och personal från F17 i Kallinge som vi hoppas ska kunna söka med hjälp av en värmekamera under natten, säger Patric Fors vid polisregion Syd till DN strax efter midnatt.</p>
      <p>
        <b>Har ni fått in många tips?</b>
      </p>
      <p>– Det har vi. Vi har kontrollerat ett stort antal tips där pojken skulle kunna ha setts men ännu så länge har vi inte hittat honom, säger Patric Fors.</p>
      <p>Enligt polisen finns det inga misstankar om brott och pojken har ingen historia av att ha försvunnit tidigare. </p>
      <p>Vid 01-tiden natten mot fredagen hade pojken ännu inte återfunnits. Sökinsatsen efter honom kommer att fortsätta med oförminskad styrka under natten.</p>
    </article>
  </body>
</html>