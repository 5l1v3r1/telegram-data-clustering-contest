<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/piec-autobusow-hybrydowych-i-centrum-przesiadkowe-koszalin-jeszcze-bardziej-eko,135387.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T22:05:00+00:00"/>
    <meta property="og:title" content="Pięć autobusów hybrydowych i centrum przesiadkowe. Koszalin jeszcze bardziej eko"/>
    <meta property="og:description" content="Miejski Zakład Komunikacji w Koszalinie oddał do użytku pięć autobusów Volvo 7900 Hybrid oraz centrum przesiadkowe przy ul. Wąwozowej. Inwestycjami w niskoemisyjny tabor i infrastrukturę spółka chce zachęcić mieszkańców do korzystania z komunikacji publicznej."/>
  </head>
  <body>
    <article>
      <h1>Pięć autobusów hybrydowych i centrum przesiadkowe. Koszalin jeszcze bardziej eko</h1>
      <address><time datetime="2019-11-21T22:05:00+00:00">21 Nov 2019, 22:05</time> by <a rel="author">PAP/JS  </a></address>
      <h4>Miejski Zakład Komunikacji w Koszalinie oddał do użytku pięć autobusów Volvo 7900 Hybrid oraz centrum przesiadkowe przy ul. Wąwozowej. Inwestycjami w niskoemisyjny tabor i infrastrukturę spółka chce zachęcić mieszkańców do korzystania z komunikacji publicznej.</h4>
      <hr/>
      <ul>
        <li>
          <b>Nowe niskoemisyjne, komfortowe autobusy oraz centrum przesiadkowe mają służyć temu, by mieszkańcy chętniej korzystali z komunikacji miejskiej.</b>
        </li>
        <li>
          <b>Prezydent Koszalina Piotr Jedliński wskazał, że ruch w okolicy centrum przesiadkowego niedługo wzrośnie, bo trwa miejska inwestycja połączenia ul. Władysława IV z drogą ekspresową S6.</b>
        </li>
        <li>
          <b>Jedliński zaznaczył, że wybór taboru hybrydowego, a nie autobusów elektrycznych, był powodowany bardzo wysokimi kosztami eksploatacji tych drugich.</b>
        </li>
      </ul>
      <p><a href="https://www.portalsamorzadowy.pl/gospodarka-komunalna/koszalin-ma-piec-nowych-autobusow-volvo-to-kolejne-miasto-ktore-postawilo-na-hybrydy,134622.html">Pięć autobusów Volvo 7900 Hybrid wykonanych i dostarczonych przez wrocławską fabrykę zamawiającemu je Miejskiemu Zakładowi Komunikacji w Koszalinie</a> zostało oddanych do użytku. To pierwsze hybrydowe pojazdy w taborze MZK. Ich zakup to koszt 9,4 mln zł, z czego 5,4 mln zł stanowiła unijna dotacja.</p>
      <p>W pierwszy kurs autobusy wyjechały z otwieranego w czwartek Centrum Przesiadkowego "Koszalin-Wąwozowa", którego wykonawcą była lokalna firma "Domar". Inwestycję zrealizowała za 6,7 mln zł, z czego 3,7 mln zł stanowiła dotacja unijna.</p>
      <p>Jak poinformował prezes MZK Andrzej Bacławski nowe niskoemisyjne, komfortowe autobusy oraz centrum przesiadkowe mają służyć temu, by mieszkańcy chętniej korzystali z komunikacji miejskiej. Dodał, że planowane są tu jeszcze nasadzenia kilkudziesięciu drzew i krzewów.</p>
      <p>Bacławski zaznaczył, że w pełni centrum przesiadkowe będzie spełniało swoją rolę, gdy wybudowany zostanie peron PKP Koszalin-Północ. Ta inwestycja jest uwzględniona w studium modernizacji linii kolejowej Gdańsk-Szczecin i planowana do realizacji w przyszłej perspektywie finansowej UE.</p>
      <p>Prezydent Koszalina Piotr Jedliński wskazał, że ruch w okolicy centrum przesiadkowego niedługo wzrośnie, bo trwa miejska inwestycja połączenia ul. Władysława IV z drogą ekspresową S6.</p>
      <p>Centrum przesiadkowe obejmuje pętlę autobusową przy ul. Wąwozowej z wiatami przystankowymi, sąsiednim parkingiem i stacją dla rowerów, przebudowaną ul. Wąwozową wraz ze skrzyżowaniem z ul. Władysława IV. Jest też monitor z rozkładem jazdy oraz biletomat.</p>
      <p>Kupione przez MZK autobusy hybrydowe mają 12 metrów długości, mogą pomieścić do 70 pasażerów, w tym 32 na miejscach siedzących. Autobusy zostały wyposażone w system informacji pasażerskiej (wizualnej i głosowej), klimatyzację, gniazda USB pozwalające pasażerom naładować telefon, pełen system monitorowania pojazdu, system detekcji i gaszenia pożaru silnika, oświetlenie wewnętrzne i zewnętrzne energooszczędnymi lampami w technologii LED, siedzenia z logotypem miasta, nowoczesne kasowniki.</p>
      <p>Jedliński zaznaczył, że wybór taboru hybrydowego, a nie autobusów elektrycznych, był powodowany bardzo wysokimi kosztami eksploatacji tych drugich. "Wybraliśmy ten pośredni sposób dbania o środowisko w mieście Koszalinie" - powiedział Jedliński.</p>
      <p>Autobusy Volvo 7900 Hybrid są wyposażone w baterie, silnik elektryczny i mały silnik diesla. Jak podaje producent odzyskują energię potrzebną do wykorzystania napędu elektrycznego podczas hamowania oraz z nadwyżki mocy silnika spalinowego i mają możliwość jazdy wyłącznie na silniku elektrycznym na dystansie co najmniej kilkuset metrów. Nie wymagają dodatkowej infrastruktury do ładowania. Zużywają od 30 do 40 proc. mniej paliwa i emitują od 40 do 50 proc. mniej spalin w porównaniu z analogicznymi autobusami z napędem diesla.</p>
      <p>MZK w Koszalinie ma flotę ok. 60 autobusów. Pod koniec 2018 r. spółka, dzięki unijnemu dofinansowaniu, kupiła siedem niskopodłogowych, ale spalinowych, autobusów marki Scania. Jedliński zapowiedział wówczas, że kolejne zamówienia dotyczyć będą autobusów hybrydowych. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>