<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562682/kairos-se-kloio-kakokairias-i-chwra-problimata-apo-tis-kataigides-se-attiki-ileia-korinthia-vids-kaipics-"/>
    <meta property="og:site_name" content="NOOZ."/>
    <meta property="article:published_time" content="2019-11-21T22:15:00+00:00"/>
    <meta property="og:title" content="Καιρός: Σε κλοιό κακοκαιρίας η χώρα- Προβλήματα από τις καταιγίδες σε Αττική, Ηλεία, Κορινθία [vids &amp;pics]"/>
    <meta property="og:description" content="Βροχερή νύχτα στην Αττική, καθώς &quot;επισκέφθηκε&quot; το λεκανοπέδιο το κύμα κακοκαιρίας ξεκίνησε από τη δυτική Ελλάδα. Η βροχή αναμένεται να κοπάσει το πρωί της Παρασκευής."/>
  </head>
  <body>
    <article>
      <h1>Καιρός: Σε κλοιό κακοκαιρίας η χώρα- Προβλήματα από τις καταιγίδες σε Αττική, Ηλεία, Κορινθία [vids &amp;pics]</h1>
      <address>
        <time datetime="2019-11-21T22:15:00+00:00">21 Nov 2019, 22:15</time>
      </address>
      <p>
        <b>Βροχερή νύχτα στην Αττική, καθώς "επισκέφθηκε" το λεκανοπέδιο το κύμα κακοκαιρίας ξεκίνησε από τη δυτική Ελλάδα. Η βροχή αναμένεται να κοπάσει το πρωί της Παρασκευής.</b>
      </p>
      <p>Η κακοκαιρία στην Αττική ξεκίνησε το απόγευμα της Πέμπτης, με έντονες βροχές και καταιγίδες που προκάλεσαν σοβαρά προβλήματα στην κυκλοφορία σε Κηφισιά, Μαρούσι, κέντρο της Αθήνας, ειδικά στην περιοχή γύρω από το Καλλιμάρμαρο, Ηλιούπολη και Γλυφάδα. </p>
      <p>Διακόπηκε η κυκλοφορία των οχημάτων στην <b>οδό Κυριαζή στην Κηφισιά</b> από τη συμβολή με τη λεωφόρο Κηφισιάς έως τη συμβολή με την οδό Αγίου Τρύφωνος λόγω θραύσης αγωγού ύδρευσης. </p>
      <p>Στη λεωφόρο <b>Κηφισίας</b>, τον <b>Κηφισό</b> και την είσοδο της εθνικής οδού <b>Αθηνών- Κορίνθου</b>, στο ύψος του <b>Σκαραμαγκά</b>, παρατηρήθηκε ιδιαίτερα αυξημένη κίνηση, σύμφωνα με την ενημέρωση από την Διεύθυνση Τροχαίας Αττικής, λόγω της έντονης βροχόπτωσης.</p>
      <p>Κυκλοφοριακό κομφούζιο καταγράφηκε και στα δυο ρεύματα της <b>Κηφισίας</b>. Μποτιλιάρισμα σημειώθηκε στην <b>Αττική Οδό</b> εξαιτίας των δυσμενών καιρικών συνθηκών.</p>
      <p>Ιδιαίτερα χαμηλές ταχύτητες για αρκετές ώρες  και στα <b>δύο ρεύματα του Κηφισού</b>. Προβλήματα για τους οδηγούς και στους δρόμους του Καματερού, όπου η βροχή ήταν έντονη.</p>
      <p>Η δυνατή βροχόπτωση δυσκόλεψε την κυκλοφορία των οχημάτων σε πολλούς οδικούς άξονες.</p>
      <p>Επίσης διακοπές ρεύματος καταγράφηκαν σε <b>Νέα Φιλαδέλφεια, Βάρη, και Ντράφι</b>.</p>
      <p>Η <b>Πυροσβεστική Υπηρεσία</b>, έχει δεχθεί δύο κλήσεις  για κοπή δένδρων.</p>
      <p>Οι έντονες βροχές και καταιγίδες στην Αττική θα διαρκέσουν έως τις πρώτες πρωινές ώρες της Παρασκευής, ενώ στη συνέχεια ο καιρός θα βελτιωθεί.  </p>
      <p>Το ισχυρό βαρομετρικό έφτασε στην Αθήνα περίπου στις 17:00 το απόγευμα της Πέμπτης, με τον ορίζοντα να χάνεται πίσω από το μαύρο σύννεφο. Το μαύρο σύννεφο κάλυψε όλο το Λεκανοπέδιο και μέσα σε ελάχιστα λεπτά οι ουρανοί… άνοιξαν! Οι αστραπές έκαναν τη νύχτα μέρα ενώ οι βροντές ήταν πολύ δυνατές.</p>
      <hr/>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F621366915066524%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <hr/>
      <p>Την ίδια στιγμή, το παιχνίδι του Παναθηναϊκού με τον Φοίνικα Σύρου στο βόλεϊ, στο κλειστό του Αμαρουσίου, διεκόπη λόγω βροχής, αφού η οροφή άρχισε να στάζει.</p>
      <p>Στο τρίτο σετ κι ενώ ο Παναθηναϊκός ήταν μπροστά με 20-19 ο ημιτελικός του Λιγκ Καπ διεκόπη για να μην τεθεί σε κίνδυνο η σωματική ακεραιότητα των αθλητών.  Το παιχνίδι, τελικά, ξεκίνησε και πάλι μετά από δέκα λεπτά.</p>
      <p>Η ΕΜΥ, με <b>Έκτακτο Δελτίο</b>, είχε προβλέψει για επιδείνωση του καιρού από την Πέμπτη το μεσημέρι. </p>
      <p>Τα ισχυρά φαινόμενα επεκτάθηκαν τη νύχτα της Πέμπτης στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής.</p>
      <hr/>
      <h3>Η νύχτα-μέρα από τους κεραυνούς</h3>
      <p>Περισσότεροι από 1.200 κεραυνοί και σημαντικά ύψη βροχόπτωσης καταγράφηκαν κατά τη διάρκεια των ισχυρών τοπικά καταιγίδων που έπληξαν τους νομούς Βοιωτίας και Αττικής, καθώς και την πόλη της Αθήνας, το απόγευμα της Πέμπτης, σύμφωνα με τη μετεωρολογική υπηρεσία <b>meteo</b> του Εθνικού Αστεροσκοπείου Αθηνών (ΕΑΑ). </p>
      <p>Σε <b>Παλλήνη</b> και <b>Αγία Παρασκευή</b> έως τις 19:00 έπεσαν 47 χιλιοστά βροχής, ενώ στην <b>Τανάγρα</b> και στην <b>Πετρούπολη</b> 26 χιλιοστά.</p>
      <p>Ισχυρές καταιγίδες έπληξαν επίσης μεγάλο μέρος της χώρας, με τα ισχυρότερα φαινόμενα στη Χαλκιδική και στο Βορειοανατολικό Αιγαίο.</p>
      <p>Σύμφωνα με το δίκτυο των αυτόματων μετεωρολογικών σταθμών του Εθνικού Αστεροσκοπείου Αθηνών-meteo.gr, οι μεγαλύτερες βροχοπτώσεις την Πέμπτη υπήρξαν στη <b>Θάσο</b> όπου καταγράφηκαν 102 χιλιοστά βροχής και στην <b>Ιερά Μονή Βατοπαιδίου</b> 92 χιλιοστά.</p>
      <p>Η γεωγραφική κατανομή των βροχοπτώσεων στην Αττική και τους γύρω νομούς έως τις 19:00 απεικονίζεται στο χάρτη από το Μετεωρολογικό και Κλιματικό Παρατηρητήριο Αττικής που ακολουθεί. </p>
      <hr/>
      <figure>
        <img src="https://www.nooz.gr/Multimedia/2019/11/0b73b4cf-21ee-4d08-9f0a-178ae7e091cc.jpg"/>
      </figure>
      <hr/>
      <p>Παράλληλα, στο χάρτη που ακολουθεί, φαίνονται οι κεραυνοί που καταγράφηκαν σύμφωνα με το σύστημα ανίχνευσης κεραυνών «ΖΕΥΣ», μέχρι τις 19:00, επαληθεύοντας την πρωινή πρόγνωση του προγνωστικού συστήματος TALOS-ΕΡΜΗΣ.</p>
      <hr/>
      <figure>
        <img src="https://www.nooz.gr/Multimedia/2019/11/b3d19366-ad3c-45fc-a09e-9e4b4c61c52c.jpg"/>
      </figure>
      <hr/>
      <figure>
        <img src="https://www.nooz.gr/Multimedia/2019/11/8e3a5153-5b02-46b5-96bb-f7936abdab01.jpg"/>
      </figure>
      <figure>
        <img src="https://www.nooz.gr/Multimedia/2019/11/987bf958-cff6-428b-ae7c-6bcf44a16e35.jpg"/>
      </figure>
      <figure>
        <img src="https://www.nooz.gr/Multimedia/2019/11/880914f1-2cd7-4a1d-8764-6ea7277910ec.jpg"/>
      </figure>
      <figure>
        <img src="https://www.nooz.gr/Multimedia/2019/11/71f0ab5d-1261-4d9e-a872-4fd7b2a2189d.jpg"/>
      </figure>
      <p>
        <b>Διαβάστε: <a href="https://www.nooz.gr/greece/1562666/kairos-ischyres-broches-kai-kataigides-i-prognwsi-toy-saki-arnaoytogloy-vid-chartes-">Καιρός: Ισχυρές βροχές και καταιγίδες- Η πρόγνωση του Σάκη Αρναούτογλου [vid] [χάρτες]</a></b>
      </p>
      <hr/>
      <h3>"Βούλιαξε" ο Πύργος Ηλείας</h3>
      <p>Εγκλωβισμοί, δρόμοι που μετατράπηκαν σε "ποτάμια", πλημμυρισμένα σπίτια και κατολισθήσεις, είναι η εικόνα σε περιοχές της Ηλείας από την κακοκαιρία.</p>
      <p>Στον Πύργο, δρόμοι κόπηκαν στα δυο από τους ορμητικούς χειμάρρους, ενώ κινδύνευσαν οδηγοί στην κοινότητα Λαμπετίου.</p>
      <p>Η Πυροσβεστική δέχθηκε πάνω από 100 κλήσεις και χρειάστηκε να ενεργήσει σε 40 περιπτώσεις όπου χρειάστηκε να απεγκλωβίσει ανθρώπους και να αντλήσει νερά.</p>
      <p>Εξαιτίας των βροχοπτώσεων έχουν πλημμυρίσει περίπου 30 σπίτια και 20 επιχειρήσεις, ενώ την ίδια ώρα έχει σταλεί αίτημα στην Πολιτική Προστασία, ώστε να κηρυχθεί ο δήμος Πύργου σε κατάσταση έκτακτης ανάγκης.</p>
      <hr/>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.youtube.com/embed/imQAiaRgE20" width="640" height="360" data-service="Youtube" scrolling="no"/>
      </figure>
      <hr/>
      <p>Έντονη βροχόπτωση και στην Κορινθία. Πλημμυρισμένοι δρόμοι και χαλάζι καταγράφηκαν, συγκεκριμένα, σε Κόρινθο – Νεμέα.</p>
      <p>Από την ισχυρή βροχόπτωση οι δρόμοι μετατράπηκαν σε χειμάρρους.</p>
      <p>Η κακοκαιρία σάρωσε κυριολεκτικά την Κορινθία, «αδειάζοντας» στην περιοχή μεγάλες ποσότητες νερού, με συνέπεια να προκληθούν πλημμυρικά φαινόμενα.</p>
      <p>Νωρίτερα ισχυρή χαλαζόπτωση έπληξε την Αρχαία Νεμέα ενώ οι δρόμοι μετατράπηκαν σε χειμάρρους.</p>
      <hr/>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.youtube.com/embed/9kAtOEfrmxY" width="640" height="360" data-service="Youtube" scrolling="no"/>
      </figure>
      <hr/>
      <p>Παρόμοια κατάσταση υπήρχε και στον νομό <b>Καβάλας</b>. Προβλήματα από την κακοκαιρία και στη <b>Λαμία</b>.</p>
      <hr/>
      <h3>Ο καιρός την Παρασκευή</h3>
      <p>Στην ανατολική χώρα τοπικές βροχές και σποραδικές καταιγίδες, οι οποίες θα είναι κατά τόπους ισχυρές στην ανατολική Κρήτη και τις ανατολικές Κυκλάδες, στα νησιά του ανατολικού Αιγαίου και τα Δωδεκάνησα, στα ανατολικά τμήματα της κεντρικής Μακεδονίας (περιοχή Χαλκιδικής), στην ανατολική Μακεδονία, τη Θράκη, στα νησιά του βόρειου Αιγαίου και πιθανώς πρόσκαιρα στις Σποράδες. Τα φαινόμενα βαθμιαία από τα δυτικά και τα νότια θα εξασθενήσουν.</p>
      <p>Οι άνεμοι θα πνέουν από δυτικές διευθύνσεις 3 με 5 μποφόρ και στο βόρειο Αιγαίο βόρειοι βορειοανατολικοί μέχρι 6 μποφόρ.</p>
      <p>Η θερμοκρασία θα σημειώσει μικρή πτώση στα ανατολικά.</p>
      <hr/>
      <hr/>
      <p>
        <b>Η πρόγνωση του Σάκη Αρναούτογλου:</b>
      </p>
      <figure>
        <iframe src="https://www.youtube.com/embed/ruXpFVRKBzE" width="640" height="360" data-service="Youtube" scrolling="no"/>
      </figure>
      <hr/>
      <hr/>
      <p>
        <b>ΜΑΚΕΔΟΝΙΑ, ΘΡΑΚΗ</b>
      </p>
      <p>Καιρός: Στη δυτική Μακεδονία λίγες νεφώσεις, με κατά τόπους περιορισμένη ορατότητα τις πρωινές και βραδινές ώρες.<br/>Στις υπόλοιπες περιοχές νεφώσεις με βροχές και καταιγίδες κατά τόπους ισχυρές, στα ανατολικά τμήματα της κεντρικής Μακεδονίας (περιοχή Χαλκιδικής), στην ανατολική Μακεδονία και τη Θράκη. Τα φαινόμενα το βράδυ από τα δυτικά σταδιακά θα εξασθενήσουν.<br/>Άνεμοι: Βόρειοι βορειοανατολικοί 4 με 5 μποφόρ και στο Θρακικό ανατολικοί μέχρι 6 μποφόρ.<br/>Θερμοκρασία: Από 09 έως 17 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>
        <b>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ</b>
      </p>
      <p>Καιρός: Λίγες νεφώσεις παροδικά αυξημένες. Κατά τόπους περιορισμένη ορατότητα τις πρωινές και βραδινές ώρες.<br/>Άνεμοι: Από δυτικές διευθύνσεις 3 με 5 μποφόρ.<br/>Θερμοκρασία: Από 12 έως 20 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>
        <b>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ</b>
      </p>
      <p>Καιρός: Νεφώσεις με βροχές, πιθανόν πρόσκαιρα ισχυρές στις Σποράδες. Τα φαινόμενα γρήγορα θα εξασθενήσουν και ο καιρός θα βελτιωθεί.<br/>Άνεμοι: Από δυτικές διευθύνσεις 3 με 5 μποφόρ. Στα βόρεια από βόρειες διευθύνσεις με την ίδια ένταση.<br/>Θερμοκρασία: Από 12 έως 20 βαθμούς Κελσίου.</p>
      <p>
        <b>ΚΥΚΛΑΔΕΣ, ΚΡΗΤΗ</b>
      </p>
      <p>Καιρός: Νεφώσεις με βροχές και καταιγίδες οι οποίες μέχρι τις πρώτες πρωινές ώρες κυρίως στα ανατολικά τμήματα θα είναι κατά τόπους ισχυρές. Τα φαινόμενα σταδιακά από τα δυτικά θα εξασθενήσουν.<br/>Άνεμοι: Από δυτικές διευθύνσεις 3 με 5 μποφόρ.<br/>Θερμοκρασία: Από 15 έως 21 βαθμούς Κελσίου.</p>
      <p>
        <b>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ</b>
      </p>
      <p>Καιρός: Νεφώσεις με βροχές και καταιγίδες οι οποίες μέχρι το μεσημέρι θα είναι κατά τόπους ισχυρές.<br/>Άνεμοι: Στα νότια νότιοι νοτιοδυτικοί 4 με 5 μποφόρ και στα βόρεια ανατολικοί βορειοανατολικοί πρόσκαιρα μέχρι 6 μποφόρ.<br/>Θερμοκρασία: Από 15 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <b>ΑΤΤΙΚΗ</b>
      </p>
      <p>Καιρός: Νεφώσεις με τοπικές βροχές και πιθανόν μεμονωμένες καταιγίδες. Τα φαινόμενα γρήγορα θα εξασθενήσουν και ο καιρός θα βελτιωθεί.<br/>Άνεμοι: Από δυτικές διευθύνσεις 3 με 5 μποφόρ.<br/>Θερμοκρασία: Από 15 έως 20 βαθμούς Κελσίου.</p>
      <p>
        <b>ΘΕΣΣΑΛΟΝΙΚΗ</b>
      </p>
      <p>Καιρός: Νεφώσεις με τοπικές βροχές και σποραδικές καταιγίδες με εξασθένηση από το βράδυ.<br/>Άνεμοι: Από βόρειες διευθύνσεις 3 με 5 μποφόρ.<br/>Θερμοκρασία: Από 14 έως 17 βαθμούς Κελσίου.</p>
      <hr/>
      <figure>
        <img src="https://www.nooz.gr/Multimedia/2019/11/a9cec92d-9bdf-4b54-8d97-d668687425a5.jpg"/>
      </figure>
      <figure>
        <img src="https://www.nooz.gr/Multimedia/2019/11/24ef3c40-14a5-4272-963d-b55f7e2772b3.jpg"/>
      </figure>
      <related>
        <a href="https://www.nooz.gr/greece/1562666/kairos-ischyres-broches-kai-kataigides-i-prognwsi-toy-saki-arnaoytogloy-vid-chartes-"/>
        <a href="https://www.nooz.gr/sports/1562683/apisteyto-ek-neoy-diakopi-sto-kleisto-toy-amaroysioy-logw-brochoptwsis-"/>
        <a href="https://www.nooz.gr/greece/1562710/kairos-i-nychta-egine-mera-apo-1200-keraynoys-se-liges-wres-se-attiki-boiwtia-pics-"/>
      </related>
    </article>
  </body>
</html>