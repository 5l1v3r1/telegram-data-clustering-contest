<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_22/ex-premier-salmond-sotto-processo-tentato-stupro-molestie-sessuali-7de0cc7e-0d0d-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-21T22:00:00+00:00"/>
    <meta property="og:title" content="L’ex premier Salmond sotto processo per tentato stupro e molestie sessuali"/>
    <meta property="og:description" content="Lo storico leader indipendentista accusato di aver aggredito undici donne. Lui si proclama innocente"/>
  </head>
  <body>
    <article>
      <h1>L’ex premier Salmond sotto processo per tentato stupro e molestie sessuali</h1>
      <h2>Lo storico leader indipendentista accusato di aver aggredito undici donne. Lui si proclama innocente</h2>
      <address><time datetime="2019-11-21T22:00:00+00:00">21 Nov 2019, 22:00</time> by <a rel="author">Monica Ricci Sargentini</a></address>
      <p>Il processo di fronte all’Alta Corte di Edimburgo comincerà a marzo del 2020 e dovrebbe durare quattro settimane. Sul banco degli imputati c’è Alex Salmond, storico leader indipendentista e first minister scozzese fra il 2007 e il 2014. Ad accusarlo sono undici donne che hanno denunciato episodi di aggressioni sessuali e un tentativo di stupro. L’imputato si dichiara innocente ma ieri i giudici hanno considerato gli indizi sufficienti a un rinvio a giudizio.</p>
      <h4>I capi di imputazione</h4>
      <p>Gli abusi sarebbero stati commessi tra il giugno del 2008 e il novembre del 2014 mentre l’uomo politico — protagonista della battaglia (perduta) del referendum per la secessione della Scozia dal Regno Unito nel 2014 — era alla guida del governo locale di Edimburgo.</p>
      <h4>La residenza</h4>
      <p>Due episodi di violenza sarebbero avvenuti, secondo l’accusa, nella stanza da letto di Bute House, la residenza ufficiale dei primi ministri in Scozia dove nel 2014 Salmond avrebbe strappato i vestiti di dosso ad una donna bloccandola contro il muro e impedendole di fuggire. Gli altri reati sarebbero stati commessi in un nightclub di Edinburgo, nella macchina ministeriale, nel Parlamento scozzese e in un ristorante a Glasgow. La pena massima per tentato stupro e aggressione sessuale è l’ergastolo.</p>
      <h4>La difesa</h4>
      <p>Ieri, durante l’udienza, Salmond non ha aperto bocca ma, uscendo dal tribunale, ha parlato con la stampa: «Non ho la facoltà di parlare apertamente ma mi sono dichiarato innocente per tutti i capi di imputazione. Siamo anche nel mezzo della campagna elettorale e non voglio dire nulla che possa influenzare il processo democratico».</p>
      <h4>L’imbarazzo di Sturgeon</h4>
      <p>Nicola Sturgeon, attuale prima ministra e leader dello Scottish National Party (Snp) non ha nascosto il suo imbarazzo: «Non credo sia appropriato che io commenti, c’è un’inchiesta in corso. L’unica cosa che posso dire è che, come premier e cittadina, voglio che sia fatta giustizia, qualunque essa sia».</p>
      <h4>Il talk show</h4>
      <p>Salmond negli ultimi tempi ha cercato di riciclarsi in tv: accettando fra l’altro la controversa proposta di condurre un talk show su Russia Today, emittente sostenuta dal Cremlino.</p>
    </article>
  </body>
</html>