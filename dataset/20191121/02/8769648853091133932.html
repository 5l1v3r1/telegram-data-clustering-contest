<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/eleccions-estudiants-claustre-universitat-valencia-2019"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T02:36:00+00:00"/>
    <meta property="og:title" content="Més de 70 candidatures d'estudiants concorren aquest dijous a les eleccions al Claustre de la UV"/>
    <meta property="og:description" content="La convocatòria d'eleccions per a la renovació de la representació de l'estudiantat en el Claustre i en la Junta de Centre crida a participar 48.100 estudiants de la Universitat de València."/>
  </head>
  <body>
    <article>
      <h1>Més de 70 candidatures d'estudiants concorren aquest dijous a les eleccions al Claustre de la UV</h1>
      <h2>El cens electoral està format per 48.100 alumnes que hauran de votar entre les 10.00h i les 19.00h d'aquesta jornada</h2>
      <address><time datetime="2019-11-21T02:36:00+00:00">21 Nov 2019, 02:36</time> by <a rel="author">DLV</a></address>
      <p>VALÈNCIA. Un total de 76 candidatures, impulsades per 18 col·lectius d'estudiants de la Universitat de València, concorren a les eleccions per a la renovació de la representació de l'estudiantat al Claustre. Les votacions se celebren aquest dijous, 21 de novembre. En la mateixa jornada també s'escolliran els representants dels estudiants en les juntes de centre i en moltes assemblees de representants (ADR).<br/><br/>La convocatòria d'eleccions per a la renovació de la representació de l'estudiantat en el Claustre i en la Junta de Centre crida a participar 48.100 estudiants de la Universitat de València, dels quals 38.980 són estudiants de grau; 6.113, de màster, i 3.007, de doctorat. El cens electoral està format per 29.952 dones i 18.148 homes, que exerciran el seu dret a vot en els 19 col·legis electorals (18 centres més l'Escola de Doctorat) repartits als campus.<br/><br/>Els col·legis més nombrosos són la Facultat d'Economia (6.572 persones amb dret a vot), la Facultat de Dret (5.475) i la Facultat de Magisteri (4.154). Aquest major nombre d'estudiants es tradueix en un major número de claustrals: 10 claustrals de la Facultat d'Economia; 9 claustrals de la Facultat de Dret, i 6 claustrals de la Facultat de Magisteri. Així, fins als 75 representants d'estudiants al Claustre, el màxim òrgan de representació de la Universitat de València, que es renoven cada dos anys en el cas de l'estudiantat.<br/><br/>El dret a vot es pot exercir de manera presencial aquest dijous des de les 10.00h fins a les 19.00h al col·legi electoral que li correspon a cada estudiant, és a dir, a la seua facultat o escola. A més, en cas de no poder votar presencialment el dia de les votacions, es podia efectuar vot anticipat personal o, per causes justificades, a través d’una altra persona, fins a les 14.00h d'aquest dimecres al deganat del centre on l'estudiant estiga cursant els estudis.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/pspv-busca-dreta-desfer-reforma-tributaria-2017-impost-successions-empreses"/>
        <a href="https://www.diarilaveu.com/compromis-comu-podem-mes-pais-mes-formar-grup-propi-senat-geroa-bai"/>
        <a href="https://www.diarilaveu.com/aixi-funcionara-nova-zona-verda-aparcament-valencia-grezzi"/>
      </related>
    </article>
  </body>
</html>