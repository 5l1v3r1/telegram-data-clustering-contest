<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187535/"/>
    <meta property="og:site_name" content="Janam TV"/>
    <meta property="article:published_time" content="2019-11-21T02:03:11+00:00"/>
    <meta property="og:title" content="47 ദിവസം നീണ്ടു നിന്ന സമരം അവസാനിപ്പിച്ച് ടിഎസ്ആര്‍ടിസി ജീവനക്കാര്‍"/>
    <meta property="og:description" content="ഹൈദരാബാദ്: തെലങ്കാന സ്റ്റേറ്റ് റോഡ് ട്രാന്‍സ്‌പോര്‍ട്ട് കോര്‍പ്പറേഷന്‍ ജീവനക്കാര്‍ 47 ദിവസം നീണ്ടു നിന്ന സമരം അവസാനിപ്പിച്ചു. സമരം നിര്‍ത്തി ജോലിയില്‍"/>
  </head>
  <body>
    <article>
      <h1>47 ദിവസം നീണ്ടു നിന്ന സമരം അവസാനിപ്പിച്ച് ടിഎസ്ആര്‍ടിസി ജീവനക്കാര്‍</h1>
      <address><time datetime="2019-11-21T02:03:11+00:00">21 Nov 2019, 02:03</time> by <a rel="author">Janam TV Web Desk</a></address>
      <p>ഹൈദരാബാദ്: തെലങ്കാന സ്റ്റേറ്റ് റോഡ് ട്രാന്‍സ്‌പോര്‍ട്ട് കോര്‍പ്പറേഷന്‍ ജീവനക്കാര്‍ 47 ദിവസം നീണ്ടു നിന്ന സമരം അവസാനിപ്പിച്ചു. സമരം നിര്‍ത്തി ജോലിയില്‍ തിരികെ പ്രവേശിക്കാമെന്ന് ജീവനക്കാര്‍ സര്‍ക്കാരിനെ അറിയിച്ചു. എന്നാല്‍ സര്‍ക്കാര്‍ ഇതേ കുറിച്ച് പ്രതികരിച്ചിട്ടില്ല.</p>
      <p>ബുധനാഴ്ച വൈകിട്ട് നടന്ന അടിയന്തര യോഗത്തിലാണ് തെലങ്കാന ആര്‍ടിസി ജീവനക്കാരുടെ യൂണിയന്‍ സമരം അവസാനിപ്പിക്കാന്‍ തീരുമാനിച്ചത്. ഹൈക്കോടതിയുടെ വിധിയെ തുടര്‍ന്നാണ് സമരം അവസാനിപ്പിക്കാന്‍ തീരുമാനമെടുത്തതെന്ന് സംഘടന നേതാക്കള്‍ പറഞ്ഞു. ടിആര്‍ടിസിയെ മാതൃകാ സ്ഥാപനമായി മാറ്റണമെന്ന് ഹൈക്കോടതി സര്‍ക്കാരിനോട് നിര്‍ദേശിച്ചിരുന്നു.</p>
      <p>ടിആര്‍ടിസിയെ സര്‍ക്കാരുമായി ലയിപ്പിക്കുക, 2017 മുതലുള്ള ശമ്പളം പരിഷ്‌കരിക്കുക, ഡ്രൈവര്‍മാരുടെയും കണ്ടക്ടര്‍മാരുടെയും ഒഴിഞ്ഞുകിടക്കുന്ന തസ്തികകള്‍ നികത്തുക തുടങ്ങിയ ആവശ്യങ്ങള്‍ ഒന്നയിച്ചു ഒക്ടോബര്‍ 5 മുതലാണ് 48,000ത്തിലധികം ജീവനക്കാര്‍ പണിമുടക്ക് ആരംഭിച്ചത്.</p>
      <p>പണിമുടക്കില്‍ പങ്കെടുത്ത എല്ലാ ജീവനക്കാരെയും പിരിച്ചുവിട്ടതായി സര്‍ക്കാര്‍ ആദ്യം പ്രഖ്യാപിച്ചിരുന്നു.പിന്നീട് നവംബര്‍ 5 നുള്ളില്‍ സമരം നിര്‍ത്തി ജീവനക്കാര്‍ ജോലിയില്‍ പ്രവേശിക്കണമെന്ന് ആവശ്യപ്പെട്ടിരുന്നു. എന്നാല്‍ കുറച്ചുപേര്‍ ഒഴികെ മറ്റു ജീവനക്കാര്‍ സമരവുമായി മുന്നോട്ട് പോകുകയായിരുന്നു. ജീവനക്കാരുടെ സമരം തുടര്‍ന്ന സാഹചര്യത്തില്‍ 5100 ടിഎസ്ആര്‍ടിസി റൂട്ടുകള്‍ സര്‍ക്കാര്‍ സ്വകാര്യവല്‍കരിച്ചിരുന്നു.</p>
      <p>പണിമുടക്ക് കാലയളവിനിടെ അഞ്ച് ജീവനക്കാര്‍ ആത്മഹത്യ ചെയ്യുകയും ഏഴ് പേര് ഹൃദയാഘാതത്തെ തുടര്‍ന്ന് മരണപ്പെടുകയും ചെയ്തിരുന്നു.</p>
    </article>
  </body>
</html>