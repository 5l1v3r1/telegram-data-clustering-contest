<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/592385/%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2-%E0%A6%B6%E0%A6%B9%E0%A6%B0%E0%A7%87-%E0%A6%A4%E0%A6%BF%E0%A6%A8-%E0%A6%A6%E0%A6%BF%E0%A6%A8%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A7%A7%E0%A7%AA%E0%A7%AA-%E0%A6%A7%E0%A6%BE%E0%A6%B0%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T02:16:00+00:00"/>
    <meta property="og:title" content="টাঙ্গাইল শহরে তিন দিনের জন্য ১৪৪ ধারা"/>
    <meta property="og:description" content="টাঙ্গাইল শহরে বৃহস্পতিবার (২১ নভেম্বর) থেকে তিন দিনের জন্য ১৪৪ ধারা জারি করা হয়েছে। শনিবার (২৩ নভেম্বর) পর্যন্ত প্রতিদিন ভোর ৫টা থেকে সন্ধ্যা ৭টা পর্যন্ত এই ১৪৪ ধারা বলবৎ থাকবে। জেলা প্রশাসনের পক্ষ থেকে বুধবার (২০ নভেম্বর) রাত ৮টার দিকে শহরে মাইকিং করে বিষয়টি পৌরবাসীকে জানিয়ে দেওয়া..."/>
  </head>
  <body>
    <article>
      <h1>টাঙ্গাইল শহরে তিন দিনের জন্য ১৪৪ ধারা</h1>
      <address><time datetime="2019-11-21T02:16:00+00:00">21 Nov 2019, 02:16</time> by <a rel="author">টাঙ্গাইল প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2015/12/13/3396ed0779981f2df1e7aec0e3b4a2c5-tangail-.jpg"/>
        <figcaption>টাঙ্গাইল</figcaption>
      </figure>
      <p>টাঙ্গাইল শহরে বৃহস্পতিবার (২১ নভেম্বর) থেকে তিন দিনের জন্য ১৪৪ ধারা জারি করা হয়েছে। শনিবার (২৩ নভেম্বর) পর্যন্ত প্রতিদিন ভোর ৫টা থেকে সন্ধ্যা ৭টা পর্যন্ত এই ১৪৪ ধারা বলবৎ থাকবে। জেলা প্রশাসনের পক্ষ থেকে বুধবার (২০ নভেম্বর) রাত ৮টার দিকে শহরে মাইকিং করে বিষয়টি পৌরবাসীকে জানিয়ে দেওয়া হয়েছে।</p>
      <p>টাঙ্গাইল-৩ (ঘাটাইল) আসনের সাবেক সংসদ সদস্য (এমপি) আমানুর রহমান খান রানার বড় ভাই আমিনুর রহমান খান বাপ্পীর মৃত্যুবার্ষিকী পালনের কর্মসূচিকে কেন্দ্র করে পাল্টা কর্মসূচি হাতে নিয়েছে খান পরিবার-বিরোধী গ্রুপ। এ নিয়ে টাঙ্গাইল শহরে উত্তেজনা বিরাজ করছে। এই পরিস্থিতে আইনশৃঙ্খলা পরিস্থিতি স্বাভাবিক রাখতে শহরে ১৪৪ ধারা জারি করেন অতিরিক্ত জেলা ম্যাজিস্ট্রেট মো. শহিদুল্লাহ।<br/><br/>টাঙ্গাইলের অতিরিক্ত জেলা প্রশাসক (সার্বিক) মোশারফ হোসেন বলেন, ‘দুই গ্রুপের পাল্টাপাল্টি কর্মসূচিকে কেন্দ্র করে উত্তপ্ত হয়ে উঠে পুরো টাঙ্গাইল। পাল্টাপাল্টি কর্মসূচির কারণে আইনশৃঙ্খলা পরিস্থিতির অবনতির ঘটতে পারে এমন চিন্তা করে শহরের শহীদ স্মৃতি পৌর উদ্যান, শহীদ মিনার, নিরালার মোড়, পুরাতন বাসস্ট্যান্ড, বিভিন্ন প্রধান প্রধান সড়কের গুরুত্বপূর্ণ স্থান এবং এর আশপাশের এলাকায় বৃহস্পতিবার থেকে শনিবার পর্যন্ত প্রতিদিন ভোর পাঁচটা থেকে সন্ধ্যা সাতটা পর্যন্ত ১৪৪ ধারা জারি করা হয়েছে।’</p>
      <p>জানা যায়, মৃত্যুবার্ষিকী উপলক্ষে এবার ‘শহীদ আমিনুর রহমান খান বাপ্পী স্মৃতি সংসদের’ ব্যানারে খান পরিবার বিভিন্ন কর্মসূচি হাতে নিয়েছে। কর্মসূচির মধ্যে রয়েছে বৃহস্পতিবার কবর জিয়ারত, বাপ্পী স্মৃতি স্তম্ভে পুষ্পস্তবক অর্পণ ও শোক র‌্যালি এবং শুক্রবার বিকালে শহীদ মিনারে আলোচনা সভা।</p>
      <p>অপরদিকে, ‘নির্যাতিত আওয়ামী পরিবার’ এই ব্যানারে বৃহস্পতিবার সকালে শহরের বিক্ষোভ মিছিল ও শহীদ মিনারে সমাবেশ; পরদিন শুক্রবার বিকালে বিক্ষোভ মিছিল শেষে শহীদ মিনারে সিএনজিচালিত অটোরিকশা- অটোটেম্পো শ্রমিক ইউনিয়নের উদ্যোগে নতুন সড়ক পরিবহন আইন বাস্তবায়নে প্রধানমন্ত্রীকে কৃতজ্ঞতা জানিয়ে সমাবেশ এবং  শনিবার বিক্ষোভ মিছিল ও সমাবেশের কর্মসূচি হাতে নেওয়া হয়েছে।</p>
      <p> </p>
      <p> </p>
      <footer>/আইএ/</footer>
    </article>
  </body>
</html>