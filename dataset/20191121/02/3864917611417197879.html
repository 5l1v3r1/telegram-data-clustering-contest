<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822409-zelenskij-prokomentuvav-zaavi-kolomojskogo-pro-vidnovlenna-vidnosin-z-rf.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T02:52:00+00:00"/>
    <meta property="og:title" content="Зеленський прокоментував заяви Коломойського про відновлення відносин з РФ"/>
    <meta property="og:description" content="Президент України Володимир Зеленський прокоментував скандальні заяви олігарха Ігоря Коломойського про необхідність відновлення відносин між Україною і РФ."/>
  </head>
  <body>
    <article>
      <h1>Зеленський прокоментував заяви Коломойського про відновлення відносин з РФ</h1>
      <h2>Президент України Володимир Зеленський прокоментував скандальні заяви олігарха Ігоря Коломойського про необхідність відновлення відносин між Україною і РФ.</h2>
      <address>
        <time datetime="2019-11-21T02:52:00+00:00">21 Nov 2019, 02:52</time>
      </address>
      <p>Як зазначив глава держави під час свого брифінгу в Очакові, зовнішньополітичний курс країни повинен визначати президент, за участю уряду і суспільства, але не окремі бізнесмени.</p>
      <p>"Я хотів би, щоб я, як президент, думав про міжнародні відносини та вектор України, а не який-небудь бізнесмен в Україні. Мені здається, що це правильно. Я, уряд, суспільство можемо говорити про це, але це все-таки рішення державного рівня", — наголосив Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822397-zelenskij-prokomentuvav-propozicii-lukasenka-ta-nazarbaeva.html">Зеленський прокоментував пропозиції Лукашенка та Назарбаєва</a>
      </blockquote>
      <p>Відповідаючи на запитання про те, чи можливе відновлення співпраці з Росією у сфері ВПК після припинення війни на Донбасі, або «доведеться чекати ще і повернення Криму», Зеленський зазначив, що йому в цілому подобається такий настрій, коли люди думають про те, що буде відбуватися після закінчення війни.</p>
      <p>"Це дуже добре, тому що ми психологічно з вами хочемо завершити війну найближчим часом. Я думаю, що правильна відповідь, в принципі, людська, що коли ми закінчимо війну, повернемо всі території, ми будемо робити з вами все, що вигідно для економіки України, для робочих місць, для того, щоб піднімати наші підприємства", — підкреслив Зеленський.</p>
      <figure>
        <iframe src="https://www.youtube.com/embed/qKIkmkEl8Jc" width="560" height="315" data-service="Youtube" scrolling="no"/>
      </figure>
      <p>Нагадаємо: 13 листопада в The New York Times вийшов матеріал з низкою резонансних заяв Коломойського.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817342-kolomojskij-pramo-zaproponuvav-vidvernutisa-vid-mvf-u-bik-moskvi-nyt.html">Коломойський прямо запропонував відвернутися від Заходу у бік Москви - NYT</a>
      </blockquote>
      <p>Мільярдер запропонував відмовитися від співпраці з МВФ на користь Росії, заявив про необхідність налагодження відносин з Москвою, оскільки, на його думку, вона «все одно сильніше», висловив упевненість, що Україна ніколи не стане членом НАТО і Європейського Союзу, розкритикував США за нібито примус вести військові дії на Донбасі і відсутність фінансової допомоги.</p>
      <p>
        <i>Відео: НикВести</i>
      </p>
    </article>
  </body>
</html>