<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/angriper-trump---den-mest-korrupte-presidenten-i-historien/71843846"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T02:33:11+00:00"/>
    <meta property="og:title" content="Angriper Trump: - Den mest korrupte presidenten i historien"/>
    <meta property="og:description" content="Demokratenes femte presidentdebatt ble avholdt i natt. Den begynte med krasse angrep på Donald Trump."/>
  </head>
  <body>
    <article>
      <h1>Angriper Trump: - Den mest korrupte presidenten i historien</h1>
      <h2>Demokratenes femte presidentdebatt ble avholdt i natt. Den begynte med krasse angrep på Donald Trump.</h2>
      <address><time datetime="2019-11-21T02:33:11+00:00">21 Nov 2019, 02:33</time> by <a rel="author">Lars Martin Gimse</a></address>
      <p>I natt ble den femte demokratiske presidentdebatten avholdt. I forkant var det knyttet stor spenning til om Pete Buttigieg, som den siste tiden har opplevd markant framgang på meningsmålingene, ville måtte tåle flere og tøffere angrep fra de andre kandidatene.</p>
      <p>
        <b>Debatten startet uansett med demokratenes felles fiende, president Donald Trump.</b>
      </p>
      <h3>Angrep Trump</h3>
      <p>Debatten fant nemlig sted bare timer etter at EU-ambassadør, Gordon Sondland, som har vært helt sentral i Trumps «diplomati» i forhold til Ukraina, <a href="https://www.dagbladet.no/nyheter/nokkelvitne-i-strupen-pa-trump/71841679">forklarte seg i Representantenes hus.</a></p>
      <p>- Ja, det var quid pro quo, altså å gi noe for å få noe, sa Sondland i høringen i etterretningskomiteen, og snakket altså om at Trump skal <a href="https://www.dagbladet.no/nyheter/anklages-for-a-presse-ukraina-til-biden-etterforskning/71624121">ha presset på for å få Ukrainas president Volodymyr Zelenskyj til å starte korrupsjonsetterforskning mot hans politiske motstander Joe Bidens sønn, Hunter,</a> som har sittet i styret til et ukrainsk gasselskap.</p>
      <p>Trump skal altså ha holdt tilbake 400 millioner dollar i militær støtte, og krevde å få noe i retur for å betale ut pengene.</p>
      <p>Dermed ble naturlig nok riksrettsprosessen det første temaet i debatten, og demokratene lot seg ikke be to ganger. De hamret løs mot presidenten.</p>
      <p>
        <b>- Vi har en kriminell i Det hvite hus, sa Kamala Harris.</b>
      </p>
      <p>- Han har brutt loven igjen, og igjen og igjen, også i Ukraina, sa Elizabeth Warren, som den siste tida har ligget på 2. plass på meningsmålingene.</p>
      <p>Hun satt også spørsmålstegn ved om Sondland i det hele tatt var kvalifisert for jobben som ambassadør, og viste til at han donerte penger til Trumps innsettelsesseremoni.</p>
      <p>
        <b>- Det er korrupsjon, sa Warren.</b>
      </p>
      <p>Joe Biden, som altså på sett og vis er en del av riksrettsprosessen, sa han hadde lært to ting ved å følge høringene.</p>
      <p>At Donald Trump ikke ønsket at han skal være demokratenes presidentkandidat, og at Russlands president Vladimir Putin ikke ønsker at han skal være det.</p>
      <p>- Vi må spørre oss selv. Hvem vil skaffe en demokratisk majoritet i Senatet og slå Trump? spurte Biden, som åpenbart mener at han selv er svaret på det spørsmålet.</p>
      <h3>- Patologisk løgner</h3>
      <p>Heller ikke Bernie Sanders lot sjansen til å fyre løs mot Trump gå fra seg.</p>
      <p>- Dessverre har vi en president som er en patologisk løgner. Han er den mest korrupte presidenten i den moderne historien, sa Sanders, før han advarte:</p>
      <p>
        <b>- Men vi kan ikke være så opptatt av Trump. Da kommer vi til å tape valget.</b>
      </p>
      <p>For, ifølge Sanders, så kan demokratene «gå og tygge tyggis samtidig», en kommentar som brakte munterhet i salen.</p>
      <p>- Vi kan altså ta hånd om Trumps korrupsjon og stå opp for amerikanere samtidig.</p>
      <p>Og det gikk på sett og vis troll i ord, for etter den innledende runden om riksrettsprosessen, ble debatten raskt penset inn på andre temaer, som betalt fødselspermisjon og klimaforandringene.</p>
      <p>Trump ble igjen et tema da Nord-Korea ble nevnt. Flere av kandidatene anklaget Trump for å ha sviktet USAs trofaste allierte, blant annet Sør-Korea.</p>
      <p>- Vi må gå tilbake og sørge for at vi har de alliansene vi hadde før han ble president, sa Joe Biden, som kritiserte Trumps Nord-Korea-politikk politikk, før det kom til noe munterhet igjen.</p>
      <p>- Kim er en bølle, selv om han kalte meg en «gal hund» som må slås ihjel med en pinne.</p>
      <p>
        <b>- Men foruten det så liker du ham? repliserte Sanders, til latter i salen.</b>
      </p>
      <p>Debatten var i det hele tatt preget av at de demokratiske presidentkandidatene ikke så ut til å være så interesserte i å angripe hverandre.</p>
      <p>I stedet argumenterte de for hvor godt egnet de er til å slå Trump.</p>
      <h3>Buttigieg i framgang</h3>
      <p>Joe Biden, Elizabeth Warren, Bernie Sanders, Pete Buttigieg, Kamala Harris, Amy Klobuchar, Tulsi Gabbard, Cory Booker, Andrew Yang og Tom Steyer deltok i debatten, som ble avholdt i regi av <a href="https://www.msnbc.com/">MSNBC </a>og Washington Post.</p>
      <p>I forkant var det knyttet stor spenning til om hvordan de andre kandidatene ville behandle Pete Buttigieg, og det var ventet at han ville bli angrepet i større grad enn i tidligere debatter.</p>
      <p>Den enkle grunnen til det er at feltets yngstemann har fått en stadig større oppslutning den siste tida. På nasjonale målinger har han et gjennomsnitt på åtte prosent.</p>
      <p>Men de voldsomme angrepene uteble. Først helt på tampen av debatten kom det noen direkte angrep mot ham.</p>
      <h3>Fikk kritikk</h3>
      <p>Amy Kloubchar kritiserte ham for manglende erfaring på det riksdekkende nivået. Buttigieg er ordfører i South Bend i Indiana.</p>
      <p>Så gikk Tulsi Gabbard etter Buttigieg, og kritiserte ham for utenrikspolitiske forslag. Buttigieg svarte med et knallhardt motangrep, og kritiserte Gabbard for å ha møtt Syrias leder Bashar al-Assad.</p>
      <p>- Jeg ville aldri satt meg ned med en morderisk diktator, sa Buttigieg.</p>
      <p>Inntil disse angrepene hadde debatten vart i to timer, uten at Buttigieg hadde måttet forsvare seg i særlig grad.</p>
      <p>
        <b>Joe Biden har lenge ledet på målingene, og har den siste tida hatt et gjennomsnitt på 25 prosent. Etter han følger Elizabeth Warren med 19 prosent, og Bernie Sanders med 17 prosent.</b>
      </p>
      <p>Så er det et hopp ned til nevnte Buttigeg på fjerdeplass, men hans framgang på målinger den siste tida har altså gjorde ham altså til mannen å følge med på i natt.</p>
      <p>Det er forøvrig ikke alle kandidatene som får like mye taletid under debattene. De to kandidatene Tom Steyer og Andrew Yang sto lenge og viftet med fingeren for å få ordet, før de faktisk fikk si noe.</p>
      <p>32 minutter tok det før Andrew Yang fikk ordet.</p>
      <p>Kommentaren som så langt har fått mest oppmerksomhet på Twitter, eller rettere sagt mest ros, er den Amy Klobuchar kom med da hun konfronterte påstander om at demokratene må velge en mann for å slå Trump.</p>
      <p>- Hvis du ikke tror en kvinne kan slå Trump; Nancy Pelosi gjør det hver dag, sa Klobuchar.</p>
    </article>
  </body>
</html>