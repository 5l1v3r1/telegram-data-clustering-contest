<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="شورای امنیت با تصمیم آمریکا درباره شهرک‌سازی‌ها مخالفت کرد"/>
    <meta property="og:description" content="به گزارش فارس، اعضای شورای امنیت سازمان ملل متحد از سیاست جدید دولت «دونالد ترامپ»، رئیس‌جمهور آمریکا در قبال شهرک‌سازی‌های رژیم صهیونیستی در اراضی اشغالی کرانه باختری انتقاد کرد."/>
  </head>
  <body>
    <article>
      <h1>شورای امنیت با تصمیم آمریکا درباره شهرک‌سازی‌ها مخالفت کرد</h1>
      <address>
        <time datetime="2019-11-21T02:00:00+00:00">21 Nov 2019, 02:00</time>
      </address>
      <p>شورای امنیت سازمان ملل متحد در جلسه ماهانه خود چهارشنبه با سیاست جدید دولت آمریکا در قبال شهرک‌سازی‌های رژیم صهیونیستی در اراضی اشغالی کرانه باختری مخالفت کرد.</p>
      <p>به گزارش فارس، اعضای شورای امنیت سازمان ملل متحد از سیاست جدید دولت «دونالد ترامپ»، رئیس‌جمهور آمریکا در قبال شهرک‌سازی‌های رژیم صهیونیستی در اراضی اشغالی کرانه باختری انتقاد کرد.</p>
      <p>به نوشته آسوشیتدپرس، جلسه ماهانه شورای امنیت که امروز چهارشنبه برگزار شد با انتقادهای گسترده از تصمیم آمریکا همراه شد. </p>
      <p>«دنی دانون»، سفیر رژیم صهیونیستی در سازمان ملل متحد از تصمیم آمریکا دفاع کرد و مدعی شد که آمریکا «یک اشتباه تاریخی را تصحیح کرده است.» رژیم صهیونیستی جزو اعضای شورای امنیت نیست. </p>
      <p>با این حال، «منصور العتیبی» گفت ۱۴ عضو شورای امنیت با بیانیه‌ای که در آن شهرک‌سازی‌های غیرقانونی و تضعیف‌کننده راهکار دو دولتی دانسته شده‌اند موافق هستند اما یک کشور با این بیانیه مخالفت کرد. منظور العتیبی آمریکا است. </p>
      <p>«مایک پامپئو»، وزیر خارجه آمریکا دوشنبه اعلام کرد دولت این کشور سیاست خود در قبال شهرک‌سازی‌های اسرائیل در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند. </p>
      <p>این جدیدترین اقدام دولت «دونالد ترامپ» در جهت تضعیف تلاش‌های فلسطین برای به رسمیت شناخته شدن به عنوان کشوری مستقل دانسته است. </p>
      <p>دولت آمریکا در راستای تضعیف تلاش فلسطین برای به رسمیت شناخته شدن به عنوان کشوری مستقل تا به حال بیت‌المقدس را به عنوان پایتخت رژیم صهیونیستی به رسمیت شناخته است. واشنگتن همچنین دفاتر دیپلماتیک فلسطین را در واشنگتن تعطیل کرده است. </p>
      <p>صدها هزار اسرائیلی در شهرک‌هایی یهودی‌نشین که رژیم صهیونیستی بعد از جنگ ۱۹۶۷ و اشغال سرزمین‌های فلسطینی در کرانه باختری و شرق بیت‌المقدس ساخته است سکونت دارند. </p>
      <p> سازمان ملل و بیشتر کشورهای جهان شهرک‌های رژیم صهیونیستی را غیرقانونی می‌دانند زیرا این رژیم در جنگ سال ۱۹۶۷ میلادی این سرزمین‌ها را اشغال کرده و بر مبنای کنوانسیون ژنو هر گونه ساخت و ساز از سوی اشغال‌گر در سرزمین‌های اشغالی ممنوع است.</p>
      <p>فلسطینیان به دنبال تشکیل کشوری مستقل در کرانه باختری و نوار غزه هستند که پایتخت آن بیت‌المقدس باشد. آن‌ها همچنین خواستار خروج اسرائیل از سرزمین‌های اشغال شده در سال ۱۹۶۷ هستند، اما اسرائیل از بازگشت به مرزهای پیش از جنگ شش روزه امتناع می‌کند.</p>
    </article>
  </body>
</html>