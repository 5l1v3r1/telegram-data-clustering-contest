<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742759"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T02:13:00+00:00"/>
    <meta property="og:title" content="อุตุฯ ชี้แผ่นดินไหวลาวกระทบ &quot;เหนือ-อีสาน-กทม.&quot;"/>
    <meta property="og:description" content="กรมอุตุฯ ระบุ แผ่นดินไหวประเทศลาวส่งผลกระทบเกือบทั้งแถบของภาคเหนือ รู้สึกสั่นไหวในภาคอีสานรวมถึงกรุงเทพฯ"/>
  </head>
  <body>
    <article>
      <h1>อุตุฯ ชี้แผ่นดินไหวลาวกระทบ "เหนือ-อีสาน-กทม."</h1>
      <address>
        <time datetime="2019-11-21T02:13:00+00:00">21 Nov 2019, 02:13</time>
      </address>
      <p>
        <b>กรมอุตุฯ ระบุ แผ่นดินไหวประเทศลาวส่งผลกระทบเกือบทั้งแถบของภาคเหนือ รู้สึกสั่นไหวในภาคอีสานรวมถึงกรุงเทพฯ</b>
      </p>
      <p>วันนี้ (21 พ.ย.) น.อ.สมศักดิ์ ขาวสุวรรณ์อธิบดีกรมอุตุนิยมวิทยา กระทรวงดิจิทัลเพื่อเศรษฐกิจและสังคม (ดีอีเอส) กล่าวว่า การเกิดแผ่นดินไหวในประเทศลาวนั้น หากนับจำนวนขณะนี้เกิดการสั่นไหวตั้งแต่ช่วงเวลา 23.00 น. ของวันที่ 20 พ.ย.2562 ที่ผ่านมาเกิดการสั่นไหวขนาด 2.9, 5.9 และ 4.3 เป็นต้น โดยเกิดขึ้นกว่า 100 ครั้งเล็กบ้างใหญ่บ้างสลับกันไป โดยล่าสุดวันที่ 21 พ.ย.2562 ขนาดของการสั่นไหวที่วัดได้สูงสุดอยู่ในช่วงเวลา 06.50 น. ขนาด 6.4 ลึก 3 กม. ทั้งนี้ ส่งผลให้ประเทศไทยในภาคเหนือเกือบทั้งภาคโดยเฉพาะจังหวัดน่าน พะเยา เชียงใหม่ เชียงราย ลำปาง เลย และหลายจังหวัดในภาคอีสาน รวมถึงกรุงเทพฯ รับรู้ถึงความรู้สึกสั่นไหวได้<br/><br/>อย่างไรก็ตาม ขอให้ประชาชนที่อยู่ในอาคารสูงอย่าอยู่ใกล้กับกระจก พัดลมขณะรู้สึกของการสั่นไหว ส่วนบ้านเรือนที่มีสภาพไม่คงทนก็ไม่ควรพักอาศัยในช่วงนี้เพราะอาจเกิดการทรุดตัว สร้างความเสียหายได้ทั้งในเรื่องของทรัพย์สินและร่างกาย และไม่อยากให้ปนะชาชนต้องวิตกกังวลจนเกินไปเพราะการเกิดแผ่นดินไหวครั้งนี้ไม่ได้เกิดที่ประเทศไทย โดยเกิดจากรอยเลื่อนแม่น้ำแดง ประเทศเวียดนาม ถือเป็นปรากฏการณ์ธรรมชาติที่เกิดจากการเคลื่อนที่อย่างฉับพลันของเปลือกโลก เกิดการปรับตัวของดินที่ต่างกันบริเวณรอยเลื่อน ดังนั้น ขอให้ประชาชนติดตามประกาศและข่าวสารจากกรมอุตุฯ หรือหน่วยงานที่เกี่ยวข้องอย่างใกล้ชิด เพราะการเกิดแผ่นดินไหวจะเกิดขึ้นเป็นเวลานาน</p>
    </article>
  </body>
</html>