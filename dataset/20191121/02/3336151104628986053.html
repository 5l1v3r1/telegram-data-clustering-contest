<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/irandaki-eylemler-neyin-haabercisi-21111931.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T02:25:00+00:00"/>
    <meta property="og:title" content="Odatv İran'da... İran'daki eylemler neyin habercisi"/>
    <meta property="og:description" content="İran'a yaptığım uzun geziden protestolar başlamadan bir kaç gün önce döndüm. Yaklaşık bir ay süren bu ziyaretim sırasında İran'da yaklaşık 5 bin kilometre yol kat ederek Tebriz'den Meşhed'e, Tahran'dan Kazvin'e, Reşt'ten Gürgan'a 20'den fazla kentin yanı sıra onlarca ilçe ve köyü de görme fırsatı buldum. İran toplumunun yaşamlarına ve isyanlarına daha yakından tanıklık ettim..."/>
  </head>
  <body>
    <article>
      <h1>Odatv İran'da... İran'daki eylemler neyin habercisi</h1>
      <h2>İran'a yaptığım uzun geziden protestolar başlamadan bir kaç gün önce döndüm. Yaklaşık bir ay süren bu ziyaretim sırasında İran'da yaklaşık 5 bin kilometre yol kat ederek Tebriz'den Meşhed'e, Tahran'dan Kazvin'e, Reşt'ten Gürgan'a 20'den fazla kentin yanı sıra onlarca ilçe ve köyü de görme fırsatı buldum. İran toplumunun yaşamlarına ve isyanlarına daha yakından tanıklık ettim...</h2>
      <address><time datetime="2019-11-21T02:25:00+00:00">21 Nov 2019, 02:25</time> by <a rel="author" href="https://odatv.com/yazar/yusufyavuz" target="_blank">Yusuf Yavuz</a></address>
      <p>İran’da geçtiğimiz Cuma gününden itibaren başlayan benzin zammı protestolarının fitilinin ilk ateşlendiği kentlerden biri de Batı Azerbaycan Eyaletinin merkezi konumundaki Urmiye’ydi. Hükümetin “yoksulllara gelir sağlamak” olarak açıkladığı benzin zammına tepki gösterenler bizzat ekonomik krizin vurduğu yoksullar oldu. Urmiye’deki protestocuların sloganlarından biri de, “Tebriz, Zencan, Erdebil, bu ses Urmu’dan (Urmiye) gelir” şeklindeydi. Ülkenin kuzeyi ve kuzeybatısında bulunan Türk nüfusun yıllardır süren baskılara karşı biriken tepkisi benzin zammının ardından patlak veren protestolarla bu şekilde dile geliyordu. Protestocuların adını saydığı kentler, İran’daki Azerbaycan Türklerinin en yoğun olduğu bölgeler. Ancak benzin zammı eylemleri bu bölgelerle sınırlı değil.</p>
      <p>Eylemler 20’den fazla büyük şehir ile 100 civarında ilçeye yayılmış durumda. Bankalar, kamu binaları ateşe verşiliyor, ana caddeler trafiğe kapatılıyor ve 40 yıldır hem rejimin sosyal baskısı altında hem de uluslararası ambargoların yarattığı bunalımın gölgesinde yaşayan halk birikmiş öfkesini boşaltıyor.</p>
      <figure>
        <img src="https://odatv.com/images2/2019_11/2019_11_21/15_kasim_da_balayan_protestolar_tm_lkeye_yayildi.jpg"/>
      </figure>
      <p>
        <b>BİR AY BOYUNCA İRAN HALKININ HAKLI İSYANINA TANIKLIK ETTİM</b>
      </p>
      <p>Aslında benzin fiyatları dünya geneline bakıldığında en ucuz ülkelerden biri İran'dı. Ancak yıllardır süren ekonomik bunalım halkın alım gücünü iyice zayıflatmış durumda. İran'a yaptığım uzun geziden protestolar başlamadan bir kaç gün önce döndüm. Yaklaşık bir ay süren bu ziyaretim sırasında İran'da yaklaşık 5 bin kilometre yol kat ederek Tebriz'den Meşhed'e, Tahran'dan Kazvin'e, Reşt'ten Gürgan'a 20'den fazla kentin yanı sıra onlarca ilçe ve köyü de görme fırsatı buldum. İran toplumunun yaşamlarına ve isyanlarına daha yakından tanıklık ettim.</p>
      <p>
        <b>İŞSİZLERİN SON SIĞINAĞI UCUZ BENZİN VE KORSAN TAKSİCİLİKTİ</b>
      </p>
      <p>İran'da sokağın ve ekonomik yaşamın nabzını en iyi tutanlar taksiciler. Rejimin kontrolü altındaki 'ajans' adı verilen sarı taksilerin yanında 'korsan' denilen kayıt dışı taksiler de ülkedeki ulaşımın önemli bir parçası. Her krizde ve doların her yükselişinde işsizliğin vurduğu insanlar çoğu eski model otomobilleriyle kentlerin caddelerine dökülüyor ve taksiciliğe başlıyorlar...</p>
      <figure>
        <img src="https://odatv.com/images2/2019_11/2019_11_21/3.jpg"/>
      </figure>
      <p>
        <b>TÜRK PARASIYLA 50 KURUŞ OLAN BENZİN HALKIN DİRENME KAYNAĞIYDI</b>
      </p>
      <p>İran'da benzinin litresi bir hafta öncesine kadar 1000 Tümen'di. Bu tutar, Türk parasıyla 50 kuruş civarında. Yapılan son zamla birlikte benzin fiyatları 3 bin Tümen'e (1,5 TL) yükseldi. Taksicilerden biri üç ay kadar önce yaşanan gerilimin ardından Dolar'ın 21 bin Tümen’e yükseldiği günlerde Alman bir turistin 1 Dolar ile 21 litre benzin aldığını ve bunun fotoğrafını çekip sosyal medyada paylaştığını anlatıyor. Yaklaşık 200 kilometrelik bir şehirlerarası otobüs yolculuğu için 18 bin Tümen (Yaklaşık 9 TL) ödeniyor. Taksiler de bunun iki katı kadar. Dolmuş olarak hizmet veren taksiler ülkenin en önemli ulaşım aracı. Ancak birçok ülkeye göre benzinin bu kadar ucuz olduğu İran’da halk başka birçok ekonomik zorlukla boğuşmak durumunda. Örneğin yarım litrelik bir şişe su 3 bin Tümen. Yani suyun litresi benzinden 6 kat pahalı.</p>
      <p>
        <b>BİR YILDA HALKIN CEBİNDEKİ PARANIN YARISI ERİDİ</b>
      </p>
      <p>Geçtiğimiz yıl ikinci el bir otomobili 25-30 milyon Tümen’e satın alıp ucuz benzinle İran kırsalında taksicilik yaparak ekmeğini kazanabilen işsiz bir İranlı, Dolardaki büyük yükselişin ardından bu yıl aynı otomobil için 50-60 milyon Tümen ödemek zorunda. Buna bir de benzinin üç katına çıkması eklenince yoksul halkın direnci iyice kırılmış durumda. Amerikan ambargosu yüzünden otomobilden televizyona, telefondan bilgisayara yedek parça bulmak çok zor. Bulunabilenler de kaçak yollardan sokulan ve gerçeğinin birkaç katı daha pahalıya satılan ürünler.</p>
      <figure>
        <img src="https://odatv.com/images2/2019_11/2019_11_21/trkmenistan_iran_sinirinda.jpg"/>
      </figure>
      <p>
        <b>İRANLILAR ALIŞVERİŞ İÇİN TÜRKİYE’YE KOŞUYORLAR</b>
      </p>
      <p>Geçtiğimiz yıl 30-40 bin Tümen (yaklaşık 15-20 TL) düzeyinde olan et fiyatları Kasım ayının başında 80-120 bin tümen civarında seyrediyordu. Önemli bir hayvancılık merkezi konumundaki Tebriz’de bir köylü koyun etinin 80 bin Tümen olmasından dert yanıyordu. Aslına bakılırsa meyveden sebzeye, giyim kuşamdan elektronik eşyaya, gıdadan kozmetiğe birçok ürün son bir iki yıl içinde birkaç kat artış göstermiş. Türkiye ile kıyaslandığında örneğin iki yıl önce Türkiye’nin üçte biri fiyatına satılan et ürünleri bu yıl Türkiye’deki fiyatların da üstüne çıkmış durumda. Bu yüzden İran halkı ülkenin kuzey batısında kurulan Culfa Serbest Ticaret Bölgesine akın ediyor. Azerbaycan-İran sınırında, Aras nehri kıyısındaki Culfa (Julfa) kentinde kurulan serbest bölgenin yanı sıra Kapıköy Sınır Kapısından her gün Türkiye’ye giriş binlerce İran vatandaşı, en yakın kent olan Van’ın ticari hayatının canlı kalmasında önemli bir etken.</p>
      <figure>
        <img src="https://odatv.com/images2/2019_11/2019_11_21/erdebil_de_trkce_bir_kamyonet_yazisi.jpg"/>
      </figure>
      <p>
        <b>YÜKSEK ÇIKIŞ HARCINA RAĞMEN VAN-TEBRİZ KAPI KOMŞUSU OLDU</b>
      </p>
      <p>Van sokakları son yıllarda Tebriz ya da Urmiye’den çok farklı sayılmaz. Tebriz pazarlarında görülen bir ürünü Van’daki tezgâhlarda, Van’dan giden bir başka ürünü de Urmiye ya da Hoy’daki bir dükkânda görmek mümkün. İranlıların Türkiye’den en çok satın aldığı ürünler arasında kıyafet, ayakkabı ve kozmetik ile gıda ürünleri yer alıyor. Buna karşılık son zamanlarda Türkiye’den en çok talep edilen ürünlerin başında sarımsak geliyor. Türkiye’dekine göre fiyatı 4-5 kat daha ucuz olan İran sarımsağı bu günlerde bölgede en çok aranan ürün. Van ve Tebriz arasında her gün karşılıklı minibüs seferleri düzenleniyor. İran hükümetinin yurt dışına çıkış pulu fiyatlarını 150 bin Tümene çıkarmasına rağmen halk yine de bu tutarı göze alıp Türkiye’ye gelip alışveriş yapıyor. İkinci çıkışlarda 300 bin, üçüncü kez çıkanlardan ise 450 bin Tümen (Yaklaşık 225 TL) yurt dışı çıkış harcı alındığını düşününce tablo daha net anlaşılıyor. Türk vatandaşları için yurt dışına çıkış pulu ücreti ise 50 TL.</p>
      <p>
        <b>ÜLKEYE GİRİŞİ YASAK OLAN İRANLI ŞARKICI İÇİN VAN’A AKIN EDİYORLAR</b>
      </p>
      <p>Sırası gelmişken Van’ın İran için bir başka önemi daha var. İran’ın ülke dışında yaşayan ve rejim tarafından ülkeye girişi yasaklanan pek çok ünlü sanatçı için son yıllarda Van’da konserler düzenleniyor. Daha önce İstanbul’da da benzeri konserler organize edildi. Türk halkının Tarkan’ı dinleyebilmek için Bugaristan’a gittiğini düşünmek nasıl iç burkucu geliyorsa İran halkı için de bu öyle bir durum. Geçtiğimiz günlerde Van’da organize edilen son konserlerden biri öncesinde İranlılarla birlikte yolculuk yaptık. Kısa adı Moein olarak bilinen İsfahan kökenli ünlü şarkıcı Nasrollah Moein Najafabadi, 1979’daki İslami devrimin ardından ülkeye girişi yasaklanan sanatçılar arasına alınmış. ABD’de yaşayan sanatçının 7 Kasım akşamı Van’da organize edilen konserine binlerce İranlı akın etti. Türkiye sınırından içeri girer girmez daha gümrük kapısını koridorlarından tişörtlerin içinde saklanan ünlü şarkıcının posterleri çıktı ve sloganalr atılmaya başlandı. Bir çeşit sosyal boşalma ve tepki iç içeydi. Tıpkı Moein gibi İranlı binlerce sanatçı ve aydın ülke dışında. İran dışındaki entelektüel nüfusun yaklaşık 5 milyon olduğu dile getiriliyor. Bu birikimli nüfusun büyük kısmı hala İran’ın kültürel kimliğini taşıyor ve kalbi ülkesi için atıyor. Ancak olayları birçoğu uzaktan izlemekle yetiniyor. Öte yandan zaman zaman İran’da yaşanan halk isyanlarını yakından izleyen ‘Dış İranlılar’, tepkileri marjinalleştirme eğiliminde olan rejimin de hedefinde oluyor. Molla rejiminin “dış güçler” olarak andığı grupların önemli bir kısmı dışarıdaki İranlılar. Ülkelerindeki gelişmelere müdahil olmaları her zaman dış güçlerin maşası damgası yemelerine neden oluyor.</p>
      <figure>
        <img src="https://odatv.com/images2/2019_11/2019_11_21/damgan2.jpg"/>
      </figure>
      <p>
        <b>MOLLA REJİMİ İRAN HALKINI DİNDEN SOĞUTMUŞ DURUMDA</b>
      </p>
      <p>İran’da konuştuğumuz sıradan insanlar uzun süredir yaşanan ekonomik bunalımın bir yerde patlayacağını söylüyorlardı. Orta sınıfın çöktüğü ülkede ya olağanüstü zenginler, ya da ağır yoksulluk altında ezilenler var. Molla rejiminin dini baskıları ve despot uygulamaları İran halkının çok büyük bir kesimini adeta dinden soğutmuş durumda. Rejimin Şia geleneğini yaşatmak amacıyla büyük özen gösterdiği ve asıl petrol kaynaklarını uğruna harcadığı dini yas törenleri dışında camiler boşalmış durumda. Dünyanın en güzel mimarisine sahip tarihi camilerde bile gün içinde tek tük ibadet edenlere rastlanıyor. Bunun dışında kimi mescitler de yolcuların geceleri konakladığı, gündüzleri de yorgunların dinlenmek için uyuduğu mekânlara dönüşmüş. Özetle Allah ile kulun arasına giren rejimlerin halk üzerindeki baskısı cemaati camiden ve dinden uzaklaştırmış. İran’dan Türkiye’ye bakınca durumun Türkiye açısından da benzer bir yere doğru gittiğini görmek zor değil. İran’da camilerin en güzel yanı ezanın hoparlörsüz ve makamına uygun okunması…</p>
      <p>
        <b>TOPLUMSAL MUHALEFET SESSİZCE BÜYÜYOR</b>
      </p>
      <p>İran’da tarih boyunca değişimin lokomotifi esnaf ve tüccar sınıfı olmuş. Bugünkü benzin zammı eylemlerinden birkaç gün önce konuştuğumuz esnafların öngörüleri, yaşanacakları öncede haber veriyordu. Gündelik hayatın nabzını tutan esnaflar ülkenin büyük bir bölünmenin eşiğinde olduğunu belirtiyor. İçe kapalı bir ülke olan ve basın özgürlüğü bulunmayan İran’da İslami rejimin baskısına rağmen yatay bir muhalefet oluşmuş. Partisi, derneği, sözcüsü olmayan bu muhalif damar Türklerin yoğun olduğu Tebriz’de başka, Kürtlerin yoğun olduğu Senendec’te başka türlü atıyor. Farsların yoğunlukta olduğu Şiraz, İsfahan ve Yezd’de ise daha başka.</p>
      <figure>
        <img src="https://odatv.com/images2/2019_11/2019_11_21/2.jpg"/>
      </figure>
      <p>
        <b>TÜRKLERİN POLİTİK MESAJLARI FUTBOL MAÇLARINDA VERİLİYOR</b>
      </p>
      <p>Molla rejiminin tek tipleştirme baskısı, geçmişte emekten ve ezilenlerden yana birleşebilen etnik unsurları bugün kenti alt kimlikleri üzerinden çıkış yolu arar hale getirmiş. Kuzeyde ve Kuzeybatıda Türkler, Batıda Kürtler, Orta İran’da Farslar, daha güneyde ise Arap kültürünün etkisindeki bölgeler. İran sessiz ama derinden, içten içe kaynayan bir kazan gibi. Örneğin Urmiyeli bir esnaf yakın zamana kadar çok sorun olmayan kentte Türkler ile Kürtler arasında zaman zaman gerilim yaşandığını söylüyor. Özellikle Türkiye’nin Suriye’ye askeri operasyonundan sonra bu gerilim daha da artmış. İran’daki Kürtler Tahran’ı ziyaret ettiğim günlerde Türk Büyükelçiliği önünde protesto eylemi yapmışlar. Buna karşılık aynı hafta Tebriz’deki Azerbaycan Türkleri ise kentin futbol takımı olan Traktör Sazi’nin İran 1. Ligindeki maçında takımın bir hayli politize olan taraftarları Türkiye’nin Suriye operasyonuna destek verdi.</p>
      <p>
        <b>ESNAFLARA GÖRE İRAN ÜÇ PARÇAYA BÖLÜNEBİLİR</b>
      </p>
      <p>Traktör Sazi, Tebriz’in futbol takımı olmasına karşın bölgede en çok taraftarı olan kulüp. Çünkü İran Türklerinin dil, kimlik ve kültürel baskılara karşı beklenti ve talepleri bu takımın maçlarında binlerce kişi tarafından bir ağızdan dile getiriliyor. Futbol bir anlamda adı konulmamış, partisi ve belirli bir odağı olmayan ancak toplumsal ve politik bir canlılığı bulunan araca dönüşmüş. Konuştuğumuz Traktör Sazi taraftarlarından biri hem Molla rejimine olan tepkisini dile getiriyor hem de İran’ın toplumsal ve siyasi olarak bölüneceğini söylüyordu. Fars, Türk ve Kürt bölgelerindeki ayrışmanın ülkeyi üçe bölebileceğini savunanların sayısı az değil. Bu görüş, sessiz sedasız biçimde konuşma ve basın özgürlüğünün bulunmadığı, özgürce tartışma ortamı sağlanmayan sıradan insanların çoğunlukla itibar ettiği bir beklenti halini almış.</p>
      <figure>
        <img src="https://odatv.com/images2/2019_11/2019_11_21/4_1.jpeg"/>
      </figure>
      <p>
        <b>İRAN, SAVAŞTA ÖLEN IRAKLI ŞİİLERİN AİLELERİNE MAAŞ ÖDÜYOR</b>
      </p>
      <p>Halkın rejime yönelik eleştirilerinin başında petrol gelirlerinin doğrudan ülke halkının refahını yükseltmek için değil, Şii rejiminin çevre ülkelerdeki bekası uğruna harcanması geliyor. Ekim ayının ortalarında İran’da şehirlerarasında yolculuk yapmak için çoğu kentte otobüs terminallerine gittiğinizde otobüs bulmak epeyce sorundu. Çünkü bu yıl ambargoların etkisinden bunalan halkı İran devleti ücretsiz olarak Hacı olmaları için Kerbela’ya götürüyordu. Bu nedenle binlerce otobüs Kerbela’ya Hacı taşıdığı için ülke içinde ulaşımda aksamalar yaşanabiliyordu. Bunun yanında tepki gösterilen bir başka konu da Molla rejiminin İran Irak savaşı sırasında İran ordusu tarafından öldürülen Iraklı Şii askerlerin ailelerine İran devleti tarafından şehit maaşı ödendiği iddiası.</p>
      <p>
        <b>IRAK VE LÜBNAN’DA İRAN’A TEPKİ EYLEMLERİ: ‘İÇ İŞLERİMİZE KARIŞMA’</b>
      </p>
      <p>İran hükümetinin bugünkü Irak’ta oluşan yeni yönetimin en büyük hamilerinden biri olduğu ve savaşla tahrip olan ülkedeki alt yapının yine İran tarafından desteklenerek yeniden inşa edildiğini düşününce bu iddia daha anlamlı hale geliyor. Öte yandan İran’ın petrol gelirlerinin ve ekonomik kaynaklarının Suriye’nin yanı sıra Yemen’den Filistin’e, Lübnan’dan Pakistan’a birçok ülkede Şiiliğin bekası ve devletin Ortadoğu’daki siyasi rolü için harcandığı dile getiren halk yönetime karşı büyük bir güvensizlik besliyor. Bu güvensizliği besleyen birçok neden yaşamın hemen her yanında göze çarpıyor. Örneğin çevre ve hava kirliliği önemli bir sorun. Kamu kurumlarının neden olduğu aksaklıklar hiçbir şekilde sorgulanamıyor. Geçtiğimiz günlerde hem Lübnan’da hem de Irak’ta İran’ın bu tutumuna karşı protesto eylemleri vardı. Örneğin Irak halkı yaptığı eylemlerde İran devletinin ülkelerinin iç işlerine müdahale etmesinden rahatsız olduğunu dile getiriyor. Bunlar şimdilik cılız eylemler gibi görülse de gelecekte büyüyebilecek olayların habercisi. Bu eylemlerde batılı devletlerin parmağı olduğu da düşünülebilir elbette ancak İran halkı da doğrudan bu durumdan rahatsız.</p>
      <p> </p>
      <figure>
        <img src="https://odatv.com/images2/2019_11/2019_11_21/mehed2.jpg"/>
      </figure>
      <p>
        <b>ESNAFA GÖRE HALKA DİNİ ÖĞÜT VEREN MOLLALAR LÜKS İÇİNDE YAŞIYOR</b>
      </p>
      <p>Bunun dışında toplumsal yaşamda çok basit konuların bile yasaklar listesinin başında olması halkın rejime olan tepkisini büyütüyor. Sokaktaki insanlar Mollaların halkın yüzünün gülmesini istemediğini düşünüyor. Toptancı yaklaşılmasa da 40 yıldır ülkenin kaynaklarını yöneten ve her türlü lüks içinde yaşamlarını sürdüren Mollaların halka dini öğütler verip kendi yaşamlarında başka türlü davranmaları büyük bir toplumsal sıkışma yaratmış durumda.</p>
      <p>
        <b>HALK MOLLALARIN ŞEYTAN DEDİĞİ KANALLARI İZLİYOR</b>
      </p>
      <p>Dışarıdan bakıldığında algılanan İran ile içinde yaşayınca görülen İran çok farklı. Bu nedenle birçok İran vatandaşı ülkeyi terk ediyor. Türkiye İranlılar için en çok tercih edilen ülkeler arasında. Daha zengin olanları Kanada, ABD, İngiltere ve Fransa gibi ülkelere gidiyor. Halkın büyük kısmı Türk televizyonlarında dizileri ve yarışmaları izliyor. Haberleri ise BBC ve VOA (Amerika’nın Sesi) gibi yayınların Farsça bültenlerinden izleyenlerin sayısı bir hayli fazla. Bu durum, batının ambargosuna rağmen batı kaynaklı kanallara yönelen halkın Mollalara nasıl baktığının en çarpıcı göstergelerinden biri. Mollaların şeytan olarak gösterdiği kanallar, halkın haber almak için tercih ettiği mecralara dönüşebiliyor.</p>
      <p>
        <b>MEDYA KONUSUNDA TÜRKİYE’DE DE DURUM AYNI</b>
      </p>
      <p>Bu durum Türkiye’de de neredeyse aynı. İktidarın tekeline aldığı Türk medyasının tek sesliliğinden güvenini yitiren halk son bir iki yıldır gündemi uluslararası yayın kuruluşlarının Türkçe yayınlarından takip etmeye başladı.</p>
      <p>
        <b>İRANLI ZENGİNLER KANADA YA DA ANTALYA’YA KAÇIYOR</b>
      </p>
      <p>Bir de ülke dışından Farsça yayın yapan emlak pazarlayan kanallar var. Örneğin Kanada’dan ya da Antalya’dan ev alıp ülkeyi terk etmek isteyen İranlılar için bütün resmi işlemleri yapan ve insanları ülke dışında ev sahibi yapan firmalar en çok bu kanallara reklam veriyor. Gelir durumu müsait olan çoğu İranlı’nın kafasında ülke dışından ev almak düşüncesi yaygın. Aslında Mollaların sosyal baskısı son yıllarda eskiye oranla daha azalmış. Özellikle başörtüsü konusundaki örtünme biçimleri görece daha esnek. Ancak son yıllarda ekonomik baskıların artmasıyla bu göç de hızlanmış durumda. Kadınlar daha çok itiraz ediyor ancak yapılabilecekler sınırlı olunca çareyi ülke dışına gitmekte arıyorlar.</p>
      <figure>
        <img src="https://odatv.com/images2/2019_11/2019_11_21/moein_konseri_8_kasim_van.jpg"/>
      </figure>
      <p>
        <b>MİLYONLARIN KORKUSU BASKI DUVARINI ÇATLATIYOR</b>
      </p>
      <p>Bulunduğu bölgeyi binlerce yıldır derinden etkileyen büyük bir kültürel birikimi olan İran’ın son 40 yıldır Mollalar eliyle kapalı bir rejime dönüşmesi Türkiye dâhil bölgedeki birçok ülkeyi doğrudan ilgilendiriyor. İran gibi dinamik ve çok kültürlü bir ülkenin toplumsal gelişiminin önünde 40 yıldır yüksek bir duvar ören Molla rejimi ülke içinde desteğini büyük ölçüde yitirmiş durumda. Silahlı güçlerle yargıyı halkın üzerinde bir sopa gibi kullanarak baskı altında tutan rejimin yarattığı milyonların korkusu son yıllarda bulduğu her fırsatta bu büyük duvarı çatlatan bir koçbaşına dönüşüyor.</p>
      <p>
        <b>BEŞ GÜNDÜR İNTERNET YOK, ÖLÜ SAYISI 200’DEN FAZLA</b>
      </p>
      <p>2018’in başlarında Meşhed’de başlayan ekonomik kriz kaynaklı protestolar da kısa sürede tüm ülke geneline yayılmıştı. Ancak benzin zammı protestolarının üzerinde yükseldiği zemin iki yıl öncesine göre çok daha dramatik. Kısacası İran’da su gövdeyi aşmış durumda. Rejimin protestoları bastırma iradesi her zamanki gibi çok sert. Eylemlerde ölen gösterici sayısı resmi olmayan verilere göre 200’ün üstünde. Uluslararası Af Örgütü eylemlerde ölen, yaralanan ve gözaltına alınanların sayısı hakkında bir rapor hazırlandığını duyurdu. Binlerce gözaltı olduğu bilgileri geliyor. Ancak İran’da 5 gündür internet yok. Hükümet benzin zammı protestolarında bir araç olarak kullanıldığını iddia ettiği interneti tüm ülkede kesmiş durumda. İnternetten eylemlerle ilgili video ya da fotoğraf paylaşanlar ise gözaltına alınmakla tehdit ediliyor.</p>
      <p>
        <b>İRAN’DAKİ TOPLUMSAL KAZAN PATLAMAYA HAZIR BOMBA GİBİ</b>
      </p>
      <p>İran halkının rejimin baskısını ne denli hissettiğine yakından tanıklık etmiş biri olarak eylemlerin bu denli gözü kara biçimde sürmesinin büyük bir tepki olduğunu düşünüyorum. Bir başka deyişle İran halkı rejime karşı ölümüne bir itiraz sesi yükseltiyor. Hükümet kanadından yapılan açıklamalarda eylemcilerin bankaları ateşe vermek için durumu provoke etmek isteyenlerden 20-30 Dolar aldığı yönünde iddialar yer alıyor. Ancak bu bildik senaryolar halkın haklı isyanını perdelemeye yetmiyor. Molla rejimi bu tür toplu itirazları güç kullanarak bastırsa da İran’daki toplumsal kazan kaynamaya devam edecek ve sonunda bu büyük basınç mutlaka patlayacaktır. Bu coğrafyanın binlerce yıllık tarihi bize bunu söylüyor…</p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/turkiyenin-ormancilik-tarihini-yazan-isim-o-projedeki-saklanan-gercegi-anlatti--10111957.html"/>
        <a href="https://odatv.com/suikast-son-anda-onlendi-04101920.html"/>
        <a href="https://odatv.com/turkiye-zehirleniyor-onlar-avrupada-tatil-yapiyor--19091900.html"/>
        <a href="https://odatv.com/bu-politikalarin-kazanani-olmaz-11081903.html"/>
        <a href="https://odatv.com/turkiyenin-en-guclu-yani-nasil-en-zayif-hale-getiriliyor-23051938.html"/>
        <a href="https://odatv.com/denizimiz-antibiyotik-coplugu-olmasin--06051945.html"/>
        <a href="https://odatv.com/turkiyenin-muz-cennetinde-buyuk-tehlike-06031941.html"/>
        <a href="https://odatv.com/iranin-oteki-yuzu-24091837.html"/>
        <a href="https://odatv.com/iran-neden-hedefte-17051848.html"/>
        <a href="https://odatv.com/iran-o-koalisyona-katilacak-mi-1409141200.html"/>
        <a href="https://odatv.com/cenneti-lagim-basti-2608141200.html"/>
        <a href="https://odatv.com/o-projeye-tepkiler-dinmiyor-2801141200.html"/>
        <a href="https://odatv.com/kadin-ve-cocuklarin-yarisi-bu-hastaligi-tasiyor-1510131200.html"/>
        <a href="https://odatv.com/turk-bahari-mi-akpnin-sonbahari-mi-1309131200.html"/>
        <a href="https://odatv.com/son-sozu-hep-su-soyler-2808131200.html"/>
        <a href="https://odatv.com/tarim-bitti-tas-mi-yiyelim-1608131200.html"/>
        <a href="https://odatv.com/muhtesem-dedi-sularda-olmeyen-kalmadi--1407131200.html"/>
        <a href="https://odatv.com/turkiye-tas-devrine-care-ariyor-2006131200.html"/>
        <a href="https://odatv.com/bu-kanunla-butun-sular-ozellesecek-2401131200.html"/>
        <a href="https://odatv.com/60-yillik-gunah-keciligi-bitiyor-0301131200.html"/>
      </related>
    </article>
  </body>
</html>