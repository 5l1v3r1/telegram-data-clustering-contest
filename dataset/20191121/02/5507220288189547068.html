<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187550/"/>
    <meta property="og:site_name" content="Janam TV"/>
    <meta property="article:published_time" content="2019-11-21T02:20:29+00:00"/>
    <meta property="og:title" content="ബൊക്കോഹറാം ഭീകരര്‍ക്കെതിരെ പോരാടിയ ദിവിന മലൂമിന് അന്താരാഷ്ട്ര സമാധാന പുരസ്‌ക്കാരം; ഒപ്പം ഗ്രെറ്റ തുന്‍ബര്‍ഗിനും"/>
    <meta property="og:description" content="സ്റ്റോക്ക് ഹോം: ബോക്കോഹറാം ഭീകരര്‍ക്കെതിരെ പോരാട്ടം നടത്തിയ കാമറൂണിലെ സമാധാന സമര പോരാളി ദിവിന മലൂമിന് അന്താരാഷ്ട്ര സമാധാന പുരസ്‌ക്കാരം. കുട്ടികളുടെ"/>
  </head>
  <body>
    <article>
      <h1>ബൊക്കോഹറാം ഭീകരര്‍ക്കെതിരെ പോരാടിയ ദിവിന മലൂമിന് അന്താരാഷ്ട്ര സമാധാന പുരസ്‌ക്കാരം; ഒപ്പം ഗ്രെറ്റ തുന്‍ബര്‍ഗിനും</h1>
      <address><time datetime="2019-11-21T02:20:29+00:00">21 Nov 2019, 02:20</time> by <a rel="author">Janam TV Web Desk</a></address>
      <p>സ്റ്റോക്ക് ഹോം: ബോക്കോഹറാം ഭീകരര്‍ക്കെതിരെ പോരാട്ടം നടത്തിയ കാമറൂണിലെ സമാധാന സമര പോരാളി ദിവിന മലൂമിന് അന്താരാഷ്ട്ര സമാധാന പുരസ്‌ക്കാരം. കുട്ടികളുടെ അവകാശങ്ങള്‍ക്കായി പ്രവര്‍ത്തിക്കുന്ന ഡച്ച് സംഘടനയാണ് പുരസ്‌ക്കാരം ഏര്‍പ്പെടുത്തിയിരിക്കുന്നത്.</p>
      <p>കുട്ടികളുടെ അവകാശത്തിന് ഊന്നല്‍ നല്‍കി ശക്തമായ പോരാട്ടമാണ് ഭീകരര്‍ക്കെതിരെ ദിവിന നടത്തിയത്. ബോക്കോഹറാമിനെതിരെ പോരാടാന്‍ കുട്ടികളോട് ആഹ്വാനം ചെയ്തിരുന്നു. ഭീകരര്‍ക്കെതിരെ സമാധാനപരമായ സമരപരിപാടിയാണ് പതിനഞ്ചുകാരി ദിവിന സ്വീകരിച്ചത്.</p>
      <p>പോരാട്ടത്തിനായി കാര്‍ട്ടൂണ്‍ കഥാപാത്രത്തെ ഡിവിന വികസിപ്പിച്ചെടുത്തതും ശ്രദ്ധേയമായിരുന്നു. ദിവിന വികസിപ്പിച്ചെടുത്ത കാര്‍ട്ടൂണ്‍ കഥാപാത്രത്തെ കുട്ടികളുടെ ടീഷര്‍ട്ടുകളില്‍ അച്ചടിക്കുക, കുട്ടികള്‍ക്ക് വര്‍ക് ഷോപ്പ് നടത്തുക തുടങ്ങിയവയാണ് ദിവിന ആസൂത്രണം ചെയ്തത്. ഇതോടെ ദിവിനയുടെ പിന്നില്‍ നിരവധി പേര്‍ അണിനിരന്നു.</p>
      <p>ദിവിനയോടൊപ്പം സ്വീഡിഷ് കാലാവസ്ഥ പ്രവര്‍ത്തക ഗ്രെറ്റ തുന്‍ബര്‍ഗും കുട്ടികളുടെ അന്താരാഷ്ട്ര സമാധാന പുരസ്‌ക്കാരം പങ്കുവെച്ചിരുന്നു. ലോകം മുഴുവനുമുള്ള സ്‌കൂള്‍ വിദ്യാര്‍ഥികളുമായി ചേര്‍ന്ന് കാലാവസ്ഥ വ്യതിയാനത്തിനെതിരെ ഗ്രേറ്റ നടത്തിയ പോരാട്ടങ്ങളാണ് പുരസ്‌ക്കാരത്തിന് അര്‍ഹയാക്കിയത്.</p>
      <p>കഴിഞ്ഞ വര്‍ഷം ഓഗസ്റ്റില്‍ സ്വീഡിഷ് പാര്‍ലമെന്റിനു മുന്നില്‍ കാലാവസ്ഥ സംരക്ഷണത്തിനു വേണ്ടി പഠിപ്പു മുടക്കി സമരം ചെയ്താണ് ഗ്രേറ്റ പോരാട്ടത്തിന് തുടക്കം കുറിച്ചത്. ഗ്രേറ്റയ്ക്ക് പിന്തുണ നല്‍കി ലോകത്തിന്റെ വിവിധ ഭാഗങ്ങളില്‍ നിന്നുള്ള വിദ്യാര്‍ഥികളും സമരത്തില്‍ പങ്കു ചേര്‍ന്നു. നിലവില്‍ ഒരു ലക്ഷത്തിലധികം കുട്ടികളാണ് ഗ്രേറ്റയെ പിന്തുണയ്ക്കുന്നത്. ഗ്രേറ്റയുടെ ഫ്രൈഡേസ് ഫോര്‍ ഫ്യൂച്ചര്‍ എന്ന സംഘടന കാലാവസ്ഥ വ്യതിയാനം തയുന്നതിനായി പ്രവര്‍ത്തിക്കുകയാണ്.</p>
    </article>
  </body>
</html>