<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-bude-vimagati-vid-rosiyi-povernuti-vse-znyate-z-ukrayinskih-korabliv-zelenskiy-330375_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T02:46:00+00:00"/>
    <meta property="og:title" content="Україна буде вимагати від Росії повернути все зняте з українських кораблів – Зеленський"/>
    <meta property="og:description" content="Паралельно здійснюватиметься ремонт повернутих кораблів, щоб знову ввести їх у дію."/>
  </head>
  <body>
    <article>
      <h1>Україна буде вимагати від Росії повернути все зняте з українських кораблів – Зеленський</h1>
      <h2>Паралельно здійснюватиметься ремонт повернутих кораблів, щоб знову ввести їх у дію.</h2>
      <address>
        <time datetime="2019-11-21T02:46:00+00:00">21 Nov 2019, 02:46</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/245527.jpg"/>
          <figcaption>© Соцмережі</figcaption>
        </figure>
        <figure>
          <img src="https://image.zn.ua/media/images/614xX/Nov2019/245528.jpg"/>
          <figcaption>© Соцмережі</figcaption>
        </figure>
        <figure>
          <img src="https://image.zn.ua/media/images/614xX/Nov2019/245529.jpg"/>
          <figcaption>© Соцмережі</figcaption>
        </figure>
        <figure>
          <img src="https://image.zn.ua/media/images/614xX/Nov2019/245530.jpg"/>
          <figcaption>© Соцмережі</figcaption>
        </figure>
      </slideshow>
      <p>Україна буде вимагати від Росії повернення усіх деталей, які росіяни вкрали з <a href="https://dt.ua/WORLD/nato-shvalilo-povernennya-rosiyeyu-ukrayinskih-korabliv-330366_.html"><b>українських бронекатерів "Нікополь", "Бердянськ" і буксира "Яни Капу"</b></a>, заявив в Очакові під час зустрічі кораблів президент України Володимир Зеленський, повідомляє "Інтерфакс-Україна".</p>
      <p>"Я дуже радий, що наші військові катери на місці. Як ми і обіцяли, ми повернули наших моряків, і повернули наші катери. Те, що ми побачили, дійсно, не вистачає і обладнання частково, і не вистачає, ми говорили з адміралом і деякі речі я не можу сказати, частини озброєння. Я побачив стан, буде розслідування, ми побачимо всі деталі. Ми обов'язково звернемося до російської сторони, щоб нам повернули все, що там є", – заявив він на брифінгу.</p>
      <p>Паралельно здійснюватиметься ремонт повернутих кораблів, щоб знову ввести їх в дію, додав Зеленський.</p>
      <p>"Ми говорили з паном Воронченко, десь три місяці і все буде на ходу", – вказав президент.</p>
      <p>Як повідомлялося, 18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія повернула Україні</b></a> захоплені у 2018 році кораблі ВМС. При цьому в Москві продовжують стверджувати, що повернення кораблів<b> <a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>, а є нібито "жестом доброї волі".</p>
      <p>Судна майже рік простояли в порту окупованої Керчі, <a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html"><b>перед виведенням на них проводилися ремонтні роботи</b></a>. Намагаючись приховати докази минулорічної агресії, росіяни, зокрема, ліквідували пробоїну на борту катера "Бердянськ".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>