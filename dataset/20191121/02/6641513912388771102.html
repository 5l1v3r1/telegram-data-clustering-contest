<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/rus-yazarin-eserleri-istanbul-da-sahnelenecek-kultur-sanat-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="Rus yazarın eserleri İstanbul’da sahnelenecek"/>
    <meta property="og:description" content="Rus yazarın eserleri İstanbul’da sahnelenecek | aydinlik.com.tr"/>
  </head>
  <body>
    <article>
      <h1>Rus yazarın eserleri İstanbul’da sahnelenecek</h1>
      <address>
        <time datetime="2019-11-21T02:00:00+00:00">21 Nov 2019, 02:00</time>
      </address>
      <p>
        <b>Rus ekip Golden Mask, İstanbul Tiyatro Festivali’nde Rus şair Puşkin’in eserlerini sanatseverlerle buluşturacak. İki devletin desteğiyle hayata geçen projey, çağdaş Rus tiyatrosunun ruhunu anlatmayı hedefliyor.</b>
      </p>
      <p>Rusya’dan gelen “Golden Mask”, Puşkin’in yedi yılda tamamladığı “Yevgeni Onegin” ile “Her Yol Kuzeye Çıkar”, “Sirk” ve “İran Konferansı” adlı tiyatro gösterilerini “23. İstanbul Tiyatro Festivali”nde, sanatseverlerle buluşturacak. Festival 1 Aralık’a kadar sürecek.</p>
      <p>İstanbul Kültür Sanat Vakfı (İKSV) tarafından “Hayat Ters Yüz” temasıyla düzenlenen festival, bu yıl 25’inci yılını kutlayan “Golden Mask”ı konuk ediyor. Drama, opera, bale, modern dans, operet, müzikal ve kukla tiyatrosundan başarılı eserlere verilen ulusal tiyatro ödülünün adı olan Golden Mask aynı zamanda Moskova’da düzenlenen ve Rusya’daki en başarılı yapımların sahnelendiği Rus Sahne Sanatları Festivalinin de ortak ismi olarak göze çarpıyor.</p>
      <p>
        <b>FESTİVAL İÇİN TÜRKİYE’YE GELDİLER</b>
      </p>
      <p>Golden Mask etkinliklerine ilişkin düzenlenen toplantıda konuşan İstanbul Tiyatro Festivali Direktörü Leman Yılmaz, Rusya’dan İstanbul’a yaklaşık 150 kişinin geldiğini söyledi. Yılmaz, şöyle konuştu:</p>
      <p>“Hem sinemada hem de televizyonda çok ün yapmış oyuncular geldi. Onları burada ağırlamaktan çok mutluyuz. Yeniden keşfetmekten ve yeniden buluşmaktan dolayı da çok mutluyuz. Maria’ya bu anlamda da bize verdiği destek için çok teşekkür ederiz. Çünkü kolay bir iş birliği değil. Doğru bir çizgide ilerlememiz ve bunun için destek bulmak gerekiyordu. Onlar da bizim gibi çok çabaladı, bu desteği bulmak için.”</p>
      <p>
        <b>‘DİĞER ADIM ÇEHOV FESTİVALİ’</b>
      </p>
      <p>Rusya’da çok geniş bir yelpazede çok iyi işler yapıldığının altını çizen Yılmaz, Golden Mask’ın yalnızca Rusya’da sahnelenen oyunları programına alarak onları sunduğunu dile getirdi.</p>
      <p>Leman Yılmaz, festival direktörü olarak bir sonraki adımının “Çehov Festivali” olduğunu belirterek, “Çünkü Çehov Festivali daha uluslararası bir program ile ilerliyor ve yurt dışından da farklı tiyatro topluluklarını davet ediyorlar” diye konuştu.</p>
      <p>
        <b>RUS TİYATROSUNUN RUHU ARAŞTIRILACAK</b>
      </p>
      <p>Etkinliğe katılan Golden Mask Festival Direktörü Maria Revyakina da festivalde yer alan eserlerle ilgili bilgi verdi. Revyakina, “Çünkü farklı bir ülkede, farklı bir tiyatro seyircisine, farklı temsiller göstermek gerçekten hiç de kolay bir şey değil. Organizasyon anlamında Leman hanım ve ekibine her zaman yanımızda olduğu ve hep destek olduğu için teşekkür ediyorum” ifadelerini kullandı.</p>
      <p>
        <b>İKİ DEVLETİN DESTEĞİ VAR</b>
      </p>
      <p>Maria Revyakina, Golden Mask çatısı altında izlenecek “Yevgeni Onegin” ile “Her Yol Kuzeye Çıkar”, “Sirk” ve “İran Konferansı” adlı tiyatro gösterileri ile çağdaş Rus tiyatrosunun ruhunun anlaşılabileceğine işaret ederek, şöyle konuştu:</p>
      <p>“Bu bizim için büyük bir olanak. Çünkü devletin ve her iki ülkenin kültür bakanlıklarının da desteği var bu projede. Bu siyasi irade olmasa, kültürlerimizi tanıtmamız zor olurdu.”</p>
      <related>
        <h4>Benzer Haberler</h4>
        <a href="https://www.aydinlik.com.tr/istanbul-devlet-tiyatrosu-nda-bu-hafta-kultur-sanat-aralik-2018"/>
        <a href="https://www.aydinlik.com.tr/istanbul-devlet-tiyatrosu-nda-bu-hafta-kultur-sanat-nisan-2019"/>
        <a href="https://www.aydinlik.com.tr/istanbul-sehir-tiyatrolari-nda-bu-hafta-17-oyun-sahnelenecek-kultur-sanat-subat-2018-1"/>
        <a href="https://www.aydinlik.com.tr/rus-kizilordu-korosu-canakkale-turkusu-nu-yorumladi-kultur-sanat-mart-2018"/>
      </related>
    </article>
  </body>
</html>