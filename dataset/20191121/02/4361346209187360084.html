<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/bortonviselt-kemenysepro-huzza-le-a-cegeket/187043"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T02:00:00+00:00"/>
    <meta property="og:title" content="Börtönviselt kéményseprő húzza le a cégeket"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Börtönviselt kéményseprő húzza le a cégeket</mark>
      </h1>
      <address><time datetime="2019-11-21T02:00:00+00:00">21 Nov 2019, 02:00</time> by <a rel="author">Bors</a></address>
      <p>
        <b>Agresszívan támad le cégeket, társas- és magáningatlanokat egy verpeléti székhelyű kéményseprő-vállalat, amely visszaél a Katasztrófavédelem nevével. A céget az a Vámos Csaba vezeti, aki komoly bűnözői múltjával tavaly elindult az országgyűlési választásokon. Akkor nem sikerült parlamenti képviselőnek lennie, most más módon kárpótolja magát. </b>
        <b>Agresszívan támad le cégeket, társas- és magáningatlanokat egy verpeléti székhelyű kéményseprő-vállalat, amely visszaél a Katasztrófavédelem nevével. A céget az a Vámos Csaba vezeti, aki komoly bűnözői múltjával tavaly elindult az országgyűlési választásokon. Akkor nem sikerült parlamenti képviselőnek lennie, most más módon kárpótolja magát.</b>
      </p>
      <p>A Bors megtudta, hogy panaszözön érkezett a Katasztrófavédelemhez az Agria Camino Kéményseprő-ipari Szolgáltató Kft. tevékenységével kapcsolatban. A cég ügyvezetője egy – nyilván nagy tapasztalattal rendelkező – 22 éves fiatalember, aki teljeskörűen megbízta a vállalkozás ügyintézésével Vámos Csabát.</p>
      <p>Köztudott, hogy Vámos komoly bűnözői múlttal rendelkezik, a Bors korábban több leleplező cikket írt róla. Most újra színre lépett, és a jelek szerint dől a lé a vállalkozáshoz. Csakhogy az Agria Camino működése gyorsan kiverte a biztosítékot a célkeresztjükbe került cégeknél.</p>
      <figure>
        <img src="http://media.borsonline.hu/cikk/20/192650/big-lead/650x360/2029931_vamoscsaba4-mti.jpg"/>
        <figcaption>2018 tavaszán országgyűlési választásokon indult Vámos Csaba, de a választók nem bíztak benne, elbukott © MTI</figcaption>
      </figure>
      <p>
        <b>Vámos mozgatja a szálakat a cégnél</b>
      </p>
      <p>Emlékezetes, hogy Vámos 2018-ban Egerben indult az országgyűlésiképviselő-választásokon, de elbukott. Korábban a bíróságok többek között rablás, melyben társtettes volt, többrendbeli lopás, közlekedés-biztonság elleni bűntettben és közokirattal visszaélés miatt mondta ki bűnösnek. Összbüntetését végül a Budakörnyéki Bíróság 2007. december 19-én két év öt hónapban állapította meg. Vámos a váci börtönben töltötte a büntetését.</p>
      <p>A kéményseprő céget a 2018-as országgyűlési választások után jegyezték be mindössze két hónappal. Vámos vette fel a cég alkalmazottait, irányítja a munkavégzésüket és a vállalkozás hivatalos ügyintézését érintően is ő jár el.</p>
      <p>A panaszok szerint a cég alkalmazottai agresszívan, többségében házalásos módszerrel végzik a munkát. Az épületbe bejutva előadják, hogy a vállalkozásoknak kötelező a kéményseprő-ipari ellenőrzések elvégeztetése, mert ha ennek nem tesznek eleget, a Katasztrófavédelem több száz­ezer forintos bírságot is kiszabhat. Valamennyi panaszos azt sérelmezte, hogy a kft. kéményseprői előzetes bejelentés vagy a vállalkozás vezetőjével történt előzetes egyeztetés nélkül jelent meg, a helyszínen talált személyt – legyen az akár a portás, a takarító vagy egy idős hozzátartozó – a hatósági szankciókra hivatkozással addig győzködték, amíg az bele nem egyezett a kéményellenőrzésbe. Utána pe­dig aláíratták velük a megrendelőlapot. Sokszor nem került tisztázásra az sem, hogy az ingatlan magán- vagy társasház, amitől függ, hogy a kéményseprés elvégzésére az ingyenesen dolgozó Katasztrófavédelem vagy a munkadíjat felszámoló kéményseprő-ipari vállalkozások jogosultak.</p>
      <figure>
        <img src="http://media.borsonline.hu/cikk/20/192650/gallery-picture/645w/2029940_screen-shot-2019-11-20-at-165457.jpg"/>
      </figure>
      <p>
        <b>Kihívták a rendőröket Tiszavasváriban</b>
      </p>
      <p>A rendszer jól ki van találva, a jelek szerint az agresszív fellépés jól jövedelmez. A vállalkozás beindulása után fél év alatt 46 millió 316 ezer forint volt a kft. nettó árbevétele. Sőt itt egy másik árulkodó adat: 2019 szeptemberében a kéményseprő alkalmazottak jutaléka össze­sen 2 364 570 forint volt, amit az alapfizetésükön túl kaptak, miközben az Agria Camino Kft. bruttó bevétele ebben az egy hónapban 17 436 026 fo­rint volt. 2019 nyarán Tiszavasváriban az Agria Camino Kft. kéményseprőinek erőszakos fellépése miatt kihívták a rendőröket, akik a helyszínre érve igazoltatták a kéményseprőket, majd a cégnél ellenőrizték, hogy valóban az Agriánál dolgoznak-e.</p>
      <p>
        <b>Minden panaszt kivizsgálnak</b>
      </p>
      <p>Lapunk megkereste Vámost, aki a következőket állította:</p>
      <p>– Területi vezetőként nem tu­dok olyanról, és cáfolom, hogy agresszívan lépett volna fel bármelyik kollégám bárkivel is, vagy visszaéltünk volna a Katasztrófavédelem nevével. Mi csak egy szolgáltatást nyújtunk, aki akarja, az igénybe veszi, aki nem, az nem. A probléma inkább a tudatlanságból adódik, sokan nincsenek tisztában a jogszabályokkal.</p>
      <p>Ezzel szemben az Agria Camino tisztességtelen munkavégzésére vonatkozóan számos pa­naszos bejelentés érkezett, me­lyeket a Katasztrófavédelem minden esetben kivizsgál.</p>
    </article>
  </body>
</html>