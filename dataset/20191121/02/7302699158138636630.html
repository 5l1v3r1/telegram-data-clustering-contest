<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000111652"/>
    <meta property="og:site_name" content="MGR Online"/>
    <meta property="article:published_time" content="2019-11-21T02:51:00+00:00"/>
    <meta property="og:title" content="รัฐบาลพม่าเผย ‘ซูจี’ พร้อมนำคณะผู้แทนขึ้นศาลโลกสู้คดีล้างเผ่าพันธุ์โรฮิงญา"/>
    <meta property="og:description" content="รอยเตอร์ - อองซานซูจีจะไปปรากฎตัวที่ศาลยุติธรรมระหว่างประเทศ (ICJ) หรือศาลโลก เพื่อสู้คดีที่แกมเบียเป็นผู้ยื่นฟ้องซึ่งกล่าวหาว่าพม่าฆ่าล้างเผ่าพันธุ์ชนกลุ่มน้อยมุสลิมโรฮิงญา รัฐบาลพม่าระบุ"/>
  </head>
  <body>
    <article>
      <h1>รัฐบาลพม่าเผย ‘ซูจี’ พร้อมนำคณะผู้แทนขึ้นศาลโลกสู้คดีล้างเผ่าพันธุ์โรฮิงญา</h1>
      <address><time datetime="2019-11-21T02:51:00+00:00">21 Nov 2019, 02:51</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011552101.JPEG"/>
      </figure>
      <p><b>รอยเตอร์ - อองซานซูจีจะไปปรากฉตัวที่ศาลยุติธรรมระหว่างประเทศ (ICJ) หรือศาลโลก เพื่อสู้คดีที่แกมเบียเป็นผู้ยื่นฟ้องซึ่งกล่าวหาว่าพม่าฆ่าล้างเผ่าพันธุ์ชนกลุ่มน้อยมุสลิมโรฮิงญา รัฐบาลพม่าระบุ</b><br/><br/>ชาวมุสลิมโรฮิงญามากกว่า 730,000 คน ได้หลบหนีไปยังบังกลาเทศตั้งแต่ปี 2560 เนื่องจากการปราบปรามของทหารพม่าที่ผู้สืบสวนสหประชาชาติกล่าวว่าเป็นการปราบปรามที่มีเจตนาล้างเผ่าพันธุ์ แต่พม่าปฏิเสธข้อกล่าวหาว่ากระทำการล้างเผ่าพันธุ์<br/><br/>แกมเบีย ประเทศขนาดเล็กทางภาคตะวันตกของแอฟริกา ที่ประชากรส่วนใหญ่เป็นชาวมุสลิม ได้ยื่นฟ้องต่อศาล หลังได้รับการสนับสนุนจากองค์การความร่วมมืออิสลาม (OIC) ที่มีสมาชิก 57 ประเทศ <br/><br/>กระทรวงที่ดูแลสำนักงานที่ปรึกษาแห่งรัฐระบุในเฟซบุ๊กว่า พม่าได้ว่าจ้างทนายความต่างชาติที่มีชื่อเสียงที่จะสู้คดีซึ่งยื่นฟ้องโดยแกมเบีย และที่ปรึกษาแห่งรัฐ ในฐานะที่เป็นรัฐมนตรีกระทรวงการต่างประเทศด้วยนั้น จะนำทีมไปยังกรุงเฮก เนเธอร์แลนด์ เพื่อปกป้องผลประโยชน์ของพม่าที่ศาลยุติธรรมระหว่างประเทศ<br/><br/>พลจัตวา ซอ มิน ตุน โฆษกทหารกล่าวกับรอยเตอร์ถึงการตัดสินใจที่เกิดขึ้นหลังกองทัพปรีกษาหารือกับรัฐบาลว่า ทหารจะร่วมมืออย่างเต็มที่กับรัฐบาลและจะปฏิบัติตามคำสั่งของรัฐบาล<br/><br/>ด้านโฆษกพรรคสันนิบาตแห่งชาติเพื่อประชาธิปไตยของซูจี กล่าวว่า ซูจีได้ตัดสินใจที่จะจัดการกับคดีนี้ด้วยตัวเอง<br/><br/>“พวกเขากล่าวหาว่าอองซานซูจีล้มเหลวที่จะพูดถึงการละเมิดสิทธิมนุษยชน เธอตัดสินใจที่จะเผชิญกับการฟ้องร้องด้วยตัวเอง” โฆษกพรรค กล่าว<br/><br/>ทั้งแกมเบียและพม่าเป็นผู้ลงนามในอนุสัญญาฆ่าล้างเผ่าพันธุ์ปี 1948 ที่ไม่เพียงแค่ห้ามรัฐต่างๆ จากการฆ่าล้างเผ่าพันธุ์เท่านั้น แต่ยังบังคับให้รัฐที่ลงนามทั้งหมดจะต้องป้องกันและลงโทษความผิดอาญาฐานฆ่าล้างเผ่าพันธุ์<br/><br/>ศาลยุติธรรมระหว่างประเทศได้กำหนดให้มีการนั่งพิจารณาคดีครั้งแรกในวันที่ 10-12 ธ.ค. แต่อย่างไรก็ตาม ศาลไม่มีอำนาจบังคับให้ปฏิบัติตามคำตัดสินใดๆ ของศาล.</p>
    </article>
  </body>
</html>