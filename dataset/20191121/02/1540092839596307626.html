<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198078/livyi-oi-dynameis-toy-stratarxi-xaftar-ypostirizoyn-pos-katerripsan-italiko-uav"/>
    <meta property="og:site_name" content="CNN.gr"/>
    <meta property="article:published_time" content="2019-11-21T02:25:56+00:00"/>
    <meta property="og:title" content="Λιβύη: Οι δυνάμεις του στρατάρχη Χάφταρ υποστηρίζουν πως κατέρριψαν ιταλικό UAV"/>
    <meta property="og:description" content="Οι δυνάμεις του αυτοαποκαλούμενου Λιβυκού Εθνικού Στρατού (ΛΕΣ) του στρατάρχη Χαλίφα Χάφταρ, του ισχυρού άνδρα της ανατολικής Λιβύης, ανακοίνωσαν ότι..."/>
  </head>
  <body>
    <article>
      <h1>Λιβύη: Οι δυνάμεις του στρατάρχη Χάφταρ υποστηρίζουν πως κατέρριψαν ιταλικό UAV</h1>
      <h2>Οι δυνάμεις του αυτοαποκαλούμενου Λιβυκού Εθνικού Στρατού (ΛΕΣ) του στρατάρχη Χαλίφα Χάφταρ, του ισχυρού άνδρα της ανατολικής Λιβύης, ανακοίνωσαν ότι κατέρριψαν την Τετάρτη (20/11) ιταλικό τηλεκατευθυνόμενο μη επανδρωμένο αεροσκάφος σε περιοχή υπό τον έλεγχό τους στο δυτικό τμήμα της χώρας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 04:25 , 21 November 2019</p>
      <p>«<b>Καταρρίψαμε ιταλικό τηλεκατευθυνόμενο μη επανδρωμένα αεροσκάφος με αντιαεροπορικό πύραυλο βόρεια της Ταρχούνας</b>», πόλης που αποτελεί βάση μετόπισθεν των δυνάμεων του Χάφταρ στη δυτική Λιβύη και απέχει πενήντα χιλιόμετρα νοτιοανατολικά της Τρίπολης, δήλωσε ο εκπρόσωπος του ΛΕΣ, ο Άχμαντ αλ Μισμάρι, κατά τη διάρκεια συνέντευξης Τύπου στη Βεγγάζη.</p>
      <p>
        <b>Το υπουργείο Άμυνας της Ιταλίας είχε ανακοινώσει νωρίτερα ότι τηλεκατευθυνόμενο μη επανδρωμένο αεροσκάφος (UAV) «συνετρίβη στη λιβυκή επικράτεια ενώ εκτελούσε αποστολή υποστήριξης της επιχείρησης Mare Sicuro» («Ασφαλής Θάλασσα»).</b>
      </p>
      <figure>
        <iframe data-src="https://twitter.com/JosephHDempsey/status/1197215673958699008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η συγκεκριμένη επιχείρηση, σύμφωνα με τη Ρώμη, έχει σκοπό να εγγυηθεί την ασφάλεια των πετρελαϊκών εγκαταστάσεων και των αλιέων ανοικτά της Λιβύης.</p>
      <p>«<b>Διενεργείται έρευνα για να εξακριβωθούν τα αίτια του συμβάντος</b>», πρόσθεσε το ιταλικό υπουργείο Άμυνας σε ανακοίνωσή του διευκρινίζοντας ότι «<b>το σχέδιο πτήσης είχε υποβληθεί εκ των προτέρων στις λιβυκές αρχές</b>».</p>
      <p>«<b>Περιμένουμε ακόμη (από τις ιταλικές αρχές) εξηγήσεις για τους λόγους της υπέρπτησης</b>» του UAV στη «<b>λιβυκή επικράτεια</b>», αντέτεινε ο Μισμάρι.</p>
      <p>Φωτογραφίες των συντριμμιών του UAV κυκλοφόρησαν σε ιστότοπους κοινωνικής δικτύωσης. Στο ένα από τα φτερά διακρίνεται το έμβλημα της ιταλικής Πολεμικής Αεροπορίας.</p>
      <p>
        <b>Αρχικά, οι δυνάμεις του Χάφταρ είχαν ανακοινώσει πως κατέρριψαν τουρκικό UAV.</b>
      </p>
      <p>Μετά την ανατροπή του καθεστώτος του Μουάμαρ Καντάφι το 2011, η Λιβύη σπαράσσεται από αδελφοκτόνες συγκρούσεις. Ξένες δυνάμεις κατηγορούνται ότι διεξάγουν πόλεμο δι’ αντιπροσώπων στη χώρα μετά την έναρξη, τον Απρίλιο, της ευρείας κλίμακας επιχείρησης των δυνάμεων του Χάφταρ με σκοπό να κυριεύσουν την Τρίπολη, πρωτεύουσα και έδρα της διεθνώς αναγνωρισμένης Κυβέρνησης Εθνικής Ενότητας (ΚΕΕ).</p>
      <p>Τα Ηνωμένα Αραβικά Εμιράτα, η Σαουδική Αραβία και η Αίγυπτος κατηγορούνται πως υποστηρίζουν τον στρατάρχη Χάφταρ, ενώ το Κατάρ και η Τουρκία υποστηρίζουν την ΚΕΕ.</p>
      <p>Με δεδομένο το αδιέξοδο στα μέτωπα, οι δύο πλευρές έχουν πλέον στραφεί στην ολοένα πιο εκτενή χρήση UAV, μετατρέποντας τη χώρα της βόρειας Αφρικής «<b>πιθανόν στο μεγαλύτερο θέατρο πολέμου των UAV στον κόσμο</b>», στηλίτευσε πρόσφατα ο απεσταλμένος του ΟΗΕ στη Λιβύη Γασάν Σαλάμε.</p>
      <p>Στις εχθροπραξίες από τον Απρίλιο έχουν σκοτωθεί πάνω από 1.000 άνθρωποι και 120.000 έχουν εκτοπιστεί, σύμφωνα με τα Ηνωμένα Έθνη.</p>
      <p>Την Τρίτη, ο ΛΕΣ ανακοίνωσε ότι εξαπέλυσε επιδρομές στο λιμάνι της Μισράτας, στοχοθετώντας τεθωρακισμένα οχήματα μεταφοράς προσωπικού τα οποία έστειλε στην ΚΕΕ η Τουρκία και μια αποθήκη πυρομαχικών.</p>
      <p>Οι επιδρομές καταγράφηκαν μερικές ώρες μετά τον βομβαρδισμό εργοστασίου μπισκότων στην Τρίπολη με τουλάχιστον 10 νεκρούς και δεκάδες τραυματίες, πλήγμα που ο απεσταλμένος του ΟΗΕ χαρακτήρισε πιθανό έγκλημα πολέμου.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197908/ekt-pos-ta-paraptomata-ton-trapeziton-epidroyn-stis-trapezes-tis-eyrozonis">ΕΚΤ: Πώς τα παραπτώματα των τραπεζιτών επιδρούν στις τράπεζες της ευρωζώνης</a>
        </li>
        <li>
          <a href="https://www.cnn.gr/news/sports/story/198040/rik-pitino-enthoysiasmenos-poy-epistrefo-ston-panathinaiko-opap">Ρικ Πιτίνο: Ενθουσιασμένος που επιστρέφω στον Παναθηναϊκό ΟΠΑΠ</a>
        </li>
        <li>
          <a href="https://www.cnn.gr/news/ellada/story/198036/telesigrafo-15-imeron-stoys-katalipsies-ktirion-stin-athina">Τελεσίγραφο 15 ημερών στους καταληψίες κτηρίων στην Αθήνα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1124/livyi">ΛΙΒΥΗ</a>
        </li>
        <li>
          <a href="https://www.cnn.gr/eidhseis/tag/34610/xalifa-xaftar">ΧΑΛΙΦΑ ΧΑΦΤΑΡ</a>
        </li>
        <li>
          <a href="https://www.cnn.gr/eidhseis/tag/82125/uav">UAV</a>
        </li>
        <li>
          <a href="https://www.cnn.gr/eidhseis/tag/1950/italia">ΙΤΑΛΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198068/snapshot/passport-3127925_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198084/snapshot/2530281.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198058/snapshot/414569.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198076/snapshot/apodrasi-kakopoiou-kypselis.jpg"/>
      </figure>
    </article>
  </body>
</html>