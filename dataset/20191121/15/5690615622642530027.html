<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837060-napad-na-veterana-ato-u-kiyevi-perekvalifikuvali-na-umisne-vbivstvo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T15:41:00+00:00"/>
    <meta property="og:title" content="Напад на ветерана АТО у Києві перекваліфікували на умисне вбивство"/>
    <meta property="og:description" content="КИЇВ. 21 листопада. УНН. У кримінальному провадженні про напад на ветерана АТО та його дружину у Києві змінили остаточну кваліфікацію на умисне вбивство. Про …"/>
  </head>
  <body>
    <article>
      <h1>Напад на ветерана АТО у Києві перекваліфікували на умисне вбивство</h1>
      <address><time datetime="2019-11-21T15:41:00+00:00">21 Nov 2019, 15:41</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> У кримінальному провадженні про напад на ветерана АТО та його дружину у Києві змінили остаточну кваліфікацію на умисне вбивство. Про це повідомляє пресслужба прокуратури міста Києва у Facebook, передає <b>УНН</b>.</p>
      <p>“За погодження Київської місцевої прокуратури № 8 слідчими поліції повідомлено про зміну раніше повідомленої підозри двом особам, які, за версією слідства, причетні до жорсткого побиття сімейної пари 9 листопада 2019 року на вулиці Академіка Кіпріанова у Києві”, — йдеться в повідомленні пресслужби.</p>
      <p>У прокуратурі нагадали, що раніше дії підозрюваних були кваліфіковані як замах на умисне вбивство двох осіб, вчинений за попередньою змовою групою осіб.</p>
      <p>“У зв’язку з тим, що один з потерпілих (ветеран АТО) 20 листопада 2019 року помер у лікарні від спричинених тілесних ушкоджень, що перебувають у причинно-наслідковому зв’язку з настанням смерті, дії підозрюваних додатково кваліфіковано як умисне вбивство, вчинене за попередньою змовою групою осіб (п.12 ч.2 ст. 115 Кримінального кодексу України). У четвер, 21 листопада 2019 року, підозрюваним у присутності захисників повідомлено про зміну раніше повідомленої підозри у вчиненні злочинів, передбачених п. 12. ч. 2 ст. 115, ч. 2 ст. 15, п.п. 1,12, ч. 2 ст. 115 КК України”, — йдеться в повідомленні.</p>
      <p>Як зазначили правоохоронці, обидва підозрюваних за рішенням суду перебувають під вартою без права на заставу. Санкція статті передбачає від десяти до п’ятнадцяти років позбавлення волі або довічне позбавленням волі.</p>
      <p>Як повідомляв <b>УНН</b>, 10 листопада ветерана АТО та його дружину <a href="https://www.unn.com.ua/uk/news/1835026-rozpochato-kriminalne-provadzhennya-za-faktom-zhorstokogo-pobittya-atovtsya-i-yogo-druzhini">жорстоко побили</a> у під’їзді будинку, в якому вони мешкають.</p>
      <p>Пізніше за напад на подружжя у Києві <a href="https://www.unn.com.ua/uk/news/1835181-napadnikam-na-atovtsya-ta-yogo-druzhinu-ogolosheno-pidozru-u-zamakhu-na-vbivstvo">було оголошено</a> про підозру двом затриманим, один з яких — син потерпілої.</p>
      <p>20 листопада ветеран АТО “Хан”, якого жорстоко побили у Києві, <a href="https://www.unn.com.ua/uk/news/1836868-pomer-veteran-ato-khan-yakogo-zhorstoko-pobili-u-kiyevi">помер</a>.</p>
    </article>
  </body>
</html>