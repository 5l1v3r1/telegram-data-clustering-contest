<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/usinovlennya-ukrajinskih-ditey-inozemcyami-shcho-vidomo-novini-ukrajini-50054929.html"/>
    <meta property="og:site_name" content="НВ"/>
    <meta property="article:published_time" content="2019-11-21T15:49:00+00:00"/>
    <meta property="og:title" content="Родина за кордоном. Іноземцям хочуть спростити усиновлення українських дітей — всі подробиці"/>
    <meta property="og:description" content="Кабінет міністрів пропонує парламенту ратифікувати Гаазьку конвенцію, яка регулює питання міждержавного усиновлення в світі та захищає права дітей."/>
  </head>
  <body>
    <article>
      <h1>Родина за кордоном. Іноземцям хочуть спростити усиновлення українських дітей — всі подробиці</h1>
      <h2>Кабінет міністрів пропонує парламенту ратифікувати Гаазьку конвенцію, яка регулює питання міждержавного усиновлення в світі та захищає права дітей.</h2>
      <address>
        <time datetime="2019-11-21T15:49:00+00:00">21 Nov 2019, 15:49</time>
      </address>
      <p>Рішення ухвалили на засіданні уряду у середу, 20 листопада. Про це Радіо НВ повідомили у прес-службі уряду.</p>
      <p>В Україні можуть дозволити працювати агентствам, які займаються усиновленням українських сиріт іноземцями. Ці організації повинні будуть мати акредитацію в Україні та країнах, з якими країна підписали угоди про міждержавне усиновлення. Відповідні дозволи надаватиме уряд.</p>
      <p>Крім того, пріоритет в усиновленні українських дітей матимуть країни, з якими раніше було підписано угоду про міждержавне усиновлення. Конвенція про захист дітей та співробітництво з питань міждержавного усиновлення була прийнята в 1993 році у Гаазі. Будь-яка держава може приєднатися до неї. Наразі її ратифікували 100 держав світу, в тому числі всі країни ЄС.</p>
      <h3>Восьма спроба</h3>
      <p>Протягом останніх десяти років українці частіше, ніж іноземці всиновлюють дітей, зазначила представниця Уповноваженого з дотримання прав дитини та сім'ї Оксана Філіпішина. Це свідчить про те, що загрози для національного усиновлення немає.</p>
      <p>У інтерв'ю Радіо НВ Філіпішина зауважила, що це вже восьма спроба уряду підвести парламент до ратифікації Гаазької конвенції, однак депутати попередніх скликань не наважувались це робити. Філіпішина додала, можна лише припустити, що серед парламентарів існував міф, нібито іноземці почнуть масово усиновлювати українських дітей.</p>
      <p>Представниця уповноваженого пояснила: насправді, головна мета ініціативи — налагодити комунікацію на рівні органів влади країн, які долучилися до конвенції. У разі, якщо прийомні батьки, що вивезли дитину за кордон, порушуватимуть її права, Україні буде легше повернути дитину назад.</p>
      <p>За даними Міністерства соціальної політики, у минулому році в Україні усиновили 1,7 тисяч сиріт та дітей, позбавлених батьківського піклування. Українці усиновили 1,3 тисяч дітей, іноземці - 372 малюка.</p>
      <h3>Перевага для іноземців</h3>
      <p>Перший заступник голови парламентського комітету з питань соціполітики, народний депутат від Батьківщини Михайло Цимбалюк не погоджується із Філіпішиною. На його думку, якщо Верховна Рада ратифікує конвенцію, в Україні буде перевага для усиновлювачів-іноземців.</p>
      <p>У інтерв'ю Радіо НВ Цимбалюк наголосив, українці і так роками стоять в чергах, аби усиновити дитину. Крім того, з жовтня у державі діє національна стратегія, яка поки що лише ускладнює усиновлення і потребує доопрацювання.</p>
      <p>«Нам потрібно переконатися, чи створює держава умови, щоб громадяни України, які роками стоять на чергах для усиновлення дітей, мали можливість зараз це зробити. У цьому випадку ні. Усі ті родини, які хочуть усиновити дітей в Україні, мають проходити курси. А насправді механізму цього навчання не виписано: хто має проводити навчання, відсутність програм. І тут бігом давайте ратифікуємо цю конвенцію», — наголосив Цимбалюк.</p>
      <p>Цимбалюк додав, існує і корупційна складова, адже деякі організація-посередники вимагають в іноземців гроші. Представник комітету підкреслив, у парламенті буде велика дискусія щодо ратифікації Гаагської конвенції.</p>
      <h3>Контролювати посередників</h3>
      <p>Одна з ключових переваг Гаазької конвенції в тому, що її ратифікація дозволить державі контролювати посередників. Ті організації, які працюють у сфері всиновлення зараз, далеко не завжди доброчесні та прозорі, розповіла у інтерв'ю радіо НВ експертка з прав дитини Людмила Волинець. Водночас, вона зауважила, що зараз дуже незручний час для ухвалення ініціативи.</p>
      <p>По-перше, пріоритет Конвенції, аби дитина залишалась у біологічній родині або першочергове усиновлення у країні народження. Іноземці зможуть усиновлювати дітей лише у третю чергу. Крім того, децентралізація та ліквідація районних адміністрацій ставить під загрозу національне усиновлення.</p>
      <p>«У зв’язку з реорганізацією районних державних адміністрацій, які є основними у процедурі влаштування дітей у сім'ї громадян України, вся ця система в Україні має високі шанси просто впасти. За прогнозними розрахунками у червні районні державні адміністрації перестануть існувати, а Україна не знає, хто буде організовувати і здійснювати національне усиновлення, коли зникнуть районні держадміністрації», — зауважила Волинець.</p>
      <p>Як альтернативу Волинець запропонувала ратифікувати Гаазьку конвенцію найближчим часом, але відтермінувати її реалізацію, допоки влада не наведе лад у національному усиновленні.</p>
      <h3>Прозорі умови</h3>
      <p>Усиновлювачі всередині країни вже мають переваги, адже іноземці не мають права всиновлювати здорових дітей молодше п’яти років, зауважила в інтерв'ю Радіо НВ директорка по зв’язкам з громадськістю Альянсу Україна без сиріт Світлана Харченко.</p>
      <p>Вона також зауважила, що діти з інвалідністю, або певними хворобами мають більше шансів на реабілітацію за кордоном, адже там краще розвинені відповідні центри. Харченко наголосила, ратифікація конвенції не зробить усиновлення для іноземців легшим, а створить більш прозорі умови.</p>
      <p>«Виходячи з нашої системи, наш департамент по міждержавному усиновленню фізично не здатний обробити всі ті заявки, які надходять. Їм не вистачає людей, не вистачає часу. Бажаючих іноземців є багато, але, виходячи з умов, які пропонує щодо процедури країна, виходячи з тих умов, у яких перебуває наша судова система, тому що рішення про усиновлення приймають українські суди. Є величезні проблеми», — наголосила Харченко.</p>
      <p>Міністр соціальної політики України Юлія Соколовська заявила про намір скоротити кількість дітей в інтернатах щонайменше вдвічі до 2024 року. За її словами, це відображено у коштах, які заклали у бюджет-2020, у законодавчих ініціативах, які відомство подає на розгляд парламенту, а також у головній меті - максимально сприяти розвитку сімейних форм виховання та допомагати сім'ям.</p>
      <p>Серед першочергових цілей міністерства, визначених програмою дій уряду: виховання дітей у родинах або в умовах, максимально наближених до сімейних, у благополучному, доброзичливому та безпечному середовищі, де дбають про потреби та інтереси дітей.</p>
    </article>
  </body>
</html>