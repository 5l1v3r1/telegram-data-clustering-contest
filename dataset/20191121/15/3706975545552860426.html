<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982931_trump-zverejni-pred-volbami-svoje-danove-priznanie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-21T15:15:00+00:00"/>
    <meta property="og:title" content="Trump zverejní pred voľbami svoje daňové priznanie"/>
    <meta property="og:description" content="Tvrdí, že to ukáže iba to, že je ešte bohatší, ako si ľudia mysleli."/>
  </head>
  <body>
    <article>
      <h1>Trump zverejní pred voľbami svoje daňové priznanie</h1>
      <h2>Tvrdí, že to ukáže iba to, že je ešte bohatší, ako si ľudia mysleli.</h2>
      <address><time datetime="2019-11-21T15:15:00+00:00">21 Nov 2019, 15:15</time> by <a rel="author">WASHINGTON/TASR</a></address>
      <p>Prezident Spojených štátov Donald Trump vo štvrtok na Twitteri oznámil, že pred prezidentskými voľbami, ktoré sa budú konať v roku 2020, zverejní svoje daňové priznanie. Informovala o tom agentúra Reuters.</p>
      <p>„Nemám čo skrývať, a keď zverejním svoje daňové priznanie niekedy pred voľbami, ukáže to len jednu vec, a tou je, že som oveľa bohatší, než si ľudia myslia. A to je dobré," napísal Trump na Twitteri, pričom upozornil na to, že ide o jeho vlastné rozhodnutie.</p>
      <p>Trump poukázal aj na to, že dvojročné vyšetrovanie zasahovania Ruska do amerických prezidentských volieb v roku 2016 vedené osobitným americkým vyšetrovateľom Robertom Muellerom, ukázalo, že jeho financie sú v poriadku. Mueller podľa Trumpa skontroloval všetky jeho finančné operácie a dane a "nenašiel nič". Poznamenal, že honba na čarodejnice teraz pokračuje ďalej zo strany prokuratúry v New Yorku.</p>
      <p>Federálny odvolací súd v New Yorku totiž začiatkom novembra rozhodol, že Trumpove daňové priznania od roku 2011 môžu byť predložené vyšetrovateľom. Trump uviedol, že toto sa nikdy nestalo nijakému prezidentovi a je to podľa neho nelegálne.</p>
    </article>
  </body>
</html>