<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/respektlos-feil-og-utakknemlig/71844244"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T15:13:34+00:00"/>
    <meta property="og:title" content="- Respektløs, feil og utakknemlig"/>
    <meta property="og:description" content="Gareth Bale blir en stadig mindre populær figur i Spania."/>
  </head>
  <body>
    <article>
      <h1>- Respektløs, feil og utakknemlig</h1>
      <h2>Gareth Bale blir en stadig mindre populær figur i Spania.</h2>
      <address><time datetime="2019-11-21T15:13:34+00:00">21 Nov 2019, 15:13</time> by <a rel="author">Håkon Østmoe Brandsnes</a></address>
      <p>Gareth Bale og Wales kvalifiserte seg til EM etter at de slo Ungarn 2-0. I seiersrusen feiret waliserne med et flagg som sa «Wales. Golf. Madrid. I den rekkefølgen».</p>
      <p>
        <b>Det skaper enorme reaksjoner i Spania. Nå får Bale det glatte lag i hovedstadsavisa Marca.</b>
      </p>
      <p>«Respektløs, feil og utakknemlig. I den rekkefølgen», skriver <a href="https://www.marca.com/en/football/real-madrid/2019/11/20/5dd5be54e2704ea3468b483b.html">Marca</a>.</p>
      <figure>
        <iframe data-src="https://twitter.com/marca/status/1197290311610982401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Eventyret er over</h3>
      <p>Avisa presenterer også spørsmålet: «Hva skal Real Madrid gjøre med Bale?». To av tre Marca-journalister mener Bale nå må vekk.</p>
      <p>- Eventyret er over. Det burde ha vært det for lenge siden, forrige sommer for å være eksakt. Men etter den hånende feiring med flagget, kan han ikke ha på seg Real Madrid-drakta i ett minutt til, skriver Miguel Angel Garcia.</p>
      <p>
        <b>- Fansen, som lenge har vært lei av waliseren, kommer ikke til å tilgi ham, og i en sesong der Madrid gjør det ganske bra - spesielt nå - er det ikke riktig å la tida helle bensin på bålet, fortsetter Garcia.</b>
      </p>
      <h3>Dårlig forhold i lang tid</h3>
      <p>Det er en dårlig skjult hemmelighet at forholdet mellom Bale og Real Madrid-trener Zinédine Zidane ikke er det beste.</p>
      <p>I sin første periode i klubben skal franskmannen ha jobbet aktivt for å kvitte seg med waliseren. Han skal ha vært nære å forlate klubben igjen i sommer, etter at Zidane gjorde comeback, men plutselig fikk han både spilletid og var en av klubbens beste spillere.</p>
      <p>
        <b>Men så endret ting seg igjen. Bale ble utelatt fra troppen som skulle spille mot Club Brügge i Champions League-gruppespillet, og siden har han fått fansen mot seg.</b>
      </p>
      <p>Ting ble ikke bedre da Bale uttalte at han gleder seg mer til å spille for Wales i forhold til Real Madrid.</p>
      <p>Wales-fansen svarte med å lage flagget hvor det sto «Wales. Golf. Madrid. I den rekkefølgen», som seinere skulle bli en del av feiringa etter seieren.</p>
      <h3>- Kast ham ut</h3>
      <p>Det er usikkert hva Zidane kommer til å gjøre med Bale i tida framover. Waliseren er ventet å returnere til trening i Madrid torsdag.</p>
      <p>
        <b>Programleder for El Chiringuito, Josep Pedrerol, slakter waliseren, og ber Real Madrid selge ham.</b>
      </p>
      <p>- Dette er bildet, det er Bale i midten av bildet. «Wales, Golf, Madrid». Dette er Bales sang, de ler av Bales forpliktelser til Madrid. Og han ler, danser og hopper. Kast ham ut, Florentino, sa Pedrerol under programmet.</p>
      <p>Programlederen skal være svært tett på Real Madrid-eier Florentino Pérez.</p>
      <p>- Dette virker planlagt. Det er en del av Bales kampanje for å kunne forlate Madrid, sa den tidligere Huesca-spilleren José Antonio Otín, bedre kjent som «Petón», underveis i programmet, ifølge <a href="https://www.nettavisen.no/sport/dette-banneret-har-fatt-spansk-presse-til-a-ga-i-strupen-pa-gareth-bale---kast-ham-ut-florentino/3423881568.html">Nettavisen</a>.</p>
      <p>
        <b><a href="https://www.marca.com/en/football/real-madrid/2019/11/20/5dd55ef846163f96088b4581.html">Marca</a> siterer derimot en person på innsiden av Real Madrid som sier at Bale fortsatt har en viktig rolle å spille i klubben, og at han ikke kommer til å forlate klubben i vinter.</b>
      </p>
      <p>- Vi skal ikke gi ham bort eller noe sånt. Han kommer til å være avgjørende igjen, sier kilden.</p>
    </article>
  </body>
</html>