<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/mang-spune-ca-lui-dancila-de-fapt-ii-fuge-mintea-cand-vorbesti-liber-si-mai-ales-ai-o-gandire-foarte-rapida-se-intampla-sa-gresesti-152949.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T15:08:00+00:00"/>
    <meta property="og:title" content="Mang spune că lui Dăncilă, de fapt, îi fuge mintea: „Când vorbeşti liber şi, mai ales, ai o gândire foarte rapidă, se întâmplă să greşeşti”"/>
    <meta property="og:description" content="Cu patru zile înainte de turul doi al alegerilor prezidenţiale, preşedintele PSD Bihor, Ioan Mang, spune că reprezentanta partidului său, Viorica Dăncilă, nu are lacune în cunoaşterea limbii române şi de cultură generală, aşa cum mulţi români cred, ci că de fapt face greşeli omeneşti, pe care oricine le poate face cu uşurinţă. Vina principală a lui Dăncilă, susţine Mang, este că şefa PSD gândeşte prea repede..."/>
  </head>
  <body>
    <article>
      <h1>Mang spune că lui Dăncilă, de fapt, îi fuge mintea: „Când vorbeşti liber şi, mai ales, ai o gândire foarte rapidă, se întâmplă să greşeşti”</h1>
      <address><time datetime="2019-11-21T15:08:00+00:00">21 Nov 2019, 15:08</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/ioan-mang-viorica-dancila-oradea-beius-bihoreanul-21112019.JPG"/>
      </figure>
      <p>
        <b>Cu patru zile înainte de turul doi al alegerilor prezidenţiale, preşedintele PSD Bihor, Ioan Mang, a înşirat joi, într-o conferinţă de presă, zece motive pentru care candidata partidului său, Viorica Dăncilă, merită să ajungă preşedintele României.</b>
      </p>
      <p>
        <b>Calităţile lui Dăncilă</b>
      </p>
      <p>Printre altele, Mang a spus că Dăncilă este o femeie puternică, luptătoare, loială, a fost un prim-ministru eficient, nu are probleme de corupţie şi este "singurul candidat care garantează bunăstarea pentru fiecare român".</p>
      <p>Întrebat de <b>BIHOREANUL </b>dacă el, un intelectual (Mang este profesor universitar), s-ar simţi bine reprezentat de o preşedintă precum Dăncilă, care a dovedit în mai multe rânduri că are grave probleme de cunoaştere a limbii române şi lacune în chestiuni de cultură generală, Mang i-a luat apărarea vehement fostului prim-ministru.</p>
      <p>"Ce probleme grave are? Chestia cu capitalele confundate <i>(n.r. aflată într-o vizită în Podgorica, capitala Muntenegrului, Dăncilă a spus că este în Pristina, capitala Kosova) </i>nu i-aş pune-o în cârcă. Nu ştiu câţi români deosebesc Pristina de Podgorica. Eu nici azi nu ştiu care e capitala Kosovo şi care a Muntenegrului. A doua chestiune: probleme de limba română. Nu are deloc. Atunci când vorbeşti liber şi mai ales când ai o gândire foarte rapidă, se întâmplă să greşeşti. De-aia nu e bine să dăm cu pietre, toată lumea face greşeli", a declarat Mang, exemplificând cu gafe făcute de alţi politicieni de la PNL.</p>
      <p>
        <b>Mang, ca Iohannis</b>
      </p>
      <p>În discursul său electoral, Mang a vorbit şi despre defectele preşedintelui în exerciţiu, Klaus Iohannis, despre care a spus, printre altele, că este leneş, pentru că nu a stat în picioare la dezbaterea avută marţi cu jurnaliştii (spre deosebire de Dăncilă, care a rezistat în picioare la o conferinţă de presă maraton ţinută în aceeaşi zi) şi laş, pentru că a cenzurat jurnalişti, permiţând accesul la eveniment doar pentru anumiţi gazetari.</p>
      <p>În contextul în care, din ianuarie 2018 încoace, Ioan Mang şi PSD Bihor <a href="https://www.ebihoreanul.ro/stiri/ultima-or-31-1/mang-boicoteaza-bihoreanul-chem-pe-cine-vreau-eu-cand-n-o-sa-mai-fie-bolojan-primar-ziarul-asta-o-sa-moara-140921.html">nu invită jurnaliştii </a><b><a href="https://www.ebihoreanul.ro/stiri/ultima-or-31-1/mang-boicoteaza-bihoreanul-chem-pe-cine-vreau-eu-cand-n-o-sa-mai-fie-bolojan-primar-ziarul-asta-o-sa-moara-140921.html">BIHOREANULUI</a> </b>la conferinţele de presă şi nici nu transmit acestei redacţii comunicatele de presă, reporterul i-a spus şefului social-democraţilor bihoreni că, potrivit propriilor sale spuse, el însuşi este un laş, la fel ca Iohannis. "Nu e adevărat. Sunteţi aici, eu nu cenzurez pe nimeni", a spus Mang, ignorând că jurnaliştii <b>BIHOREANULUI </b>merg la conferinţele de la PSD Bihor doar pentru că află de organizarea lor de la colegi de breaslă.</p>
      <p>Când şi-a dat seama că eticheta de laş i s-ar putea lipi, Mang a revenit la sentimente mai bune şi a promis că, de acum înainte, va invita jurnaliştii <b>BIHOREANULUI </b>la conferinţele PSD Bihor. Rămâne de văzut dacă nu va fi o nouă vorbă în vânt a şefului PSD Bihor...</p>
      <p>Pe de altă parte, întrebat de scorul pe care şi l-a propus pentru duminică, ţinând cont şi că la turul 1 PSD Bihor nu a atins procentul de 24% enunţat de el pentru judeţ, Mang a spus că toate organizaţiile din ţară au ca obiectiv un scor de "50% plus 1", adică iau în calcul doar victoria lui Dăncilă.</p>
    </article>
  </body>
</html>