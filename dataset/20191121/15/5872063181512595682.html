<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/1560932/dropi-gia-200-euro-den-ftiahnoun-wc-amea-sto-kleisto-lido/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T15:09:00+00:00"/>
    <meta property="og:title" content="Ντροπή! Για 200 ευρώ δεν φτιάχνουν WC AμΕΑ στο κλειστό Λίντο!"/>
    <meta property="og:description" content="To neakriti.gr αποκαλύπτει μια υπόθεση αναλγησίας που προκαλεί μόνο θλίψη…"/>
  </head>
  <body>
    <article>
      <h1>Ντροπή! Για 200 ευρώ δεν φτιάχνουν WC AμΕΑ στο κλειστό Λίντο!</h1>
      <address>
        <time datetime="2019-11-21T15:09:00+00:00">21 Nov 2019, 15:09</time>
      </address>
      <p>
        <b>To neakriti.gr αποκαλύπτει μια υπόθεση αναλγησίας που προκαλεί μόνο θλίψη…</b>
      </p>
      <p>Απίστευτο κι όμως αληθινό! Για 200 ευρώ ακυρώθηκε η απόφαση για δημιουργία WC ΑμΕΑ στο κλειστό Γυμναστήριο του ΕΑΚΗ (Λίντο), μια απόφαση που μόνο θλίψη μπορεί να προκαλέσει!</p>
      <p>Το neakriti.gr έχει το ρεπορτάζ, αποκαλύπτοντας αυτή την ιστορία αναλγησίας ενώ υπάρχει και το σχετικό έγγραφο της νυν διοίκησης του ΕΑΚΗ. Ας πάρουμε τα πράγματα από την αρχή.</p>
      <p>Πριν λίγους μήνες το σωματείο ΑΣΚΑ Ηράκλειο (μπάσκετ με αμαξίδιο) είχε υποβάλλει αίτημα προκειμένου να δημιουργηθούν τουαλέτες ΑμΕΑ στο κλειστό του Λίντο, προκειμένου οι αθλητές του σωματείου να μπορούν να χρησιμοποιούν τις εγκαταστάσεις για τις προπονήσεις και τους αγώνες τους. Η προηγούμενη διοίκηση του ΕΑΚΗ στις 25 Ιουλίου 2019 είχε εγκρίνει την δημιουργία WC AμΕΑ με απευθείας ανάθεση προϋπολογισμού ύψους 3.900 ευρώ.</p>
      <p>Ο πρώτος εργολάβος όμως που ανέλαβε το έργο, σύμφωνα με την διοίκηση του ΕΑΚΗ, δεν προσκόμισε τα απαραίτητα έγγραφα και δεν προχώρησε σε πρώτη φάση η διαδικασία. Ο δεύτερος εργολάβος που συμμετείχε στην διαδικασία, κατέθεσε προσφορά 4.100 ευρώ, δηλαδή 200 ευρώ περισσότερα από το προϋπολογιζόμενο ποσό. Όμως η νυν διοίκηση του ΕΑΚΗ στην πρόσφατη συνεδρίασή της την Δευτέρα 18 Νοεμβρίου αποφάσισε την ματαίωση δημιουργίας WC AμΕΑ στο κλειστό Λίντο! Για 200 ευρώ περισσότερα! Απλά ντροπή…</p>
      <p>
        <i>
          <b>Δείτε το σχετικό έγγραφο με την ανάλγητη απόφαση της διοίκησης του ΕΑΚΗ</b>
        </i>
      </p>
      <figure>
        <img src="https://www.neakriti.gr/files/2019-11-21/eggrafo.jpg"/>
      </figure>
    </article>
  </body>
</html>