<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/21/torino-film-festival-2019-programma-ospiti.html"/>
    <meta property="og:site_name" content="Sky TG24"/>
    <meta property="article:published_time" content="2019-11-21T15:24:00+00:00"/>
    <meta property="og:title" content="Torino Film Festival 2019, il programma e gli ospiti"/>
    <meta property="og:description" content="Al via il 22 novembre la 37esima edizione di uno tra i più celebri festival del cinema italiani: ecco tutto sul Torino Film Festival 2019."/>
  </head>
  <body>
    <article>
      <h1>Torino Film Festival 2019, il programma e gli ospiti</h1>
      <h2>Al via il 22 novembre la 37esima edizione di uno tra i più celebri festival del cinema italiani: ecco tutto sul Torino Film Festival 2019.</h2>
      <address>
        <time datetime="2019-11-21T15:24:00+00:00">21 Nov 2019, 15:24</time>
      </address>
      <p>Con <a href="https://tg24.sky.it/spettacolo/cinema/2019/03/22/carlo-verdone-film.html">Carlo Verdone</a> nel ruolo del guest director, il festival - anticipato dal concerto di apertura “Prendete posto. Inizia il film”, in programma il 21 novembre al Teatro Regio e dedicato alle colonne sonore che hanno fatto la storia del cinema italiano - prenderà ufficialmente il via venerdì 22.</p>
      <h3>Torino Film Festival 2019: i film</h3>
      <p>Il film che darà il via al Torino Film Festival 2019 è la dark comedy “Jojo Rabbit” del neozelandese Taika Waititi (premio alla miglior sceneggiatura nel 2014 per “What We Do in the Shadows - Vita da Vampiro”), con <a href="https://tg24.sky.it/spettacolo/cinema/2019/11/21/migliori-film-scarlett-johansson.html">Scarlett Johansson</a>, Sam Rockwell e il piccolo Roman Griffin Davies: surreale satira sul nazismo, il film racconta le vicende di un fiero e irreprensibile membro della Gioventù Hitleriana, la cui madre nasconde in casa un’adolescente ebrea. Il film di chiusura è invece “Knives Out” di Rian Johnson, giallo deduttivo con un cast importantissimo (<a href="https://tg24.sky.it/spettacolo/cinema/speciali/007/news/2019/11/04/daniel-craig-james-bond.html">Daniel Craig</a>, <a href="https://tg24.sky.it/spettacolo/cinema/2019/04/22/migliori-film-chris-evans.html">Chris Evans</a>, Jamie Lee Curtis, Toni Collette, Don Johnson, Christopher Plummer), in uscita nelle sale cinematografiche italiane il 5 dicembre col titolo di “Cena con delitto”.</p>
      <p>I film in concorso (197, di cui 142 lungometraggi, 11 mediometraggi e 31 cortometraggi, 45 anteprime mondiali, 28 internazionali e 64 italiane) gareggeranno in sei sezioni: Torino 37, Festa Mobile, After Hours, TFFdoc, Italiana Corti e Onde, cui si aggiunge la retrospettiva horror “Si può fare! L’horror Classico 1919-1969”.</p>
      <p>Ma non ci saranno solamente le novità: il guest director Carlo Verdone presenterà la sezione “Cinque grandi emozioni”, con cinque film del suo cuore (“Ordet”, “Buon compleanno Mr. Grape”, “Divorzio all’italiana”, “Oltre il giardino” e “Viale del tramonto”) mentre la Notte Horror - in programma a partire dalla mezzanotte di sabato 23 novembre al Massimo 1 - proietterà due novità e un grande classico: “Blood Quantum” di Jeff Barnaby, “The Lodge” di Severin Fiala e Veronika Franz e “Creature From The Black Lagoon” del 1954. Lunedì 25 sarà il giorno di Mario Soldati con proiezioni e interventi nella Sala 3 del Cinema Massimo, ma alle 18.00 ci sarà spazio per un tema molto scottante con la proiezione in anteprima mondiale, nell’Auditorium Grattacielo Intesa Sanpaolo, di “Vaccini. 9 lezioni di scienza” di Elisabetta Sgarbi.</p>
      <p>Martedì 26 andranno in scena tre conferenze aperte nell’auditorium Guido Quazza di Palazzo Nuovo, mentre giovedì 28 - al Massimo 3 alle 11.00 - si terrà il panel dedicato alla retrospettiva “L’horror Classico: Da Caligari Agli Zombie”. Infine, il 29 andrà in scena “Cinema D’Acqua”, la prima edizione del concorso per cortometraggi italiani organizzato da QC Terme.</p>
      <h3>Torino Film Festival 2019: gli ospiti</h3>
      <p>Oltre a Carlo Verdone, tanti sono gli ospiti nazionali e internazionali attesi al Torino Film Festival 2019. </p>
      <p>Barbara Steele, icona del cinema horror, sarà insignita del Gran Premio Torino mercoledì 27 novembre alle 20.15 al Massimo 3; venerdì 29 alle 20.00 verrà invece consegnato il Premio Langhe Roero e Monferrato a Roberto Benigni, con una charity dinner stellata il cui ricavato sarà devoluto alla Fondazione per la Ricerca sul Cancro Onlus. </p>
      <p>Un programma ricchissimo, per un festival che vede crescere la sua importanza anno dopo anno.</p>
    </article>
  </body>
</html>