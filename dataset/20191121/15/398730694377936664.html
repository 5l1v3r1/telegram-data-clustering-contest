<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/nytt-datasystem-ska-underlatta-kamp-mot-penningtvatt/"/>
    <meta property="og:site_name" content="DN.SE"/>
    <meta property="article:published_time" content="2019-11-21T15:10:32+00:00"/>
    <meta property="og:title" content="Nytt datasystem ska underlätta kamp mot penningtvätt"/>
    <meta property="og:description" content="Genom ett nytt nationellt datasystem ska myndigheterna lättare komma åt penningtvätt"/>
  </head>
  <body>
    <article>
      <h1>Nytt datasystem ska underlätta kamp mot penningtvätt</h1>
      <address><time datetime="2019-11-21T15:10:32+00:00">21 Nov 2019, 15:10</time> by <a rel="author" href="https://www.dn.se/av/dan-lucas/" target="_blank">Dan Lucas</a></address>
      <p>
        <b>Regeringen föreslår att ett nytt datasöksystem införs som snabbt kan visa vilka konton en viss person har.</b>
      </p>
      <p>Systemet är, menar finansmarknadsminister Per Bolund, ett steg i att förbättra kampen mot penningtvätt.</p>
      <p>Om de brottsförebyggande myndigheterna, som Ekobrottsmyndigheten, vill ta reda på vilka konton en misstänkt person som står under utredningen har, måste myndigheten kontakta varje enskild bank.</p>
      <p>Det görs ungefär 50.000 sökningar årligen efter pengar som misstänkta person kan tänkas ha gömt undan. Detta är givetvis tidsödande, så pass tidsödande att det är risk att polis och åklagare faktiskt missar undangömda pengar.</p>
      <p><b>Regeringens förslag,</b> som på torsdagen skickades till lagrådet, innebär att ett enda söksystem införs där myndigheterna kan söka på en viss person och då få veta alla konton och värdefack som personen har.</p>
      <p>– Detta är ett i raden av åtgärder för att förbättra arbetet mot organiserad brottslighet, <a href="https://www.dn.se/om/penningtvatt/">penningtvätt</a> och finansiering av terrorism. Dessutom försvårar vi för de som vill fuska med skatten eller undvika att betala sina skulder genom att gömma sina pengar, säger finansmarknadsminister Per Bolund i en skriftlig kommentar.</p>
      <p>Förutom brottsförebyggande myndigheter får även Kronofogden och Skatteverket tillgång till systemet – den senare är den som ska administrera systemet.</p>
      <p><b>Förslaget är en följd </b>av att EU:s femte penningtvättdirektiv ska införas även i Sverige. Regeringen går dock längre än vad direktivet säger i och med att även andra myndigheter än finanspolisen ska få tillgång till systemet. Det har kritiserats under remissrundan av Bankföreningen och Svenskt Näringsliv som menar att systemet slår mot den personliga integriteten.</p>
      <p>Regeringen betonar dock att systemet inte ger myndigheterna tillgång till mer eller andra uppgifter, än vad de har rätt att begära från finansiella företag i dag. Det måste också gälla en person som är under utredning för misstänkt brottslighet, som penningtvätt.</p>
      <p>Systemet ska regleras av en ny lag som väntas träda i kraft i september nästa år.</p>
    </article>
  </body>
</html>