<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/zhezhera/_listopad/939268"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T15:53:00+00:00"/>
    <meta property="og:title" content="Листопад"/>
    <meta property="og:description" content="Нинішня осінь дивна і нерівна, вересень був як жовтень, а жовтень прикидався вереснем, і тільки листопад такий, яким його ждеш і любиш. Ось він уже дійшов до кінця своїх календарних днів, а досі зберігає всі ознаки свого імені, то тут то там на деревах бачиш листя, наче його кимось одміряно ..."/>
  </head>
  <body>
    <article>
      <h1>Листопад</h1>
      <address><time datetime="2019-11-21T15:53:00+00:00">21 Nov 2019, 15:53</time> by <a rel="author">Ві­та­лій ЖЕ­ЖЕ­РА</a></address>
      <p>Нинішня осінь дивна і нерівна, вересень був як жовтень, а жовтень прикидався вереснем, і тільки листопад такий, яким його ждеш і любиш. Ось він уже дійшов до кінця своїх календарних днів, а досі зберігає всі ознаки свого імені, то тут то там на деревах бачиш листя, наче його кимось одміряно — щоб воно падало стільки, скільки триватиме цей місяць.</p>
      <p>Недавно йшов по вузькій асфальтованій дорозі додому й побачив дещо особливе. На тому відрізку, де близько стоять густі зарості молодих осик, асфальт з обох боків був обрамлений опалим листям, ясно-жовтим, як начищена латунь. Ці дві жовті листяні смужки лежали вздовж чорної дороги рівно, наче прокладені під шнурок. Підійшов ближче й зрозумів, чому так: тут іноді проїжджають машини, й листя з-під їхніх коліс летить на обочини. А листя ж тепер мокре і важке, отож воно розлітається не абияк, а лягає рівненько по обочинах, і прикрашає їх, як ми не зуміли б рукотворно зробити.</p>
      <p>Така собі дорога всередину осені.</p>
      <p>А тополі ще не опали, подекуди — зелені. Контур їхнього листка точно такий, як у листя з дерева бодхі, під яким Будда пережив просвітлення.</p>
      <p>У моєму дворі дерева вже облетіли. Бачу гніздо диких голубів, яке вони змостили ще літом і чогось не жили там, передумали, а гніздо гарне, я б сам у такому жив, думаю собі.</p>
      <p>Так само думаю й про гриби. Якби я був опеньком, виріс би зараз отут, у закутку саду, де лежить старий струхлявілий стовбур, де затишно, вогко й тепло, а земля м'яко пружинить. А гриби щось своє думають і не хочуть там рости. Може, вони знають про цей листопад щось більше, аніж знаю я. Знають, що отак виткнешся з-під землі й з-під теплого листя, а завтра все зміниться, і сховатися вже не встигнеш.</p>
    </article>
  </body>
</html>