<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/gradinarstvoto-prez-zimata-407267.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T15:01:36+00:00"/>
    <meta property="og:title" content="Градинарството през зимата"/>
    <meta property="og:description" content="Зимата вече чука на вратата, температурите падат с всеки изминал ден, повечето растения навлизат в период на покой"/>
  </head>
  <body>
    <article>
      <h1>Градинарството през зимата</h1>
      <address><time datetime="2019-11-21T15:01:36+00:00">21 Nov 2019, 15:01</time> by <a rel="author">Стандарт</a></address>
      <p>Зимата вече чука на вратата, температурите падат с всеки изминал ден, повечето растения навлизат в период на покой, но това не означава, че нямаме работа в градината през следващите месеци.</p>
      <p>В началото на декември градината вече трябва да е почистена и подготвена за зимата. Зазимяване на повечето растения се прави когато нощните температури се задържат под 6-7 градуса.</p>
      <p>
        <b>В градината през ноември</b>
      </p>
      <p>Още в края на ноември тревния чим се почиства от опадали листа, а тревата се оставя на височина 7-10 см.</p>
      <p>Ако все още има остатъци от едногодишните цветя в лехите те трябва да бъдат извадени. Стъблата на многогодишните растения се изрязват ниско и се покриват с листа или слама, които да ги предпазват от идващия студ. Ако почвата не е замръзнала, до края на ноември, все още можете да засадите луковиците на лалетата.</p>
      <p>През топлите дни на ноември може да засадите рози, както и някои вечнозелени видове. Покрийте растенията, които са чувствителни към студа с подходящ предпазен материал.</p>
      <p>В зеленчуковата градина е време да приберете последната реколта и да обработите дълбоко почвата. Към края на месеца може да засадите салати, моркови, магданоз.</p>
      <p>Отстранявайте редовно растителните отпадъци от цветната и зеленчуковата градината. Почистете градинското езеро от падналите листа.</p>
      <p>
        <b>В градината през декември</b>
      </p>
      <p>През този месец също е важно да почиствате редовно тревния килим от изгнили листа. Привържете крехките клонки на младите растения с тънка тел, за да ги предпазите от тежестта на снега. В зеленчуковата градина е добре да внесете комплексен тор и да покриете с предпазен материал младите салати, спанак, магданоз. Прекопайте дълбоко почвата около овошките.</p>
      <p>Използвайте студените дни в края на годината за да прегледате и поправите градинските инструменти. Почистете ги добре и ги дезинфекцирайте. Набавете си всички необходими семена, луковици, торове и препрати за защита за следващия сезон. Обмислете какви промени искате да направите в двора и отделете време да планирате <a href="https://domigradina.com/gradinarstvo/">идеи за градината</a> за идната пролет.</p>
      <p>
        <b>В градината през януари</b>
      </p>
      <p>Основната ви задача през януари е да следите дали растенията не страдат от измръзване. Ако е необходимо поправете и обновете купчинката пръст около храстите. Почиствайте от време на време натрупалия сняг по клоните на дърветата. Ако имате оранжерия, в края на месеца може да посеете семената на петуния, бегония примула.</p>
      <p>
        <b>В градината през февруари</b>
      </p>
      <p>През този месец пролетта е все по-близо и идва моментът, в който градината ще се събуди за нов живот. Затова и работата ни в нея се увеличава.</p>
      <p>През втората половина на февруари може да засеете семената на лобелия, агератум, петуния, карамфил, делфиниум. Към края на месеца, ако времето позволява, може да се премахне защитната завивка на розите и да се започне резитбата им. Време е и за подрязване на живия плет.</p>
      <p>През февруари се извършва и първата за годината резитба на овощните дръвчета и лозите.</p>
      <p>В зеленчуковата градина през февруари може да засеете моркови, репички, грах.</p>
      <p>Сега е моментът да си подготвите разсадът от летни цветя.</p>
      <p> </p>
    </article>
  </body>
</html>