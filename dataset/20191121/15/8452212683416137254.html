<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/cum-devine-anticoruptia-o-mare-schema-piramidala/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T15:17:07+00:00"/>
    <meta property="og:title" content="Cum devine anticorupția o mare schemă piramidală"/>
    <meta property="og:description" content="Lupta politică acerbă din SUA promite să scoată la iveala tot mai mult din mecanismele rețetei ”anticorupție” prescrisă țărilor est-europene"/>
  </head>
  <body>
    <article>
      <h1>Cum devine anticorupția o mare schemă piramidală</h1>
      <address><time datetime="2019-11-21T15:17:07+00:00">21 Nov 2019, 15:17</time> by <a rel="author">Călin Marchievici</a></address>
      <p>„Avem multe dezvăluiri! Încă n-am ajuns la România. Staţi să vedeţi când ajungem la România! Iată ce mă preocupă: Biden e un escroc, un mare escroc şi şi-a bătut joc de Statele Unite”. Aceasta a fost declarația lui Rudolph Giuliani, avocatul președintelui Donald Trump, care a făcut valuri în România în luna octombrie. Era la începutul scandalului Ukrainegate, de la care a plecat și deschiderea procedurii de impeachment împotriva lui Trump.</p>
      <p>După cum era de așteptat, lupta dintre cele două tabere din SUA, a început să scoată la iveala tot mai multe dedesubturi, în special pe filiera ucraineană, prinsă total în scandal.</p>
      <p>La început, s-a speculat că Giuliani s-a referit la relația dintre Hunter Biden, fiul fostului vicepreședinte Joe Biden, și omul de afaceri Puiu Popoviciu. La finalul lunii trecute, The New York Times a scris cum compania de consultanță a lui Hunter Biden a fost angajată de Puiu Popoviciu, pentru a-l scăpa de acuzațiile de corupție din România. Hunter Biden a apelat pentru asta la Louis Freeh (fost director FBI), pentru a ajuta la acest caz. (De notat că aceeași firmă de lobby a lui Freeh i-a oferit informațiile și l-a plătit pe Rudolf Giuliani să trimită scrisoarea din august 2018 către președintele Klaus Iohanjis, în care avocatul lui Trump a criticat metodele anticorupție din România.) În acest context, Hunter Biden s-a întâlnit, în 2015, cu ambasadorul României la Washington, la ambasada României, scrie The New York Times. George Maior, fostul director SRI,  a fost numit ambasador în septembrie 2015.</p>
      <h3>Schemă piramidală supervizată de Banca Națională</h3>
      <p>Ultima evoluție în acest scandal are loc în Ucraina. Într-o conferință de presă organizata la Kiev, deputatul Alexander Dubinski (din partea partidului Servitorul Poporului, partidul prezidențial), a prezentat un document ”scurs” de la Parchetul General al Ucrainei care conține informația că Hunter Biden și asociații săi din firma ucraineană Burisma (aflată în centrul scandalului) ar fi primit 16,5 milioane de dolari pentru ”serviciile lor”. Patronul firmei este Nikolai Zlocevski, fost ministru al Mediului, acuzat pentru corupție de fostul procuror sef al Ucrainei, Viktor Șokin, demiterea căruia a făcut presiuni chiar vicepreședintele Joe Biden.</p>
      <p>”Fiul vicepresedintelui Joe Biden a fost plătit pentru serviciile sale cu bani obținuți prin mijloace infracționale, prin spălare de bani”, a spus deputatul Dubinski. ”Biden a primit bani care nu proveneau din activitățile de succes al firmei, ci din banii furați de la cetățeni”. Potrivit lui Dubinski, venitul obtinut de Hunter Biden la Burisma ”arată cum au fost banii sifonați din Ucraina și este doar o verigă în lanțul de spălare a banilor al lui Zlocevski, care a inclus politicieni din fosta administrație Ianukovici și a continuat și în timpul fostei administrații Poroșenko”.</p>
      <p>”Vom dezvălui informații despre schema piramidală creată în Ucraina și dezvoltată de toți cei care au fost la putere, începând cu Ianukovici și până la Poroșenko. Sistemul încă lucreaza sub supravegherea actualei conduceri a Băncii Naționale, asigurând fluxul de bani pentru cei care au furat milioane de dolari, i-au dus in offshore-uri și au cumpărat apoi obligațiuni de stat ucrainene, transformând banii în datoria suverană a Ucrainei”. Dubinski a declarat că fosta guvernatoare a Bancii Nașionale a Ucrainei, Valeria Gontareva, investește banii furați în datoria suverană a țării, prin intermediul copaniilor sale.</p>
      <h3>Spălare de bani cu ramificații în rândul donatorilor lui Obama</h3>
      <p>La conferința de presă a lui Dubinski a participat și deputatul Andrii Derkaș. Acesta din urma aruncase deja o bombă, în octombrie, când a susținut că însuși vicepreședintele Joe Biden a primit circa un milion de dolari din partea companiei Burisma. Acum, Derkaș vine cu o altă dezvăluire – potrivit materialelor unor jurnaliști de investigație, familia fostului vicepreședinte Ianukovici a sifonat din Ucraina peste 7 milioane de dolari prin intermediul firmei de investiții americane Farnklin Templeton. Este vorba de investirea unor bani negri în obligațiuni de stat ucrainene, prin intermediul Franklin Templeton. În afacere este implicat același patron al Burisma, Nikolai Zlocevski.</p>
      <p>”Fiul fondatorului Templeton, John Templeton Jr., a fost unul dintre cei mai mari donatori pentru campania lui Brack Obama. Un alte personaj care este acționar la Franklin Templeton este Thomas Donilon. Este de notat că Donilon a fost consilierul pentru securitate națională al președintelui Obama”, a spus Derkaș.</p>
      <p>Revenind la articolul publicat de The New York Times despre contactele lui Hunter Biden în România, ziarul american arăta că, după întâlnirea cu ambasadorul României la Washington, în 2015, fiul vicepreședintelui Biden s-a întâlnit cu fostul ambasador al SUA la București, Mark Gitenstein, care între timp devenise membru în Comitetul Reprezentanților Fondului Proprietatea SA (și rămâne în continuare, fiind ales pentru un nou mandat in 2019), însărcinat să supravegheze pe administratorul Fondului, adică firma Franklin Templeton. Gitenstein fusese asistent al lui Joe Biden pe când acesta era senator, iar acum Gitenstein este membru în consiliul de administrație al Fundației Biden. Cei doi deputați ucraineni amintiți mai sus nu oferă vreun indiciu care să facă o legătură între activitatea Franklin Templeton în România și schema piramidală din Ucraina, cu presupusa implicare a Franklin Templeton.</p>
      <h3>Cum funcționează anticorupția în Ucraina</h3>
      <p>Cu o lună înainte, același deputat Derkaș a arătat cum a funcționat lupta anticorupție în Ucraina în timpul regimului Poroșenko.</p>
      <p>În 2015, are loc un transfer al echipei fostului regim Saakasvili, din Georgia in Ucraina. Fostul procuror general adjunct al regimului Saakașvili devine peste noapte șeful adjunct al poliției anticorupție din Ucraina, iar asistenta sa începe să livreze ambasei SUA la Kiev lista cu dosarele la care institutia lucra. În acest timp, șeful politiei anticoruptie (NABU) colaborează ilegal cu echia de campanie a lui Hillary Clinton și oferă democraților americani informații compromițătoare despre șeful echipei de campanie a lui Trump, Paul Manafort. Ba chiar se și laudă prietenilor că face acest lucru, după cum am arătat într-un articol anterior. Tot în acest timp, afacerile lui fiului lui Joe Biden în Ucraina prospera, iar Joe Biden primește 900.000 de euro de la compania ucraineană Burisma și face presiuni pentru încetarea urmăririi penale a patronului ucrainean al companiei care îi finanța familia, condiționând cu acordarea unor garanții de un miliard de dolari din partea statului american pentru Ucraina. Tot în acest timp, procurorul general al Ucrainei care a îndrăznit să investigheze compania Burisma este demis la presiunile vicepreședintelui Joe Biden, iar succesorul său la Parchetul General, Iuri Luțenko, este invitat de fosta ambasadoare a SUA la Kiev pentru a-i da o listă cu oameni care să nu fie puși sub acuzare, printre care și seful unui ONG anticorupție finanțat de George Soros.</p>
      <p>La conferința de presa de miercuri, deputatul Andrii Derkaș a făcut un apel la președintele ucrainean Volodimir Zelenski. ”Președintele Zelenski ar trebui să pună mâna pe telefon, să formeze numărul lui Trump și să-i ceară ajutor și cooperare în lupta împotriva corupției, iar apoi să meargă la Washington. Chestiunea combaterii corupției internaționale în Ucraina, cu participarea cetățenilor, a oamenilor de afaceri și a oficialilor SUA, ar trebui să devină subiect principal la întâlnirea dintre cei doi președinți”, a spus Derkaș.</p>
      <p>Schemele financiare murdare precum cea descrisă de cei doi deputați ucraineni implică întotdeauna o încrengătură de personaje puternice dintre care câteva pot fi urmărite relativ usor. Este însă mult mai greu de dovedit implicarea numelor cu adevărat importante. Întrebarea legată de dezvăluirile celor doi deputați este dacă vor reuși să murdărească imaginea Partidului Democrat din SUA sau nu. Dacă, în anul electoral care începe, aceste acuzații vor compensa daunele provocate de impeachemt-ul președintelui Trump sau nu. Indiferent de rezultat, această luptă politică acerbă din SUA promite să scoată la iveala tot mai mult din mecanismele rețetei ”anticorupție” prescrisă țărilor est-europene.</p>
      <related>
        <h4>Articole asemănătoare</h4>
        <a href="https://www.cotidianul.ro/orange-amenda-uriasa-cum-se-apara/"/>
        <a href="https://www.cotidianul.ro/cum-se-poate-alege-praful-de-presedintia-ue/"/>
        <a href="https://www.cotidianul.ro/poveste-dramatica-rusine-sa-ne-fie/"/>
      </related>
    </article>
  </body>
</html>