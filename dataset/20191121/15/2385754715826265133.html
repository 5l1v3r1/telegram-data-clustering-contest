<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598467/kormpin-quotmanifesto-gia-tin-elpidaquot-to-proeklogiko-programma-ton-ergatikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T15:38:00+00:00"/>
    <meta property="og:title" content="Κόρμπιν: &quot;Μανιφέστο για την ελπίδα&quot; το προεκλογικό πρόγραμμα των Εργατικών"/>
    <meta property="og:description" content="Ένα από τα πιο ριζοσπαστικά και φιλόδοξα σχέδια του Εργατικού κόμματος ενόψει των εκλογών της 12ης Δεκεμβρίου παρουσίασε από το Μπέρμιγχαμ ο επικεφαλής του..."/>
  </head>
  <body>
    <article>
      <h1>Κόρμπιν: "Μανιφέστο για την ελπίδα" το προεκλογικό πρόγραμμα των Εργατικών</h1>
      <address><time datetime="2019-11-21T15:38:00+00:00">21 Nov 2019, 15:38</time> by <a rel="author">SigmaLive</a></address>
      <p>Ένα από τα πιο ριζοσπαστικά και φιλόδοξα σχέδια του Εργατικού κόμματος ενόψει των εκλογών της 12ης Δεκεμβρίου παρουσίασε από το Μπέρμιγχαμ ο επικεφαλής του κόμματος, Τζέρεμι Κόρμπιν, υποστηρίζοντας ότι θα μεταμορφώσουν τη χώρα και θα αλλάξουν το σύστημα που έχει στηθεί προς όφελος της ισχυρής ελίτ.</p>
      <p>Ο Κόρμπιν δήλωσε ότι το μανιφέστο του αποτελεί ελπίδα για τους πολλούς και έστειλε μήνυμα στους οικονομικά ισχυρούς ότι δεν τους ανήκει το κόμμα των Εργατικών. «Οι πιο ισχυροί άνθρωποι στη Βρετανία και οι υποστηρικτές τους θα σας πουν ότι όλα όσα περιλαμβάνει το μανιφέστο είναι αδύνατα, ότι είναι υπερβολικά, επειδή δεν θέλουν πραγματική αλλαγή. Και γιατί να θέλουν; Το σύστημα δουλεύει για αυτούς, είναι φτιαγμένο προς όφελός τους» είπε.</p>
      <p>Στη συνέχεια της ομιλίας του επικαλέστηκε λόγια του Αμερικανού προέδρου, Φραγκλίνου Ρούσβελτ, ο οποίος όπως είπε εναντιώθηκε στους πλούσιους για να βγάλει τη χώρα του από τη μεγάλη ύφεση: «Συμφωνούν στο μίσος τους απέναντί μου και καλωσορίζω το μίσος τους».</p>
      <p>Από τις πιο σημαντικές αλλαγές που φέρνει το προεκλογικό μανιφέστο των Εργατικών, στις 107 σελίδες του, είναι η εθνικοποίηση υποδομών, οι κοινωνικές παροχές, η πράσινη οικονομία και η δημιουργία νέων θέσεων εργασίας, η στήριξη του εθνικού συστήματος υγείας και η ενίσχυση των τοπικών αρχών με περισσότερες εξουσίες. Εξίσου ριζοσπαστική είναι η πρόταση για φορολόγηση (με 11 δισεκ. λίρες) των μεγάλων πετρελαϊκών εταιριών για την αντιμετώπιση της κλιματικής κρίσης, και από την οποία θα προέλθει ένα σημαντικό έσοδο για τη χώρα. Η φορολόγηση θα γίνει αναλογικά με τη συνεισφορά των εταιριών κατά το παρελθόν στον τομέα της κλιματικής αλλαγής.</p>
      <p>«Δεν υπάρχει χρόνος για χάσιμο. Η κρίση απαιτεί αποτελεσματική δράση, αλλά δεν είναι δίκαιο να φορτώνουμε το κόστος των σοβαρών προβλημάτων της κλιματικής αλλαγής στη νοσοκόμα και στον εργάτη. Για αυτό οι Εργατικοί θα εγγυηθούν ότι οι μεγάλες εταιρίες πετρελαίου και αερίου που κερδίζουν από την υπερθέρμανση του πλανήτη θα πληρώσουν δίκαια το μερίδιο του βάρους που τους αναλογεί με έναν ‘φόρο δίκαιης μετάβασης' (βιωσιμότητας)» τόνισε.</p>
      <p>Ο Τζέρεμι Κόρμπιν εξήγγειλε χρηματοδότηση με 75 δισεκ. λίρες της οικοδόμησης 150.000 εργατικών κατοικιών το χρόνο στη διάρκεια της θητείας της κυβέρνησης των Εργατικών, στο πλαίσιο ενός από τα μεγαλύτερα κατασκευαστικά προγράμματα εδώ και δεκαετίες, όπως επίσης, μηδενική αύξηση φόρων εισοδήματος, ΦΠΑ και εισφορών κοινωνικής ασφάλισης για το 95% του πληθυσμού.</p>
      <p>Για το σύστημα υγείας το μανιφέστο προτείνει επιπλέον δαπάνες 26 δισεκ. λιρών για την ενίσχυση των νοσοκομείων και τη βελτίωση της περίθαλψης. Ετήσια αύξηση χορηγήσεων 4,3% για τα επόμενα τέσσερα χρόνια που θα ανεβάσει τον προϋπολογισμό του υπουργείου Υγείας στα 178 δισεκ. μέχρι το 2023-24. Υπόσχεται, επίσης, δωρεάν διαδίκτυο για όλους (μέσα από τη φορολόγηση των τεχνολογικών εταιριών και την τμηματική εθνικοποίηση της British Telecoms), εξαετή δωρεάν εκπαίδευση ενηλίκων και 1.000 νέα κέντρα στήριξης παιδιών, ένα εκατομμύριο νέες θέσεις εργασίας στην πράσινη βιομηχανία. Επίσης, αύξηση του κατώτατου μισθού 10 λίρες ανά ώρα για όλους και αύξηση 5% για τους δημόσιους υπαλλήλους, επενδύσεις άνω των 70 δισεκ. λιρών για τη Σκοτία, εθνικοποιήσεις σε σιδηροδρομικά δίκτυα και υπηρεσίες λεωφορείων, σε δίκτυα παροχής ενέργειας, ταχυδρομείου.</p>
      <p>Για το Brexit υπόσχεται νέα συμφωνία με τις Βρυξέλλες μέσα σε τρεις μήνες, η οποία θα κρατήσει τη Βρετανία σε τελωνειακή ένωση με την ΕΕ, ενώ έξι μήνες μετά την εκλογική νίκη των Εργατικών θα τη θέσει σε δημοψήφισμα μαζί με την επιλογή της παραμονής στην ΕΕ.</p>
      <p>Τα έσοδα που θα χρηματοδοτήσουν τις δράσεις του κόμματος θα προέλθουν από φορολόγηση που υπολογίζεται στα 82 δισεκ. τον χρόνο (από φόρους οικονομικών συναλλαγών, αυξήσεις φόρων στους υψηλόμισθους, φόρους κερδών κεφαλαίων).</p>
      <p>Πηγή: ΑΠΕ- ΜΠΕ</p>
    </article>
  </body>
</html>