<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200986/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-21T15:49:00+00:00"/>
    <meta property="og:title" content="אנרגיות טובות"/>
    <meta property="og:description" content="בין השאר כולל ההסכם העלאת שכר ממוצעת של למעלה מ-20% לכל עובד לאורך תקופת ההסכם, שיפור בהפרשות הפנסיוניות ותוספת ימי חופשה ומחלה | יו&quot;ר מרחב נגב מאיר בביוף: &quot;הצלחנו לשפר משמעותית את השכר ואת תנאי העובדים. גם בעתיד נמשיך ללוות את המקום המיוחד הזה שמפיק חשמל בלב המדבר&quot;"/>
  </head>
  <body>
    <article>
      <h6 class="kicker">חשמל בלב מדבר</h6>
      <h1>אנרגיות טובות</h1>
      <h2>ההסתדרות ו-OPC אנרגיה במישור רותם חתמו על הסכם קיבוצי חדש. <br/>בין השאר כולל ההסכם העלאת שכר ממוצעת של למעלה מ-20% לכל עובד לאורך תקופת ההסכם, שיפור בהפרשות הפנסיוניות ותוספת ימי חופשה ומחלה | יו"ר מרחב נגב מאיר בביוף: "הצלחנו לשפר משמעותית את השכר ואת תנאי העובדים. גם בעתיד נמשיך ללוות את המקום המיוחד הזה שמפיק חשמל בלב המדבר"</h2>
      <address><time datetime="2019-11-21T15:49:00+00:00">21 Nov 2019, 15:49</time> by <a rel="author">ניצן צבי כהן</a></address>
      <p>ההסתדרות ו-OPC אנרגיה חתמו אתמול (רביעי) על הסכם קיבוצי שיחול על עשרות עובדי תחנת הכוח של החברה, הממוקמת במישור רותם סמוך לדימונה. מדובר בהסכם שני המחדש ומרחיב את תנאי ההסכם הראשון שנחתם בתחנת הכוח ב-2015, והוא יהיה תקף לארבע שנים.</p>
      <p>כחלק מההסכם ייהנו העובדים בין היתר מהעלאת שכר ממוצעת של למעלה מ-20% לכל עובד במשך תקופת ההסכם וממענקים שנתיים. כמו כן ישופרו ב-30% ההפרשות הפנסיוניות לעובדי המשמרות, ויוגדלו מכסות ימי החופשה, ההבראה והבחירה. בנוסף כחלק מההסכם נקבע כי עובדים יקבלו מלגות עבור לימודי ילדיהם.</p>
      <p>"אנחנו גאים בכך שהצלחנו ליצור במקום ייחודי כמו OPC הסכם המשך להסכם הראשון שנחתם לפני ארבע שנים" מסר  יו"ר ההסתדרות במרחב הנגב, מאיר בביוף. "הצלחנו לשפר משמעותית את השכר ואת תנאי העובדים, הרבה בזכות חברי הוועד ובראשם ז'אנה ברייטמן. גם בעתיד נמשיך ללוות את המקום המיוחד הזה שמפיק חשמל בלב המדבר, מתוך דאגה ברורה לענייני העובדים".</p>
      <p>מנהל מחוז דרום בהסתדרות המהנדסים, עו"ד ניר אייזנברג הוסיף: "למרות המו"מ הארוך והמאתגר הצלחנו להגיע לחתימה על הסכם קיבוצי שמשפר בצורה דרמטית את תנאי העסקת עובדי החברה. אני שמח שנציגות העובדים וההנהלה הצליחו לראות עין בעין. תודה לכל מי שסייע ועמל על הבאת ההסכם לקו הסיום".</p>
      <p>"אני מברכת על כך שחתמנו על ההסכם" אמרה  יו"ר ועד העובדים, ז'אנה ברייטמן. "למרות מו"מ שלווה בירידות ועליות הגענו להבנה הדדית וזכינו להסכם ראוי ומאוזן. תודה לכל מי שליווה אותנו בתהליך".</p>
      <p>מטעם ההסתדרות ליוו את המו"מ גם עו"ד הילה גבר מהלשכה המשפטית באגף לאיגוד מקצועי, עו"ד יניב וייס וטל שטיין מאגף הפנסיה, יועמ"ש מרחב נגב עו"ד גיא בלאס ומזכיר האיגוד המקצועי מהמרחב יקיר אוקנין. הנהלת החברה יוצגה על ידי המנכ"ל גיורא אלמוגי, סמנכ"ל כספים צחי גושן, מנהלת משאבי אנוש אושרית סויסה קדוש, מנהל התחנה תומר אבירם ועו"ד מיכל הראל ממשרד עו"ד ארנה לין.</p>
      <p>OPC אנרגיה היא חברה ציבורית העוסקת בהקמה ותפעול של תחנות כוח ומתקני ייצור חשמל בישראל. התחנה במישור רותם מייצרת כ-5% מסך צריכת החשמל במשק, זאת במסגרת הרפורמה בשוק החשמל, אשר הפריטה באופן הדרגתי את מערך הייצור. עובדי התחנה שעליהם יחול ההסכם מועסקים בין היתר כמפעילים, עובדים טכניים ותמיכה וכן בתחום האחזקה.</p>
    </article>
  </body>
</html>