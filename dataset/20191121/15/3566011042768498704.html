<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548961.html/%D8%B1%D8%B3%D8%A7%D9%84%D8%AA-%D8%A8%D8%B3%DB%8C%D8%AC-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%87%D8%A7%D8%AC%D9%85-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B4%D9%85%D9%86-%D8%A7%D8%B3%D8%AA--%D8%AA%D9%88%D9%84%DB%8C%D8%AF-%D8%AF%D8%A7%D8%AE%D9%84%DB%8C-%D8%A8%D8%A7-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%B1%D9%88%D9%86%D9%82-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:17:00+00:00"/>
    <meta property="og:title" content="رسالت بسیج مقابله با تهاجم اقتصادی دشمن است/ تولید داخلی با تفکر بسیجی رونق می‌یابد"/>
    <meta property="og:description" content="امام‌جمعه سرخس با تأکید بر اینکه امروز رسالت بسیج مقابله با تهاجم اقتصادی دشمن است، گفت: تفکر بسیجی امروز در عرصه اقتصادی باید وسط میدان بیاید تا تولید داخل رونق پیدا کند."/>
  </head>
  <body>
    <article>
      <h1>رسالت بسیج مقابله با تهاجم اقتصادی دشمن است/ تولید داخلی با تفکر بسیجی رونق می‌یابد</h1>
      <h2>در دیدار بسیجیان با امام‌جمعه سرخس عنوان شد؛</h2>
      <address>
        <time datetime="2019-11-21T15:17:00+00:00">21 Nov 2019, 15:17</time>
      </address>
      <p>امام‌جمعه سرخس با تأکید بر اینکه امروز رسالت بسیج مقابله با تهاجم اقتصادی دشمن است، گفت: تفکر بسیجی امروز در عرصه اقتصادی باید وسط میدان بیاید تا تولید داخل رونق پیدا کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، در اولین روز از هفته بسیج، فرماندار، کارکنان سپاه سرخس، جمعی از بسیجیان و مسئولان شهرستان سرخس با امام‌جمعه این شهرستان دیدار کردند.</p>
      <p>حجت‌الاسلام محمد بختیاری در این دیدار با تأکید بر اینکه بسیج روش و راهبردش را از سلام ناب محمدی گرفته است، اظهار کرد: روش‌ها و راهبردهای اسلامی بسیج مردم را در راه اسلام و انقلاب پایدار و ثابت‌قدم کرده است.</p>
      <p>امام‌جمعه سرخس افزود: بسیج از اول انقلاب ماندگار مانده و پایدار است و در دل مردم جای دارد و طوفان تهاجمات دشمن نتوانسته این درخت تناور را از پای درآورد.</p>
      <p>وی بیان کرد: بسیج و تفکر بسیجی یک درخت تناور است که امروز شاخ و برگ‌هایش رشد کرده و در حال صدور به کل عالم است.</p>
      <p>حجت‌الاسلام بختیاری رمز ماندگاری بسیج را یاد، توکل و اعتماد به خدا دانست و تصریح کرد: هر مجموعه‌ای خودش را به خدا وصل کند، یعنی همان تفکر بسیجی را داشته باشد و به خدا اعتماد کرد، پیروز است.</p>
      <p>امام‌جمعه سرخس با بیان اینکه طوفان‌های مادی نمی‌تواند بر تفکر بسیجی تأثیری بگذارد، عنوان کرد: بسیجی با اشاره فرمانده اش امام خامنه‌ای (حفظه الله) در وسط میدان حضور دارد و برای مقابله با دشمن همیشه مسلح و مجهز است.</p>
      <p>
        <b>رسالت بسیج امروز مقابله با تهاجم اقتصادی دشمن است</b>
      </p>
      <p>وی با اشاره به عصبانیت دشمن از وحدت و ایستادگی ملت ایران گفت: امروز رسالت بسیج این است که نگذارد دشمن در تهاجم اقتصادی پیروز شود.</p>
      <p>حجت‌الاسلام بختیاری اضافه کرد: تفکر بسیجی امروز در عرصه اقتصادی باید وسط میدان بیاید تا تولید داخل رونق پیدا کند.</p>
      <p>امام‌جمعه سرخس با تأکید بر اینکه امروز دشمن در دو زمینه فرهنگی و اقتصادی رجزخوانی می‌کند، اظهار داشت: امروز نوک پیکان حملات دشمن به سمت رونق تولید داخلی ما است که باید آن را تقویت کنیم.</p>
      <p>در ادامه این مراسم فرمانده سپاه سرخس با اشاره به اینکه امسال چهل‌سالگی بسیج را جشن می‌گیریم، گفت: ویژگی مهم بسیج چندوجهی بودن این نهاد مقدس با مسئولیت‌های مختلف است.</p>
      <p>
        <b>اجرای بیش از ۱۵۰ عنوان برنامه همزمان با هفته بسیج در سرخس</b>
      </p>
      <p>عیسی صفری بسیج و تفکر بسیجی را خروجی منظومه فکری امامین انقلاب دانست و افزود: بسیج هدفش خدمت به بشریت و جامعه اسلامی در راستای کلمه «لااله‌الاالله» است.</p>
      <p>وی تفکر بسیجی را بن‌بست شکن عنوان کرد و اظهار داشت: پویایی، حرکت مداوم و نو شوندگی از ویژگی‌های بسیج است.</p>
      <p>فرمانده سپاه سرخس تصریح کرد: بسیج جمع‌کردن همه مردم مؤمن و انقلابی با اراده‌های مقدس حول محور نیازمندی‌های انقلاب است.</p>
      <p>صفری با تأکید بر اینکه بسیج و سپاه برای دفاع از انقلاب با احدی تعارف ندارد، افزود: بسیج شجره‌ای طیبه است که میوه‌هایش همه مردم آزادی‌خواه جهان را تغذیه می‌کند و سایه او جان‌فزا است و نه یک‌قدم جلوتر و نه یک‌قدم عقب‌تر از ولایت حرکت می‌کند.</p>
      <p>وی در پایان با اشاره به اجرای بیش از ۱۵۰ عنوان برنامه در هفته بسیج در شهرستان سرخس خاطرنشان کرد: همایش شکوه اقتدار و مقاومت، اردوهای جهادی یک‌روزه و سه‌روزه، دیدار با خانواده شهدا و برگزاری یادواره شهدا، رزمایش پدافند غیرعامل، برگزاری مسابقات مختلف فرهنگی و ورزشی، عطرافشانی و غبارروبی مزار شهدای سرخس، خاک‌ریز خاطرات رزمندگان، ویزیت رایگان پزشکی و برپایی میز خدمت در محل نماز جمعه شهرستان از مهم‌ترین برنامه‌های هفته بسیج در این شهرستان است.</p>
      <p>انتهای پیام/</p>
    </article>
  </body>
</html>