<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548992.html/%D8%B3%D8%A7%D9%84%D8%A7%D9%86%D9%87----%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A7%D8%B2-%D8%B4%D8%B1%DA%A9%D8%AA-%D8%AF%D8%B1-%D8%A7%D8%B1%D8%AF%D9%88%DB%8C-%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1-%D8%A8%D8%A7%D8%B2-%D9%85%DB%8C-%D9%85%D8%A7%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:26:00+00:00"/>
    <meta property="og:title" content="سالانه ۳۰ هزار دانش آموزان از شرکت در اردوی راهیان نور باز می‌مانند"/>
    <meta property="og:description" content="مسئول بسیج دانش‌آموزی استان قزوین با تاکید بر فراهم سازی شرایط لازم جهت بازدید دانش آموزان از کارخانه های تولید کننده محصولات ایرانی، گفت: به علت کمبود بودجه بیش‌از ۳۰هزار دانش‌آموز نمی‌توانند در اردوهای راهیان نور شرکت کنند."/>
  </head>
  <body>
    <article>
      <h1>سالانه ۳۰ هزار دانش آموزان از شرکت در اردوی راهیان نور باز می‌مانند</h1>
      <h2>مسئول بسیج دانش‌آموزی استان قزوین:</h2>
      <address>
        <time datetime="2019-11-21T15:26:00+00:00">21 Nov 2019, 15:26</time>
      </address>
      <p>مسئول بسیج دانش‌آموزی استان قزوین با تاکید بر فراهم سازی شرایط لازم جهت بازدید دانش آموزان از کارخانه های تولید کننده محصولات ایرانی، گفت: به علت کمبود بودجه بیش‌از ۳۰هزار دانش‌آموز نمی‌توانند در اردوهای راهیان نور شرکت کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح‌ قزوین؛</a> سرهنگ رضا ابراهیمی پیش از ظهر امروز(پنج‌شنبه) در جمع دانش‌آموزان بسیجی استان قزوین که در سالن اجتماعات استانداری قزوین برگزار شد؛ اظهار کرد: فرماندهان بسیج دانش‌آموزی از نظر علمی و فرهنگی سرآمد سایر دانش‌آموزان هستند.</p>
      <p>وی افزود: به مناسبت چهلمین سالگرد تشکیل بسیج، نشستی با هدف ارائه‌ی نظرات و پیشنهادات به مسئولین تشکیل دادیم.</p>
      <p>مسئول بسیج دانش‌آموزی استان قزوین اذعان کرد: شعار بسیج دانش‌آموزی در سال‌جاری "مدرسه‌ انقلابی دانش‌آموز انقلابی" است که دانش‌آموزان بسیجی برای تحقق این شعار تلاش‌ می‌کنند.</p>
      <p>وی در ادامه گفت: دانش‌آموزان بسیجی با تقویت زمینه‌های علمی، فرهنگی، روحیه‌ی تشکیلاتی و جهادی در تحقق اهداف و ارتقای بعد انقلابی، بصیرت سیاسی و استکبار ستیزی، تقویت معنویت، توسعه و افزایش روحیه‌ی جهادی در راستای رهنمودهای رهبر انقلاب گام‌ برمی‌دارند.</p>
      <p>
        <b>بسیج‌ دانش‌آموزی ۷۸برنامه‌ مشترک با آموزش‌وپرورش استان را در سال‌جاری برگزار کرد</b>
      </p>
      <p>این مقام مسئول ابراز کرد: بسیج‌ دانش‌آموزی ۷۸برنامه‌ مشترک با آموزش‌وپرورش استان را در سال‌جاری برگزار کرد که برخی از این برنامه‌ها مانند طرح ولایت، طرح پیوند مسجد، مدرسه و خانواده در قالب طرح شهید بهنام محمودی، راهیان نور و برگزاری یادواره شهدا با جدیت بیشتری انجام‌ شد.</p>
      <p>وی بیان کرد: براساس بیانات رهبر معظم انقلاب در جمع دانش‌آموزان انجمن‌های اسلامی، مطالبه‌ امروز ما از استاندار فراهم کردن شرایط برای عملکرد دانش‌آموزان و مسئولیت دادن به دانش‌آموزان انقلابی در مدارس است زیرا دانش‌آموزان داوطلبانه خود را برای پذیرش مسئولیت آماده‌ کرده‌اند.</p>
      <p>ابراهیمی عنوان کرد: برای اجرای امور انقلابی، جدی گرفتن سند تحول بنیادین و عملی نمودن بیانیه‌ گام دوم باید بیشتر مورد توجه مسئولین قرار گیرد همچنین برای راهنمایی دانش‌آموزان و آشنایی آن‌ها درباره‌ی مسائل اقتصادی به ویژه‌ مسئله‌ی مهم رونق تولید که عنوان سال‌جاری است باید بیشتر تلاش شود.</p>
      <p>وی افزود: امروزه‌ یکی از مطالبات دانش‌آموزان بازدید از کارخانه‌های تولید کننده‌ محصولات ایرانی‌ است زیرا ارتباط‌ گیری دانش‌آموزان با مدیران تولیدکننده‌ کالاهای ایرانی می‌تواند نقش مهمی در آینده‌ی دانش‌آموزان ایفا کند.</p>
      <p>این مقام مسئول عنوان کرد: قانون و مصوبات بسیج در سال ۷۵در مجلس پنجم به تصویب رسیده‌ است که از جمله بندهای این قوانین حمایت از بسیج، فراهم‌کردن اعتبارات مورد نیاز برای تشکیل و تقویت بسیج نیروهای مسلح و سپاه است که برخی از این حمایت‌ها کمرنگ شده‌ است.</p>
      <p>وی در ادامه گفت: لازم‌ است موسسه‌های دولتی حمایت، تجهیزات و امکانات مورد نیاز را در اختیار دانش‌آموزان قرار دهند زیرا مدارس امروزی مجهز به امکانات لازم نیستند.</p>
      <p>ابراهیمی بیان‌ کرد: برنامه‌های اردوی راهیان نور جزو برنامه‌های زودبازده و تاثیرگذار است که متاسفانه به علت کمبود بودجه بیش‌از ۳۰هزار نفر دانش‌آموز نمی‌توانند در اردوهای راهیان نور شرکت کنند که از استان قزوین تنها ۴هزار دانش‌آموز به این اردوها اعزام می‌شوند و در خواست ما از مسئولین پیگیری این مسئله‌ مهم و تاثیرگذار است.</p>
      <p>انتهای پیام/</p>
    </article>
  </body>
</html>