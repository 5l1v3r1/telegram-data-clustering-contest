<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_bazi_lkp_lvivske_radio_planuyut_stvoryty_muzey_radio_y_kovorking_331327.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="На базі ЛКП &quot;Львівське радіо&quot; планують створити музей радіо й коворкінг"/>
    <meta property="og:description" content="На базі комунального підприємства ʺЛьвівське радіоʺ планують створити музей та коворкінг, а не лише розвивати інтернет-радіо. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>На базі ЛКП "Львівське радіо" планують створити музей радіо й коворкінг</h1>
      <h2>На базі комунального підприємства ʺЛьвівське радіоʺ планують створити музей та коворкінг, а не лише розвивати інтернет-радіо. Про це Гал-інфо повідомили у прес-службі ЛМР.</h2>
      <address>
        <time datetime="2019-11-21T15:28:00+00:00">21 Nov 2019, 15:28</time>
      </address>
      <figure>
        <img src="https://galinfo.com.ua/media/gallery/intxt/z/a/zasidannialmr.jpg"/>
        <figcaption>Сесія ЛМР 21 листопада 2019 року</figcaption>
      </figure>
      <p>Адже функція цього підприємства — просвітницька. На цьому акцентував міський голова Львова Андрій Садовий сьогодні під час сесії.</p>
      <p>ʺЄ історична будівля на Князя Романа. Ми маємо намір там створити музей радіо, коворкінг, щоби туди ходили люди, щоби студенти факультету журналістики могли туди приходити вчитися. Трансляція інтернет-радіо — це 1% від діяльності цього комунального підприємства. Воно має на меті просвітницьку діяльність. Якщо б на початку 90-х років влада вкладала кошти в культуру, мистецтво, просвіту, то ніколи б до Криму, Донецька та Луганська не ступила нога російського солдата. А на це увагу не звертали, культура була на залишковому принципі, і сьогодні ми маємо війну й окуповані території. Це установа, яка має змінювати наш світоглядʺ, — зазначив Андрій Садовий.</p>
      <p>ʺЛьвівське радіо має кілька напрямків, і насправді мовлення — це кілька відсотків. Там буде створений єдиний в Україні радіомузей, музей про комунікації. Над концепцією радіо працюють і Центр східної історії, і залучаємо зовнішніх експертівʺ, — додала директорка департаменту розвитку ЛМР Наталія Бунда.</p>
      <p>Нагадаємо, як писало Гал-інфо, Трускавець отримав ліцензію на FM – радіо з використанням <a href="https://galinfo.com.ua/news/truskavets_otrymav_litsenziyu_na_fm__radio_z_vykorystannyam_chastoty_988_mgts_330805.html">частоти 98,8 МГц</a>.</p>
    </article>
  </body>
</html>