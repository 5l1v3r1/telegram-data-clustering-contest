<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/buya-turays-forklaring-till-skadan-svart-magi/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-21T15:40:00+00:00"/>
    <meta property="og:title" content="Buya Turays förklaring till skadan: Svart magi"/>
    <meta property="og:description" content="Mohamed Buya Turay skadade tån under Sierra Leones landslagssamling. Hur den uppstod enligt anfallaren? Svart magi.- Smärtan blev värre och värre, säger han till BBC."/>
  </head>
  <body>
    <article>
      <h1>Buya Turays förklaring till skadan: Svart magi</h1>
      <address><time datetime="2019-11-21T15:40:00+00:00">21 Nov 2019, 15:40</time> by <a rel="author">Alexander Malmkvist</a></address>
      <p>
        <b>Mohamed Buya Turay skadade tån under Sierra Leones landslagssamling.<br/>Hur den uppstod enligt anfallaren? Svart magi.<br/>- Smärtan blev värre och värre, säger han till BBC.</b>
      </p>
      <p>Anfallaren Mohamed Buya Turay, som den här säsongen var en starkt bidragande orsak till att Djurgården tog sin första SM-titel sedan 2005, har varit på landslagssamling med Sierra Leone som kvalar till Afrikanska mästerskapen.</p>
      <p>Efter den första matchen, mot Lesotho, berättar Buya Turay, i en intervju med BBC, att han fick problem med smärta i en tå, detta trots att han inte fått någon smäll på tån.</p>
      <p>- Smärtan blev värre och värre och när vi kom tillbaka till träningsanläggningen hade jag börjat få ont i hela foten och benet. Då beslutade jag mig för att ringa några av mina familjemedlemmar som tog mig till en ”native doctor” (person som erbjuder alternativa behandlingar, "medicinman" eller liknande), säger han till BBC.</p>
      <p>- Hon sa att orsaken till skadan var för att jag trampat på ett förhäxat objekt på landslagets anläggning, ett objekt som lagts där av en person som ville att jag skulle få elefantiasis (lymfatisk filariasis, en sjukdom som gör att kroppsdelar svullnar upp) och därmed förstöra min karriär.</p>
      <p>Enligt Buya Turay fick han beskedet att mer traditionell behandling hade varit förödande.</p>
      <p>- Hon sa också att om jag åkt till sjukhus för behandling, eller använt konventionell medicinering för att försöka få tån att läka så skulle det avslutat min karriär.</p>
      <p>I ett inlägg på Facebook skriver Buya Turay att personen som ska varit skyldig till skadan är avundsjuk på att han vann skytteligan i allsvenskan.</p>
      <p>- Jag vill inte avslöja identiteten på personen men jag lovar att kämpa tillbaka. Han kommer inte att komma undan.</p>
      <p>Buya Turay var under den här säsongen utlånad till Djurgården från den belgiska klubben Sint-Truiden. Han spelade inte i den andra matchen, mot Benin.</p>
    </article>
  </body>
</html>