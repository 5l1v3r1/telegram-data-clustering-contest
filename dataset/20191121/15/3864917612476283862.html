<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822992-radnici-svitlicnoi-vrucili-pidozru-prokuratura.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:22:00+00:00"/>
    <meta property="og:title" content="Радниці Світличної вручили підозру — прокуратура"/>
    <meta property="og:description" content="Радниці колишньої голови Харківської ОДА вручили підозру за статтею &quot;підробка документів&quot;."/>
  </head>
  <body>
    <article>
      <h1>Радниці Світличної вручили підозру — прокуратура</h1>
      <h2>Радниці колишньої голови Харківської ОДА вручили підозру за статтею "підробка документів".</h2>
      <address>
        <time datetime="2019-11-21T15:22:00+00:00">21 Nov 2019, 15:22</time>
      </address>
      <p>Про це кореспондентові Укрінформу повідомили в пресслужбі прокуратури Харківської області.</p>
      <p>"Сьогодні колишній радниці вручили підозру за частиною 4 статті 358 - використання завідомо підробленого документа", - заявили в прокуратурі.</p>
      <p>За даними слідства, навесні поточного року підозрювана, претендуючи на посаду представника Національної ради України з питань телебачення і радіомовлення у Харківській області, подала на розгляд пакет документів. Вона, зокрема, вказала, що має диплом Національного технічного університету "ХПІ".</p>
      <p>Втім досудовим слідством було встановлено, що ексрадниця у 2000 році була відрахована з Харківського політехнічного університету та не отримувала диплом про освіту, серію та номер якого вказала у своїх документах. А в Єдиній державній електронній базі з питань освіти немає такого диплому спеціаліста, нібито виданого у 2003 році.</p>
      <p>На підставі цього <a href="http://reyestr.court.gov.ua/Review/85679664?fbclid=IwAR3qpICpYjAhoPAaD7EdeSURmuxbYihxqqC6ez3hVBeu_ew-8czWWW8YG-4">Київський районний суд</a> м. Харкова 15 листопада ухвалив зобов'язати Національний технічний університет "Харківський політехнічний університет" надати слідчому доступ до особової справи, відомостей про період навчання та його результатів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2816377-radnikom-sekretara-rnbo-stav-kolisnij-zastupnik-golovi-harkivskoi-oda.html">Радником секретаря РНБО став колишній заступник голови Харківської ОДА</a>
      </blockquote>
      <p>Як повідомлялося, колишньою радницею Юлії Світличної, яка претендувала на посаду представника Національної ради України з питань телебачення і радіомовлення у Харківській області, є Марія Андреас.</p>
      <p>У розмові з кореспондентом Укрінформу вона категорично заперечила факт оголошення підозри: "Я підозру не отримувала. Все, що відбувається, не розумію і ніяк пояснити не можу. Мене вже другий тиждень тероризують незнайомі люди. Дзвонять мені і рідним — навіть дітям", - заявила Андреас.</p>
    </article>
  </body>
</html>