<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90199"/>
    <meta property="og:site_name" content="Denník politika"/>
    <meta property="article:published_time" content="2019-11-21T15:35:18+00:00"/>
    <meta property="og:title" content="V Bratislave našli ďalšiu mŕtvu ženu, polícia o sériovom vrahovi neuvažuje"/>
    <meta property="og:description" content="21.11.2019 (Webnoviny.sk) – Bratislavská krajská polícia vyšetruje ďalšiu smrť ženy, ktorá podľa jej šéfov nesúvisí s prípadom z 11. novembra. Informovali o tom vo štvrtok na tlačovej besede riaditeľ Krajského riaditeľstva Policajného zboru v Bratislave Adrian Pavlík a zástupca odboru kriminálnej polície krajského riaditeľstva Milan Maškara."/>
  </head>
  <body>
    <article>
      <h1>V Bratislave našli ďalšiu mŕtvu ženu, polícia o sériovom vrahovi neuvažuje</h1>
      <address><time datetime="2019-11-21T15:35:18+00:00">21 Nov 2019, 15:35</time> by <a rel="author">Webnoviny</a></address>
      <p>21.11.2019 (Webnoviny.sk) – Bratislavská krajská polícia vyšetruje ďalšiu smrť ženy, ktorá podľa jej šéfov nesúvisí s prípadom z 11. novembra. Informovali o tom vo štvrtok na tlačovej besede riaditeľ Krajského riaditeľstva Policajného zboru v Bratislave Adrian Pavlík a zástupca odboru kriminálnej polície krajského riaditeľstva Milan Maškara.</p>
      <h3>Zdravotníci sa snažili ženu resuscitovať</h3>
      <p>O sériovom vrahovi teda podľa nich nemožno hovoriť. Vo štvrtok v ranných hodinách našli telo ženy v okrese Bratislava II. Stalo sa tak na rovnakom území, kde našli 11. novembra brutálne dobitú a podchladenú Violu Macákovú, ktorá pri prevoze do nemocnice zomrela.</p>
      <p><i>„Dnes v ranných skorých hodinách na teritóriu Bratislavy II bolo nájdené telo ženy,“</i> uviedol Pavlík s tým, že na miesto prišli zdravotníci, ktorí sa snažili ženu resuscitovať, avšak neúspešne. Aj na základe stanoviska obhliadajúceho súdneho lekára krajská polícia potvrdila, že neexistuje súvislosť medzi štvrtkovou tragédiou a prípadom minulotýždňovej vraždy z 11. novembra.</p>
      <p>Smrť Violy Macákovej podľa Maškaru vyšetrujú.<i> „Boli vykonané desiatky procesných úkonov ako výsluchy, prehliadky, zaisťovacie úkony. Boli zaistené rôzne stopy,“</i> uviedol Maškara s tým, že do vyšetrovania zapojili aj znalcov.</p>
      <h3>Prosba k analytikom a kritikom</h3>
      <p><i>„Na prípade pracujú naozaj tí najskúsenejší kriminalisti, policajti, ktorí už majú dostatočnú prax s takýmito prípadmi,“</i> dodal na záver Maškara.</p>
      <p>Krajská polícia prosí analytikov, ktorí sa k prípadu vyjadrujú, a takisto aj médiá, aby<i> „vytvorili priestor ľuďom, ktorí na tomto prípade hneď od 11. novembra naozaj s najvyššou prioritou pracujú,“</i> zdôraznil Pavlík s tým, že vo vyšetrovacom tíme sa nachádzajú aj kriminalisti z okresu Bratislava II.</p>
      <p>Podľa Pavlíka je krajská polícia podrobená kritike z dôvodu, že dostatočne nevaruje verejnosť, pričom kritici spomínajú aj pojmy ako sériová vražda. <i>„Zaručujem vám, že žiadna paralela s týmto výrazom nenastala,“</i> vysvetlil na záver Pavlík.</p>
      <p>Viac k témam: <a href="https://www.webnoviny.sk/tag/mrtva-zena/"><u>mŕtva žena</u></a><br/>Zdroj: Webnoviny.sk – <a href="https://www.webnoviny.sk/v-bratislave-nasli-dalsiu-mrtvu-zenu-policia-vsak-o-seriovom-vrahovi-neuvazuje/"><u>V Bratislave našli ďalšiu mŕtvu ženu, polícia o sériovom vrahovi neuvažuje</u></a> © SITA Všetky práva vyhradené.</p>
    </article>
  </body>
</html>