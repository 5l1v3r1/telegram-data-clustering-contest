<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58741/warhammer-vermintide-ii--w-ten-weekend-za-darmo-pogonimy-kota-szczurom.html"/>
    <meta property="og:site_name" content="CD-Action"/>
    <meta property="article:published_time" content="2019-11-21T15:56:00+00:00"/>
    <meta property="og:title" content="Warhammer: Vermintide II – W ten weekend za darmo pogonimy kota szczurom"/>
    <meta property="og:description" content="Oraz Zwierzoludziom, jeżeli macie znajomego z odpowiednim dodatkiem."/>
  </head>
  <body>
    <article>
      <h1>Warhammer: Vermintide II – W ten weekend za darmo pogonimy kota szczurom</h1>
      <address><time datetime="2019-11-21T15:56:00+00:00">21 Nov 2019, 15:56</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Oraz Zwierzoludziom, jeżeli macie znajomego z odpowiednim dodatkiem.</p>
      <p>Wszyscy gracze spragnieni Starego Świata (który notabene <a href="https://www.cdaction.pl/news-58706/warhammer-stary-swiat-powroci.html"><b>powróci także w wersji figurkowej</b></a>) wybór mają raczej ograniczony. Albo sięgną po Total War: Warhammer, albo po serię Vermintide. Oba wybory będą bardzo dobre, chociaż skupimy się teraz na tym drugim.</p>
      <p>Nazwanie Vermintide klonem Left 4 Deada nie do końca oddaje tytułowi sprawiedliwość. Oczywiście idea jest ta sama: czwórka śmiałków przedziera się przez hordy raczej niegroźnych w pojedynkę wrogów i co jakiś czas napotyka potężniejsze wersje tychże. Diabeł (Khorne?) tkwi w szczegółach – podział na 4 klasy (każda z 3 specjalizacjami) wprowadza spore zróżnicowanie , a walka ze szczurzymi Skavenami (oraz od niedawna, dzięki dodatkowi <b><a href="https://www.cdaction.pl/news-57500/vermintide-ii--winds-of-magic-zwierzoludzie-zbieraja-baty-na-pierwszym-zwiastunie-z-rozgrywka-wideo.html">Winds of Magic</a></b>, Zwierzoludźmi) różni się jednak od starć z nieumarłymi – zwłaszcza że przede wszystkim robimy to wręcz. I jasne, ostatnie DLC sporo namieszało, a grając nieustannie wyobrażam sobie, o ile lepszą grę zrobiłoby Fatshark, mając nieco większy budżet. Mimo wszystko zabawa w zgranej (lub nawet niezgranej, byle krzyczącej radośnie do mikrofonu) grupie jest porównywalna z dawnym hitem Valve.</p>
      <p>Już zaraz będziecie się mogli o tym zresztą przekonać sami. Od <b>19:00 dzisiaj </b>do <b>24 listopada</b> w Warhammer: Vermintide 2 zagramy na <a href="https://store.steampowered.com/app/552500/Warhammer_Vermintide_2/">Steamie</a> za darmo. Przy okazji produkcja i DLC do niej zostaną także przecenione – podstawka o aż 75%. Dodatkowo, jeżeli będziecie grać z kimś posiadającym dodatki, ich zawartość zostanie wam na czas rozgrywki udostępniona.</p>
      <related>
        <h4>Podobne newsy</h4>
        <a href="https://www.cdaction.pl/news-57500/vermintide-ii--winds-of-magic-zwierzoludzie-zbieraja-baty-na-pierwszym-zwiastunie-z-rozgrywka-wideo.html"/>
        <a href="https://www.cdaction.pl/news-56699/warhammer-vermintide-ii--winds-of-magic-zwierzoludzie-bohaterami-nowego-zwiastuna-fabularnego-wideo.html"/>
        <a href="https://www.cdaction.pl/news-55999/darmowy-weekend-z-mortal-kombat-x-i-warhammer-vermintide-2-wideo.html"/>
        <a href="https://www.cdaction.pl/news-55923/warhammer-vermintide-ii--dodatek-winds-of-magic-wprowadzi-frakcje-zwierzoludzi-galeria.html"/>
        <a href="https://www.cdaction.pl/news-55235/najwazniejsze-premiery-grudnia-wideo.html"/>
      </related>
    </article>
  </body>
</html>