<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598463/sasoli-to-ek-egkrinei-tous-ypopsifious-epitropous-kai-proxora-me-psifoforia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T15:06:00+00:00"/>
    <meta property="og:title" content="Σασόλι: Τo EK εγκρίνει τους υποψηφίους Επιτρόπους και προχωρά με ψηφοφορία"/>
    <meta property="og:description" content="Tο τέλος των ακροάσεων των υποψηφίων Επιτρόπων και την επισημοποίηση της τελικής ψηφοφορίας στην Ολομέλεια στις 27 Νοεμβρίου για την επόμενη Κομισιόν στο..."/>
  </head>
  <body>
    <article>
      <h1>Σασόλι: Τo EK εγκρίνει τους υποψηφίους Επιτρόπους και προχωρά με ψηφοφορία</h1>
      <address><time datetime="2019-11-21T15:06:00+00:00">21 Nov 2019, 15:06</time> by <a rel="author">SigmaLive</a></address>
      <p><b>Tο τέλος των ακροάσεων των υποψηφίων Επιτρόπων και την επισημοποίηση της τελικής ψηφοφορίας στην Ολομέλεια στις 27 Νοεμβρίου για την επόμενη Κομισιόν στο σύνολό της, ανήγγειλε ο Πρόεδρος του Ευρωπαϊκού Συμβουλίου Νταβίντ Σασόλι, σε δημοσιογραφική διάσκεψη στις Βρυξέλλες, μετά το πέρας της προγραμματισμένης Διάσκεψη των Προέδρων του ΕΚ. Είχε προηγηθεί ανταλλαγή απόψεων της Διάσκεψης των Προέδρων με τους τρεις ορισθέντες εκτελεστικούς Αντιπροέδρους της επόμενης Κομισιόν Frans Timmermans, Margrethe Vestager και Valdis Dombrovskis. Όπως ανακοινώθηκε "το πράσινο φως δόθηκε αφού εξετάστηκαν οι επιστολές αξιολόγησης που συνέταξαν οι αρμόδιες κοινοβουλευτικές επιτροπές και η εισήγηση της Διάσκεψης των Προέδρων των Επιτροπών, κηρύσσοντας έτσι το επίσημο τέλος των ακροάσεων".<br/></b> <br/>"Κατά τους τελευταίους δύο μήνες, το Ευρωπαϊκό Κοινοβούλιο διετέλεσε το δημοκρατικό του ρόλο, ελέγχοντας εξονυχιστικά τις επιδόσεις των υποψηφίων Επιτρόπων", δήλωσε ο Ντ. Σασόλι.<br/> <br/>"Οι ακροάσεις υπήρξαν λεπτομερείς, και κάποιες φορές δύσκολες, αλλά αποτέλεσαν έναν πολύτιμο και διαφανή τρόπο για να επιβεβαιώσουν τα μέλη του ΕΚ ότι οι ορισθέντες Επίτροποι είναι έτοιμοι να αναλάβουν τα καθήκοντά τους. Σήμερα ολοκληρώσαμε την τελική αξιολόγηση και είμαστε έτοιμοι να ψηφίσουμε για το Σώμα των Επιτρόπων στο σύνολό του την επόμενη εβδομάδα", ανακοίνωσε και τόνισε ότι "τα επόμενα πέντε χρόνια, η Ευρώπη θα πρέπει να αντιμετωπίσει πληθώρα ζητημάτων - από την εξεύρεση μακροπρόθεσμων λύσεων για τη μετανάστευση και το άσυλο μέχρι την ανάγκη να ηγηθεί στον παγκόσμιο αγώνα ενάντια στην κλιματική αλλαγή".<br/> <br/>"Χρειαζόμαστε μια Κομισιόν έτοιμη να αναλάβει δράση για τα ζητήματα που απασχολούν τους Ευρωπαίους. Ως ο συνδετικός κρίκος με τους πολίτες της ΕΕ, το Κοινοβούλιο θα συνεχίσει να ελέγχει το έργο της Επιτροπής και να διασφαλίζει ότι εκπληρώνει τις υποσχέσεις της", κατέληξε.<br/> <br/>Το Συμβούλιο των Κρατών Μελών θα εγκρίνει, πιθανότατα στο αυριανό Coreper τη τελική σύνθεση και τα ονόματα των 27 Επιτρόπων, με την υποσημείωση ότι ο 28ος δεν προτάθηκε από το ΗΒ, το οποίο τελεί σε παράβαση των υποχρεώσεων που ενέχει από τη Συνθήκη της ΕΕ και η Κομισιόν έχει ξεκινήσει για αυτό το λόγο διαδικασία επί παραβάσει.<br/> <br/>Πηγή: ΚΥΠΕ <br/> </p>
    </article>
  </body>
</html>