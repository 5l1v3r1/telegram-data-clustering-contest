<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/mercati/614561/investire-nella-casa-l84-lo-fa-in-contanti"/>
    <meta property="og:site_name" content="bluerating"/>
    <meta property="article:published_time" content="2019-11-21T15:04:19+00:00"/>
    <meta property="og:title" content="Investire nella casa, l’84% lo fa in contanti"/>
    <meta property="og:description" content="Investire nella casa piace, specie se in contanti. È quanto risulta all’Ufficio Studi del gruppo Tecnocasa, che ha analizzato le compravendite effettuate attraverso le agenzie affiliate Tecnocasa e Tecnorete in Italia nel primo semestre del 2019. Dallo studio è emerso che il 17,9% degli acquisti è stato concluso da investitori; il quadro è completato dal 76,6%"/>
  </head>
  <body>
    <article>
      <h1>Investire nella casa, l’84% lo fa in contanti</h1>
      <address><time datetime="2019-11-21T15:04:19+00:00">21 Nov 2019, 15:04</time> by <a rel="author">Redazione</a></address>
      <p>Investire nella casa piace, specie se in contanti. È quanto risulta all’Ufficio Studi del gruppo Tecnocasa, che ha analizzato le compravendite effettuate attraverso le agenzie affiliate Tecnocasa e Tecnorete in Italia nel primo semestre del 2019. Dallo studio è emerso che <b>il 17,9% degli acquisti è stato concluso da investitori</b>; il quadro è completato dal 76,6% di acquisti di prima casa e dal 5,5% di compravendite per la casa vacanza. Nelle grandi città italiane il rendimento annuo lordo si è attestato intorno al 5,0%, in lieve crescita.</p>
      <p>Negli ultimi 5 anni la percentuale di acquisti per investimento ha evidenziato una costante crescita, stabilizzandosi nel 2019 al 17,9%, esattamente la stessa quota registrata nel 2018 (i valori si riferiscono al primo semestre di ogni anno). <b>L’investimento nel mattone è quindi una componente importante ed in crescita del mercato immobiliare nazionale.</b></p>
      <p>Focalizzando l’attenzione su chi ha comprato per investimento, si registra che <b>il 28,5% degli investitori ha un’età compresa tra 45 e 54 anni</b>, seguito dai soggetti tra 35 e 44 anni (23,5%) e da coloro con un’età compresa tra 55 e 64 anni (22,1%). Il 74,5% degli investitori sono coppie e coppie con figli, mentre il 25,5% è single (celibi/nubili, separati, divorziati e vedovi). In lieve aumento la percentuale di investitori single rispetto al primo semestre del 2018, si passa infatti dal 24,2% all’attuale 25,5%.</p>
      <p><b>A comprare per investimento sono soprattutto imprenditori, liberi professionisti e impiegati</b> che coprono il 78,3% di questo mercato, a seguire i pensionati con l’11,0%. Nel primo semestre del 2018 queste percentuali si attestavano rispettivamente al 79,7% e all’11,1%.</p>
      <p><b>Buona parte degli acquisti per investimento si conclude senza l’ausilio degli istituti di credito</b> <b>(84,3%)</b>, mentre solo il 15,7% degli investitori ricorre al mutuo bancario.</p>
      <p>Infine, <b>la tipologia più compravenduta da chi vuole mettere a reddito è il bilocale</b> <b>con il 35,6% delle preferenze</b>, a seguire i trilocali (27,5%). Percentuali molto simili si registravano anche nella prima parte del 2018 quando i bilocali erano scelti dal 35,8% degli investitori ed i trilocali dal 27,4%.</p>
    </article>
  </body>
</html>