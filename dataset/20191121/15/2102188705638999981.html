<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/21/653996/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T15:04:00+00:00"/>
    <meta property="og:title" content="Вино без ліцензії: чому в Україні досі частина виноробів працюють неофіційно?"/>
    <meta property="og:description" content="У 2018 році влада спростила умови отримання ліцензії на виробництво для малих виноробів. Як заохотити їх вийти в легальне поле?"/>
  </head>
  <body>
    <article>
      <h1>Вино без ліцензії: чому в Україні досі частина виноробів працюють неофіційно?</h1>
      <h2>У 2018 році влада спростила умови отримання ліцензії на виробництво для малих виноробів. Як заохотити їх вийти в легальне поле?</h2>
      <address><time datetime="2019-11-21T15:04:00+00:00">21 Nov 2019, 15:04</time> by <a rel="author" href="https://www.epravda.com.ua/authors/5dd6844f81870/" target="_blank">Анатолій Полосков</a></address>
      <p>Майже два роки, як в українському законодавстві з’явилось поняття "малі виробництва виноробної продукції".</p>
      <p>Для них відмінили ліцензію на оптовий продаж власного вина (за яку інші винороби платять державі 500 тис. грн на рік), спростили отримання ліцензії на виробництво до декларативного рівня.</p>
      <p>З 2019 року "малим виноробам" дозволили бути платниками єдиного податку 4 групи (правда із обмеженнями і за деяких умов).</p>
      <p>Після цих нововведень галузь була в позитивному очікуванні, ми поздоровляли колег із початком великих змін і дякували всім причетним до такої лібералізації.</p>
      <p>Що змінилося за цей час? Чи призвело це до черг бажаючих вийти з тіні і отримати ліцензію на виробництво? Давайте спробуємо розібратися. </p>
      <p>На сьогодні всім зрозуміло, що законодавче полегшення не дало тих результатів, на які розраховували депутати, профільні асоціації, легальні виробники.</p>
      <p>Скільки малих виноробів отримали ліцензії на виробництво за ці роки лібералізації? Одиниці. Буквально один-два успішних приклади. В Закарпатті – жодної ліцензії. Не на такий результат були розраховані зміни, правда?</p>
      <p>Є різні погляди на причини повного провалу очікувань. Спробую сформулювати принаймні деякі з чинників, які гальмують суттєве збільшення ліцензованих виробників: </p>
      <p>1) Нелегальний виноробний бізнес квітне і збільшує обсяги виробництва і продажу поза правовим полем.</p>
      <p>Ні профільні асоціації, ні контролюючі державні органи, ні місцеві органи влади, ні ліцензовані виробники не заважають цьому бізнесу.</p>
      <p>Логічне питання: якщо можна так безкарно і безконтрольно виробляти харчовий продукт, до того ж підакцизний, то навіщо витрачати час і гроші на легалізацію, сплачувати податки, відповідати за безпеку свого продукту?</p>
      <p>Loading... 2) Шляхи реалізації. Навіть легальні ресторани і магазини торгують нелегальними винами і нелегальними міцними алкогольними напоями, чим підтримують тіньове виробництво.</p>
      <p>Якби жодна торгова точка не працювала з подібними продуктами і думала про здоров’я споживачів і свою репутацію, то це було б вагомим стимулом для малого винороба і виробника міцних напоїв отримувати ліцензію на виробництво, працювати по правилах, виробляти легальний безпечний продукт. </p>
      <p>3) Отримати ліцензію не складно, але що далі? Влучне питання, бо дійсно отримати ліцензію – це тільки відкрити вхідні двері у світ легального виробництва. Що чекає малого винороба за цими дверима? Мінімум ось що:</p>
      <p>– <b>обов’язок</b> вести складну податкову акцизну звітність, звіти з виробництва та реалізації вина, для чого треба спеціальне програмне забезпечення, цифрові ключі і послуги бухгалтера з відповідним досвідом;</p>
      <p>– <b>обов’язок</b> сплатити акцизи і інші податки, а також внески у різні фонди – вчасно і повною мірою;</p>
      <p>– <b>обов’язок</b> чітко і вчасно підготувати і здати купу різної звітності, і не дай боже запізнитися – штрафи будуть дуже чутливими;</p>
      <p>– <b>обов’язок</b> чітко планувати замовлення марки акцизного податку, бо винороб не може прийти і купити марку згідно своїх потреб, він має замовити марку спеціально для себе і наперед за два місяці.</p>
      <p>Тільки через два місяці (ну, може, на пару днів скоріше) виробник зможе забрати в своєму обласному центрі ці папірчики, важко наклеїти їх на пляшку, і отримати право продати цю пляшку. </p>
      <p> Марка коштує 20 копійок (при акцизі 1 копійка на 1 літр), і оплатити її треба при замовленні, тобто за два місяці наперед;</p>
      <p>– <b>обов’язок </b>отримати дозвіл на серійне виробництво вина від галузевих дегустаційних або іншого роду комісій;</p>
      <p>– <b>обов’язок</b> платити за землю, електрику і газ за промисловим тарифом, а не побутовим;</p>
      <p>– <b>обов’язок</b> приймати і терпіти перевірки різних контролерів;</p>
      <p>– <b>обов’язок</b> чекати по 120 днів і більше за поставлене у магазини вино, і при цьому ще платити цим магазинам за право там торгувати і за "маркетингові послуги";</p>
      <p>– <b>обов’язок</b>, <b>обов’язок</b>, <b>обов’язок</b>…</p>
      <p>– а ще<b> мати терпіння </b>читати і слухати від різних "експертів", що в Україні немає якісного вина, і доводити щоденною працею і розумом, що в Україні є вино, яке не гірше від іноземного.</p>
      <p>І ось стоїть такий одинокий ліцензований винороб чи виробник міцного алкоголю на фестивалі чи ярмарку, завалений обов’язками, весь обклеєний акцизними марками, в голові думки про звіти і податки, штрафи і перевірки, а поряд з ним та більшість, яка нелегально успішно спокійно виробляє і продає, і не має жодного з перерахованих вище обов’язків.</p>
      <p>І думає цей легальний виробник: та навіщо мені та ліцензія була потрібна? Так само, до речі, думає і той, хто ліцензію не отримав, і це є ключовою проблемою. </p>
      <p>Отже, ми маємо на сьогодні два світи, поділені дверима:</p>
      <p><b>Перед дверима</b> – нелегальне виробництво вина і різного алкоголю з повною відсутністю контролю і відповідальності, марку – не треба, податки – не треба, звітність – не треба, контролю – нема, відповідальності – нуль, виробляти і торгувати – можна. </p>
      <p><b>За дверима</b> – законне виробництво, поповнення бюджетів, соціальна відповідальність, цивілізаційний шлях, але з деякими додатковими обов’язками. </p>
      <p>Що зробити і як заохотити виноробів до того, щоб вони відкрили ті двері, і не пошкодували за своє рішення? Принаймні, ось це: </p>
      <p>1) Унеможливити реалізацію вина (а також інших алкогольних напоїв, в тому числі міцних), які виготовлені нелегально, тобто без наявності ліцензії на виробництво.</p>
      <p>Для цього є вся необхідна законодавча база. Потрібна тільки політична воля. І наша свідомість цієї необхідності. </p>
      <p>2) Вивести вино натуральне з групи підакцизних товарів, закріплення його в групі харчових продуктів, що потягне за собою відміну марки акцизного податку, відміну акцизної звітності. Втрати бюджету від цього будуть абсолютно нечутливими, бо сьогодні ставка акцизу становить 1 копійку на 1 літр натурального вина.</p>
      <p>Для цього також потрібна політична воля, а ще – підтримка Верховної Ради, бо треба змінювати законодавство.  </p>
      <p>Ця колонка не претендує на повний аналіз. Частина питань, які сприяють розвитку легального виноробства, дійсно вирішена, в тому числі завдяки Національним виноробним форумам, підтримці народних депутатів, активній позиції корпорації "Укрвинпром".</p>
      <p>Іншу частину, яка дасть свіжий поштовх ліцензуванню виробництва, сподіваюсь, вирішимо разом найближчим часом.</p>
      <p>Тому сподіваюсь, що на V Національному виноробному форумі головними спікерами обов’язково будуть ті малі виробники, які скористалися новим законодавством і отримали ліцензії на виробництво.</p>
      <p>Почути з перших вуст живу історію нового українського винороба – що може бути цікавіше і важливіше для тих колег, які все ще вагаються щодо легалізації своєї праці.</p>
    </article>
  </body>
</html>