<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/prezidentka-sr-z-caputova-vymenovala-sest-sudcov-vseobecnych-sudov"/>
    <meta property="og:site_name" content="Paraméter"/>
    <meta property="article:published_time" content="2019-11-21T15:20:00+00:00"/>
    <meta property="og:title" content="Prezidentka SR Z. Čaputová vymenovala šesť sudcov všeobecných súdov"/>
    <meta property="og:description" content="Prezidentka SR Zuzana Čaputová vo štvrtok v Prezidentskom paláci v Bratislave vymenovala šesť sudcov všeobecných súdov bez časového obmedzenia. Stali sa nimi Mária Černáková, Eva Dobríková, Peter Dudič, Eva Lampartová, Gabriela Lukáčová a Zuzana Salajová. "/>
  </head>
  <body>
    <article>
      <h1>Prezidentka SR Z. Čaputová vymenovala šesť sudcov všeobecných súdov</h1>
      <h2>Prezidentka SR Zuzana Čaputová vo štvrtok v Prezidentskom paláci v Bratislave vymenovala šesť sudcov všeobecných súdov bez časového obmedzenia. Stali sa nimi Mária Černáková, Eva Dobríková, Peter Dudič, Eva Lampartová, Gabriela Lukáčová a Zuzana Salajová. </h2>
      <address>
        <time datetime="2019-11-21T15:20:00+00:00">21 Nov 2019, 15:20</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/21november2019_caputova_vymenovanie_sudcovia_7663914_fotor.jpg?itok=ryALERLT"/>
      </figure>
      <p>Foto: TASR – Martin Baumann</p>
      <p>Prezidentka uviedla, že funkcií sa sudcovia ujímajú v čase, kedy sú pohľady verejnosti nasmerované k justícii viac ako inokedy. </p>
      <blockquote>„V čase, kedy so znepokojením sledujeme, ako sa sudcovia sami, ale aj celý sudcovský stav vysporadúva s tými, ktorí vo svojej funkcii fatálne zlyhali”</blockquote>
      <p>– prízvukovala Čaputová s tým, že novovymenovaní sudcovia sú súčasťou novej nádeje, ktorú spoločnosť chce vnímať.</p>
      <p>Podľa slov slovenskej prezidentky má máloktorá profesia "tak silno ústavou a zákonmi garantovanú nezávislosť" ako práve profesia sudcu. Rovnako vyzvala k takému správaniu sudcov, ktoré buduje dôveru verejnosti. </p>
      <blockquote>„Tá je nevyhnutná práve preto, aby ľudia nevytvárali tlak na súdnu moc s cieľom spravodlivosť si vybaviť, či kúpiť. Dôvera verejnosti je teda základný kameň skutočnej sudcovskej nezávislosti”</blockquote>
      <p>– mieni hlava štátu.</p>
      <p>Prezidentka rovnako popriala sudcom pri výkone funkcie aj odvahu. </p>
      <p>„Aby ste pri všetkých hodnotových, etických dilemách urobili správne, i keď niekedy náročnejšie rozhodnutie. Ale rozhodnutie, ktoré bude v súlade s vašim presvedčením” – dodala.</p>
      <p>TASR</p>
    </article>
  </body>
</html>