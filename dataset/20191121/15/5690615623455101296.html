<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837052-v-ukrayini-viyavili-nezakonni-spirtzavodi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T15:17:00+00:00"/>
    <meta property="og:title" content="В Україні виявили незаконні спиртзаводи"/>
    <meta property="og:description" content="КИЇВ. 21 листопада. УНН. Підпільні цехи із виготовлення фальсифікованого алкоголю та спирту цього місяця було виявлено щонайменше у трьох областях: …"/>
  </head>
  <body>
    <article>
      <h1>В Україні виявили незаконні спиртзаводи</h1>
      <address><time datetime="2019-11-21T15:17:00+00:00">21 Nov 2019, 15:17</time> by <a rel="author">Петро Івасюк</a></address>
      <p><b>КИЇВ. 21 листопада. УНН.</b> Підпільні цехи із виготовлення фальсифікованого алкоголю та спирту цього місяця було виявлено щонайменше у трьох областях: Рівненській, Запорізькій та Херсонській, повідомляє <b>УНН</b> з посиланням на дані Державної фіскальної служби.</p>
      <p>Зокрема на Рівненщині нелегальні алкогольні напої виготовляли, зберігали, транспортували і збували. Для цього зловмисники облаштували складське приміщення фурнітурою для виготовлення алкоголю та лінією розливу фальсифікованої рідини.</p>
      <p>У ході проведених обшуків податківці вилучили понад тисячу літрів спирту, 385 літрів готової до розливу спиртосуміші та понад 1,2 тис. літрів алкогольних напоїв.</p>
      <p>На Запоріжжі правоохоронці виявили 6 підпільних цехів, де розливали фальсифікований алкоголь, та один міні-завод із виробництва спирту.</p>
      <p>На Херсонщині група осіб протягом двох років постачала спиртом незаконний спиртзавод, який виготовляв алкогольну продукцію, замасковану під виробництво склоомивачів.</p>
      <p>Виробництво “лівого” спирту та алкоголю набуде в Україні масового характеру, якщо Верховна Рада прийме законопроект Володимира Зеленського про демонополізацію спирту, кажуть експерти. В тій редакції, що є — документ пропонує скасувати державну монополію на виробництво спирту та роздати усім таким приватним “конторам” легальні ліцензії.</p>
      <p>“На початку 90-х років в Україні не було „Укрспирту“. Але були спиртзаводи, „братки“, „криші“ і „лівий“ спирт. Тобто те, що зараз пропонує Зеленський. „Лівий“ спирт виготовляли попри те, що існував спеціальний підрозділ, який був покликаний боротися, але не боровся із фальсифікатом. Потім створили „Укрспирт“. Так, фальсифікат повністю не перекрили, але його кількість суттєво зменшилася. І якщо зараз зробити так звану демонополізацію, якщо націоналізувати-ліквідувати „Укрспирт“ — ми знову побачимо велику кількість „лівої“ горілки та спирту”, — прогнозує експерт Олександр Охріменко.</p>
      <p>Окрім виробництва “паленки” всередині країни, фальсифікат <a href="https://www.unn.com.ua/uk/news/1832635-zelenskogo-zaklikali-zupiniti-demonopolizatsiyu-spirtu-cherez-zbitki-derzhavi">може хлинути потоком</a> з Росії, Молдови і Білорусі.</p>
      <p>Нагадаємо, президентський законопроект про демонополізацію спирту ухвалений в першому читанні, але “слуги народу” <a href="https://www.unn.com.ua/uk/news/1836008-slugi-narodu-obitsyayut-gruntovno-doopratsyuvati-spirtoviy-zakon-prezidenta-do-drugogo-chitannya">обіцяють</a> його ґрунтовно опрацювати та змінити до другого читання.</p>
    </article>
  </body>
</html>