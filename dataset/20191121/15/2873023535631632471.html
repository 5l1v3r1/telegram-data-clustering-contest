<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219944"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T15:13:56+00:00"/>
    <meta property="og:title" content="Ο Δήμος Ελευσίνας εγκαλεί τη Μενδώνη για το κτίριο της ΠΥΡΚΑΛ"/>
    <meta property="og:description" content="Το δημοτικό συμβούλιο Ελευσίνας «προτρέπει» την υπουργό Πολιτισμού Λίνα Μενδώνη να προχωρήσει στην έκδοση απόφασης με βάση την ισχύουσα γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), σχετικά με το χαρακτηρισμό του ακινήτου της ΠΥΡΚΑΛ ως ιστορικού τόπου και των 12 κτιρίων του, ως διατηρητέα μνημεία. Τα παραπάνω αναφέρει το ψήφισμα που εκδόθηκε, κατά πλειοψηφία, μετά τη συνεδρίαση της Τετάρτης (20/11/19).  "/>
  </head>
  <body>
    <article>
      <h1>Ο Δήμος Ελευσίνας εγκαλεί τη Μενδώνη για το κτίριο της ΠΥΡΚΑΛ</h1>
      <address><time datetime="2019-11-21T15:13:56+00:00">21 Nov 2019, 15:13</time> by <a rel="author">Βασιλική Τζεβελέκου</a></address>
      <p>Το δημοτικό συμβούλιο Ελευσίνας «προτρέπει» την υπουργό Πολιτισμού <b>Λίνα Μενδώνη</b> να προχωρήσει στην έκδοση απόφασης με βάση την ισχύουσα γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), σχετικά με το χαρακτηρισμό του ακινήτου της ΠΥΡΚΑΛ ως ιστορικού τόπου και των 12 κτιρίων του, ως διατηρητέα μνημεία.</p>
      <p>Τα παραπάνω αναφέρει το <b>ψήφισμα</b> που εκδόθηκε, κατά πλειοψηφία, μετά τη συνεδρίαση της Τετάρτης (20/11/19).</p>
      <p>Το δημοτικό συμβούλιο Ελευσίνας συζήτησε εκτάκτως και με τη μορφή του κατεπείγοντως το θέμα της ΠΥΡΚΑΛ, μετά τις δηλώσεις της υπουργού Πολιτισμού Λίνας Μενδώνη (κατόπιν σχετικής ερώτησης της «Εφ.Συν.») περί αναπομπής της απόφασης στο ΚΣΝΜ, γεγονός που προκάλεσε έντονες αντιδράσεις και μεγάλη ανησυχία για το μέλλον ενός τόπου που θεωρείται από τα σημαντικότερα δείγματα της αρχιτεκτονικής και της βιομηχανικής κληρονομιάς της Ελλάδας.</p>
      <figure>
        <img src="https://www.efsyn.gr/sites/default/files/2019-09/mendoni_0.jpg"/>
      </figure>
      <p>Το σχετικό αίτημα κατέθεσαν ομάδες κατοίκων και κινήσεις πολιτών της περιοχής, που τα τελευταία χρόνια δίνουν αγώνες για να σωθεί αυτή η νησίδα γης που μπορεί να λειτουργήσει με πολλαπλά οφέλη για τους κατοίκους της Ελευσίνας ενώ συνδέεται και με τη συλλογική μνήμη καθώς στα 80 χρόνια λειτουργίας της ΠΥΡΚΑΛ, εργάστηκαν χιλιάδες άντρες και γυναίκες της πόλης και των γύρω περιοχών.</p>
      <table bordered="">
        <tr>
          <th align="center">
            <b>Το ψήφισμα</b>
          </th>
        </tr>
        <tr>
          <td>Το Δημοτικό Συμβούλιο Ελευσίνας που συνήλθε την 20η -11-2017 ημέρα Τετάρτη, μετά από πρόσκληση του Προέδρου κ. ΓΕΩΡΓΙΟΥ Α. ΗΛΙΟΠΟΥΛΟΥ, σε Συνεδρίαση, παρόντος του Δημάρχου ΑΡΓΥΡΙΟΥ Ν. ΟΙΚΟΝΟΜΟΥ, συζήτησε κατεπειγόντως το θέμα που αφορά σε αίτημα των Κινήσεων Πολιτών (Ομάδα Πρωτοβουλίας για την ΠΥΡΚΑΛ, Επιτροπή Κατοίκων Παραλίας, Παραλιακό Μέτωπο, Ecoeleusis), σχετικά με τον Χαρακτηρισμό του ακινήτου της ΠΥΡΚΑΛ ως Ιστορικού Τόπου &amp; Κτηρίων του ως Διατηρητέων Μνημείων, με αφορμή τις πρόσφατες δηλώσεις της Υπουργού Πολιτισμού κας Λίνας Μενδώνη, στη συνέντευξη τύπου της 14ης/11/2019 για το ανωτέρω θέμα. Το Δημοτικό Συμβούλιο, κατόπιν του υπ'αριθμ.πρωτ.18333/19-11-2019 αιτήματος φορέων της πόλης, έπειτα δε από εμπεριστατωμένη συζήτηση, μεταξύ των μελών του όπως αυτή έχει καταγραφεί στα πλήρη απομαγνητοφωνημένα πρακτικά,<br/><br/><b>ΑΠΟΦΑΣΙΣΕ<br/></b><br/>κατά πλειοψηφία και εξέδωσε το κάτωθι<br/><br/><b>Ψ Η Φ Ι Σ Μ Α<br/></b><br/>Η με αριθμ. 21/27.06.2019 γνωμοδότηση του Κεντρικού Συμβουλίου Νεωτέρων Μνημείων (ΚΣΝΜ), με την οποία χαρακτηρίζονται :<br/><br/>α) Ως Ιστορικός Τόπος, το βιομηχανικό Συγκρότημα του εργοστασίου της ΠΥΡΚΑΛ, στην Ελευσίνα Ν. Αττικής<br/><br/>β) Ως Νεότερα Μνημεία με τον εξοπλισμό τους in situ, καθώς και της καμινάδας στο βόρειο τομέα του βιομηχανικού συγκροτήματος, φερόμενης ιδιοκτησίας της εταιρείας «ΕΛΛΗΝΙΚΑ ΠΕΤΡΕΛΑΙΑ Α.Ε.», η οποία γνωμοδότηση βασίστηκε σε επιτόπια αυτοψία και ειδική επιστημονική και εμπεριστατωμένη κρίση, έπειτα από εισήγηση των αρμόδιων Υπηρεσιών του ΥΠΠΟΑ,<br/><br/>μας βρίσκει σύμφωνους, καθώς μόνο θετικό αποτύπωμα, μπορεί να έχει για την πόλη μας αλλά και για την ευρύτερη περιοχή .<br/><br/>Κατά συνέπεια το Δημοτικό Συμβούλιο θεωρεί:<br/><br/>α) Δε συντρέχει λόγος αναπομπής στο ΚΣΝΜ για λήψη νέας γνωμοδότησης, αφού η υπάρχουσα είναι ισχυρή, νόμιμη και επιστημονικά τεκμηριωμένη.<br/><br/>β) Η γνωμοδότηση συνάδει με την πάνδημη επιθυμία της τοπικής κοινωνίας και των επιστημονικών φορέων προστασίας της Αρχιτεκτονικής και Βιομηχανικής κληρονομιάς (MONUMENTA, ΕΛΛΗΝΙΚΗ ΕΤΑΙΡΕΙΑ Περιβάλλοντος και Πολιτισμού, Ελληνικό Τμήμα ICOMOS, Ελληνικό Τμήμα TICCΙΗ και ΣΑΔΑΣ – Τμήμα Αττικής).<br/><br/>γ) Προτρέπει την κα Υπουργό Πολιτισμού να προβεί στην έκδοση απόφασης, με βάση την ισχύουσα ως άνω γνωμοδότηση και στη Δημοσίευση της στο Φ.Ε.Κ.<br/><br/>Το Δημοτικό Συμβούλιο επιφυλάσσεται, σε περίπτωση έκδοσης απόφασης, διαφορετικής από τα ως άνω αναφερόμενα, (μη χαρακτηρισμού του ακινήτου ως ιστορικού τόπου και των κτηρίων του ως διατηρητέων), να προβεί σε κάθε νόμιμη ενέργεια για την προάσπιση των συμφερόντων της πόλης όπως αυτά συνδέονται και απορρέουν από την ως άνω απόφαση του<br/><br/><b>ΕΞΟΥΣΙΟΔΟΤΕΙ<br/></b><br/>Τον Δήμαρχο Ελευσίνας κ. Αργύριο Ν. Οικονόμου για την επίδοση του παρόντος ψηφίσματος στην κα Υπουργό Πολιτισμού.<br/><br/>Το παρόν Ψήφισμα να αποσταλεί։<br/>  1. Στον κ. Πρωθυπουργό<br/>  2. Στην κα Υπουργό Πολιτισμού<br/>  3. Στους κ.κ. Βουλευτές Τομέα Δυτικής Αττικής<br/>  4. Στον κ. Περιφερειάρχη Αττικής<br/>  5. Στον κ. Αντιπεριφερειάρχη Δυτικής Αττικής<br/>  6. Στο Κεντρικό Συμβούλιο Νεωτέρων Μνημείων (ΚΣΝΜ)<br/>  7. Στους φορείς προστασίας της Αρχιτεκτονικής και Βιομηχανικής κληρονομιάς (MONUMENTA, ΕΛΛΗΝΙΚΗ ΕΤΑΙΡΕΙΑ Περιβάλλοντος και Πολιτισμού, Ελληνικό Τμήμα ICOMOS, Ελληνικό Τμήμα TICCΙΗ και ΣΑΔΑΣ – Τμήμα Αττικής)<br/>  8. Στους φορείς Κινήσεων Πολιτών (Ομάδα Πρωτοβουλίας για την ΠΥΡΚΑΛ, Επιτροπή Κατοίκων Παραλίας, Παραλιακό Μέτωπο, Ecoeleusis)<br/>  9. Στον τοπικό και Ημερήσιο Τύπο<br/><br/>Η απόφαση έλαβε αριθμό 465/2019</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/art-nea/219064_bimatodotis-stin-terastia-arrythmia"/>
        <a href="https://www.efsyn.gr/tehnes/art-nea/219641_aihmira-erotimata-apo-ti-m-zormpa-pros-ti-l-mendoni-gia-tin-pyrkal"/>
        <a href="https://www.efsyn.gr/tehnes/art-nea/219604_pyrkal-eleysinas-giati-den-ypografei-tin-apofasi-i-ypoyrgos-politismoy"/>
        <a href="https://www.efsyn.gr/tehnes/art-nea/219467_pyrkal-eleysinas-methodeyetai-o-apoharaktirismos-tis-os-istorikoy-topoy"/>
        <a href="https://www.efsyn.gr/tehnes/art-nea/215808_etos-merkoyri-kai-samaraki"/>
        <a href="https://www.efsyn.gr/tehnes/art-nea/213363_ypoyrgeio-blepei-paidia-poy-zografizoyn-eno-alloi-thisayrizoyn"/>
      </related>
    </article>
  </body>
</html>