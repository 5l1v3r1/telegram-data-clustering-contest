<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/szorgalmasan-utalnak-az-eperszedok-2-1883442/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T15:19:00+00:00"/>
    <meta property="og:title" content="Szorgalmasan utalnak az „eperszedők”"/>
    <meta property="og:description" content="Románia a második helyre lépett elő az uniós tagállamok között a külföldön dolgozó vendégmunkások által hazajuttatott pénzösszegek tekintetében."/>
  </head>
  <body>
    <article>
      <h6 class="kicker">Több tízmilliárd euróval járultak hozzá szülőföldjük gazdasági gyarapodásához a külföldön élő románok</h6>
      <h1>Szorgalmasan utalnak az „eperszedők”</h1>
      <address><time datetime="2019-11-21T15:19:00+00:00">21 Nov 2019, 15:19</time> by <a rel="author">Rostás Szabolcs, Kolozsvár</a></address>
      <h4>Románia a második helyre lépett elő az uniós tagállamok között a külföldön dolgozó vendégmunkások által hazajuttatott pénzösszegek tekintetében. A vendégmunkások által hazautalt eurómilliárdok jelentős mértékben hozzájárulnak a nemzetgazdaság gyarapodásához.</h4>
      <p>Évről évre több pénzt utalnak haza a külföldön munkát vállaló román állampolgárok, megtakarításukkal jó ideje már nem csak a fogyasztást pörgetik szülőföldjükön. A román vendégmunkások által hazajuttatott pénzösszeg tekintetében Románia immár a második helyen szerepel az Európai Unió tagállamai között az Eurostat nemrég közzétett kimutatása szerint. Az EU statisztikai hivatalának adataiból kiderül, hogy 2018-ban mintegy 3 milliárd eurót küldtek haza családjuknak a kitelepedett románok, ennél nagyobb összeget csak a kivándorolt portugálok juttattak szülőföldjükre, 3,6 milliárd eurót.</p>
      <figure>
        <img src="https://www.vg.hu/wp-content/uploads/2019/11/vendegmunkasAFP.jpg"/>
        <figcaption>Fotó: Vitaliy Timkiv / Sputnik / AFP</figcaption>
      </figure>
      <p>A rekordot egyébként 2017-ben állították be, az Eurostattól némileg eltérő adatokkal és módszerrel dolgozó Világbank statisztikája szerint</p>
      <aside>abban az évben 4,3 milliárd dollárt (3,9 milliárd euró) tett ki a külföldön élő romániai vendégmunkások által hazautalt összeg volumene.</aside>
      <figure>
        <img src="https://www.vg.hu/wp-content/uploads/2019/11/Arezidensesnemrezidenshaztartasokkozottiatutalasokegyenlege6.jpg"/>
      </figure>
      <p>Ez az akkori romániai össztermék (GDP) 2 százalékának felelt meg. A Nyugat-Európában vállalt mezőgazdasági munkák miatt az otthoni közbeszédben sokszor gúnyosan „eperszedőkként” emlegetett román vendégmunkások a 2008-ban kirobbant gazdasági világválság idején is szorgalmasan küldték haza megtakarításaikat, amelyek egy időben meghaladták a Romániában végrehajtott közvetlen külföldi tőkebefektetéseket is. Becslések szerint az ország 2007-es uniós csatlakozása óta a román vendégmunkások több mint 40 milliárd euró értékben küldtek haza pénzt, de ezt az összeget csak a bankokon és egyéb pénzintézeteken keresztüli utalások kimutatásai tartalmazzák, amelyekben nem szerepelnek a készpénzben Romániába juttatott összegek.</p>
      <p>
        <i>A <a href="https://www.vg.hu/gazdasag/szorgalmasan-utalnak-az-eperszedok-1877889/">teljes cikket</a> a Világgazdaság csütörtöki számában olvashatja</i>
      </p>
    </article>
  </body>
</html>