<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/roermondenaar-22-veroordeeld-voor-drugslab-hasselt"/>
    <meta property="og:site_name" content="1limburg"/>
    <meta property="article:published_time" content="2019-11-21T15:25:33+00:00"/>
    <meta property="og:title" content="Roermondenaar (22) veroordeeld voor drugslab Hasselt"/>
    <meta property="og:description" content="Een man uit Roermond is veroordeeld tot 45 maanden cel vanwege betrokkenheid bij een drugslab in Hasselt. Daarnaast werden nog drie Nederlanders en twee Chinezen veroordeeld tot 45 tot 50 maanden cel."/>
  </head>
  <body>
    <article>
      <h1>Roermondenaar (22) veroordeeld voor drugslab Hasselt</h1>
      <h2>Een man uit Roermond is veroordeeld tot 45 maanden cel vanwege betrokkenheid bij een drugslab in Hasselt. Daarnaast werden nog drie Nederlanders en twee Chinezen veroordeeld tot 45 tot 50 maanden cel.</h2>
      <address><time datetime="2019-11-21T15:25:33+00:00">21 Nov 2019, 15:25</time> by <a rel="author">Britt Somers</a></address>
      <p>De mannen werden in maart opgepakt na een bezoek van de deurwaarder en politie. Het zestal had een uitgebreid lab opgezet voor het maken van synthetische drugs.</p>
      <p><b>Professioneel</b><br/>Het drugslab werd aangetroffen in een loods in het Belgische Hasselt. Een deurwaarder en de politie kwamen langs vanwege ontbinding van een huurcontract. Het drugslab, met een geschatte waarde van 1 tot 2 ton, was deels nog in opbouw. Volgens een deskundige kon met de grondstoffen 211 kilogram amfetamine worden gemaakt.</p>
      <p>De aanwezige apparatuur was volgens het Openbaar Ministerie van uitzonderlijk hoge kwaliteit. De mannen opereerden vanuit Nederland en huurden daar ook auto's onder valse identiteit.</p>
      <p><b>Milieuschade</b><br/>De 22-jarige man uit Roermond werd verdacht van het maken en bezit van amfetamine en BMK, een grondstof voor synthetische drugs. Ook zijn kompanen werden hiervan verdacht, en de rechtbank in Hasselt deelde straffen uit van 45 tot 50 maanden cel. Bij het vonnis werd rekening gehouden met mogelijke milieuschade door het dumpen van chemisch afval.</p>
      <p><b>'Undercover'</b><br/>Het zestal gebruikte telefoons waarmee ze berichten versleuteld konden versturen. De hele situatie doet denken aan de Netflix-serie Undercover, waarin een aantal Nederlandse mannen met twee Chinezen drugs produceren. Ook zij gebruikten telefoons met versleutelde berichten.</p>
    </article>
  </body>
</html>