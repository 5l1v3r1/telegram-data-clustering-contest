<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/219927_i-skepsi-mas-xana-sto-kypriako"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T15:35:00+00:00"/>
    <meta property="og:title" content="Η σκέψη μας ξανά στο Κυπριακό"/>
    <meta property="og:description" content="Τιμώντας πρόσφατα το Πολυτεχνείο με ογκωδέστατη λαϊκή κινητοποίηση που δεν άρεσε στην κυβέρνηση της Ν.Δ., θυμηθήκαμε και την προδοσία της Κύπρου από τη χούντα, καθώς και το «δεν ξεχνώ» που είπαμε μετά το 1974. Δυστυχώς, η Κυπριακή Δημοκρατία παραμένει η μόνη de facto διχοτομημένη χώρα-μέλος της Ε.Ε."/>
  </head>
  <body>
    <article>
      <h1>Η σκέψη μας ξανά στο Κυπριακό</h1>
      <address><time datetime="2019-11-21T15:35:00+00:00">21 Nov 2019, 15:35</time> by <a rel="author">Πάνος Τριγάζης*</a></address>
      <p>Τιμώντας πρόσφατα το Πολυτεχνείο με ογκωδέστατη λαϊκή κινητοποίηση που δεν άρεσε στην κυβέρνηση της Ν.Δ., θυμηθήκαμε και την προδοσία της Κύπρου από τη χούντα, καθώς και το «δεν ξεχνώ» που είπαμε μετά το 1974. Δυστυχώς, η Κυπριακή Δημοκρατία παραμένει η μόνη de facto διχοτομημένη χώρα-μέλος της Ε.Ε.</p>
      <p>Διαδοχικές προσπάθειες και σχέδια για την επίλυση του Κυπριακού δεν έχουν καρποφορήσει, παρότι δύο φορές, με το σχέδιο Ανάν στις διάφορες εκδοχές του (2002-2004) και τις συνομιλίες του 2017 στο Κραν Μοντανά, η πολυπόθητη λύση ήρθε πολύ κοντά.</p>
      <p>Αρχές του 2019, είχαμε διαβεβαιώσεις ότι επρόκειτο να επαναρχίσουν οι διακοινοτικές συνομιλίες υπό την αιγίδα του ΟΗΕ, αλλά αυτό δεν συνέβη ώς τώρα. Η μη συμφωνία για τους λεγόμενους όρους αναφοράς (terms of reference) αποτέλεσε τυπικά το κύριο εμπόδιο, στην ουσία όμως ήταν η «διπλωματία των γεωτρύπανων» εκ μέρους της Αγκυρας στην ΑΟΖ της Κύπρου. Δυσκολίες δημιουργήθηκαν αντικειμενικά και από άλλες δυσμενείς εξελίξεις, όπως η επιδείνωση των σχέσεων Ε.Ε.-Τουρκίας λόγω του μεταναστευτικού-προσφυγικού και της εισβολής της κυβέρνησης Ερντογάν στη Συρία. Θα πρόσθετα ότι και η κυβέρνηση Μητσοτάκη δεν επέδειξε ιδιαίτερο ζήλο για την υπεράσπιση του «κεκτημένου του Κραν Μοντανά», όπου πρώτη φορά ελληνική κυβέρνηση έθεσε το ζήτημα κατάργησης των διεθνών εγγυήσεων, τις οποίες φορτώθηκε η ανεξάρτητη Κύπρος από την ίδρυσή της, το 1960.</p>
      <p>Σε αυτό το φόντο, συγκαλείται τη Δευτέρα 25 Νοεμβρίου στο Βερολίνο άτυπη τριμερής για το Κυπριακό, με συμμετοχή των Αναστασιάδη-Ακιντζί και του γ.γ. του ΟΗΕ Αντόνιο Γκουτέρες. Ορισμένοι, κυρίως στην Κύπρο, προδικάζουν την αποτυχία της συνάντησης αυτής, ενώ και οι επιθυμούντες διακαώς την επανέναρξη των συνομιλιών εμφανίζονται συγκρατημένα αισιόδοξοι ή δεν προσδοκούν πολλά. Προσωπικά, εύχομαι να διαψευστούν, ιδιαίτερα οι αρνητές της λύσης, που δεν μπορεί να είναι άλλη από μια δικοινοτική-διζωνική ομοσπονδία, με βάση τις αποφάσεις του ΟΗΕ και το ευρωπαϊκό κεκτημένο.</p>
      <p>Επειδή, όμως, στην εποχή μας δεν αρκούν οι διπλωματικές προσπάθειες για την επίλυση διεθνών προβλημάτων, οφείλουμε να ενεργοποιήσουμε και τη «διπλωματία των λαών και πολιτών». Αυτό σημαίνει την αναζωογόνηση του ενδιαφέροντος της διεθνούς κοινωνίας των πολιτών για το Κυπριακό, καθήκον όχι και τόσο εύκολο σήμερα. Ωστόσο, ο καλύτερος τρόπος για να γίνει αυτό, είναι η ανάδειξη του Κυπριακού, όχι ως εθνικού, αλλά ως κεντρικού προβλήματος ειρήνης και ασφάλειας της Μεσογείου. Μόνο έτσι θα δημιουργηθεί ένα νέο κίνημα διεθνούς αλληλεγγύης με την Κύπρο.</p>
      <p>
        <i>* μέλος της Κεντρικής Επιτροπής του ΣΥΡΙΖΑ</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/210715_sti-megkeni-ton-neon-tetelesmenon"/>
        <a href="https://www.efsyn.gr/stiles/apopseis/209016_theates-sti-siopiri-dihotomisi"/>
        <a href="https://www.efsyn.gr/stiles/apopseis/208569_i-diplomatia-den-yiothetei-kanones-emplokis-me-eisboles-se-xenes-presbeies"/>
        <a href="https://www.efsyn.gr/stiles/apopseis/199788_kayto-kalokairi-tis-kyproy"/>
        <a href="https://www.efsyn.gr/stiles/apopseis/182756_sti-skia-dyo-kraton"/>
        <a href="https://www.efsyn.gr/stiles/apopseis/175852_nea-perirreoysa-dihonoia-stin-kypro"/>
      </related>
    </article>
  </body>
</html>