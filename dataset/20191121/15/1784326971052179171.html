<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cosmopolitan.hu/programajanlo/2019/11/21/noi-loki-sophia-di-martino-loki-sorozat/"/>
    <meta property="og:site_name" content="Cosmopolitan.hu"/>
    <meta property="article:published_time" content="2019-11-21T15:11:00+00:00"/>
    <meta property="og:title" content="A Loki sorozatban egy női Loki is szerepelni fog"/>
    <meta property="og:description" content="És már egy színésznőt is kiválasztottak a szerepre!"/>
  </head>
  <body>
    <article>
      <h1>A Loki sorozatban egy női Loki is szerepelni fog</h1>
      <h2>És már egy színésznőt is kiválasztottak a szerepre!</h2>
      <address><time datetime="2019-11-21T15:11:00+00:00">21 Nov 2019, 15:11</time> by <a rel="author">Rakita Vivi</a></address>
      <p>Mint azt már biztosan tudod, bármi is történt a kedvenc marveles antihősöddel a filmekben, <b>nem kell sokáig nélkülöznöd Lokit</b>, ugyanis hamarosan<a href="https://cosmopolitan.hu/programajanlo/2019/06/14/zsenialis-hir-a-marvel-rajongoknak/"> érkezik a saját sorozata!</a> Az már kiderült, hogy a sorit <b>semmiképpen sem érdemes kihagyni,</b> mert <a href="https://cosmopolitan.hu/programajanlo/2019/11/08/hatalmas-jelentosege-lesz-a-loki-sorozatnak-a-doctor-strange-folytatasaban/">erősen kötődni fog a <i>Doktor Strange 2-</i>höz</a>. Illetve az is biztos, hogy <b>Tom Hiddleston </b>ismét a csínytevés istenének bőrébe bújik majd, de arról eddig még nem volt szó, hogy rajta kívül ki fog szerepelni a szériában.</p>
      <p>A Deadline viszont most megtudta, hogy <b>megtalálták a <i>Loki</i> női főszereplőjét!</b> Ő pedig nem más, mint az <i>Into the Badlands</i> sztárja, <b>Sophia Di Martino</b>. A színésznő mind a hat epizódra szerepet kapott, és a weboldalnak nyilatkozó forrás szerint <b>Loki női változatát</b> fogja alakítani.</p>
      <p>Ha full képben vagy a Marvel képregényeivel, akkor a csaj-Loki létezése téged tutira nem ért meglepetésként. De ha nem diplomáztál szuperhősökből, no para, máris mondjuk, miről van szó: a női Loki először az <b><i>Avengers: Disassembled</i> </b>című képregénysorozatban jelent meg. A Ragnarök után <b>Loki ellopta Lady Sif külsejét </b>(tudod, ő egy asgardi harcos csaj, aki Thor közeli barátja is volt), és egy <b>gonosz nő alakjában tért vissza</b>.</p>
      <p>Állítólag amúgy <i>Loki</i> önálló sorozata arra is szolgál majd, hogy <b>Tom visszatérhessen a moziba <a href="https://cosmopolitan.hu/programajanlo/2019/07/21/izgalmas-reszletek-derultek-ki-az-uj-thor-filmrol/"><i>Thor 4</i>-ben</a></b>. De az még nem tiszta, hogy ha most Sophia a női Lokit fogja játszani, akkor vajon csak a soriban jelenik majd meg, vagy ő is felbukkan a többi Marvel-filmben is…Arra, hogy ez kiderüljön viszont sajnos <b>2021-ig még tutira várnod kell.</b></p>
    </article>
  </body>
</html>