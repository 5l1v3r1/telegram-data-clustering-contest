<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33166/vodafone-niente-esim-se-ne-parla-forse-lanno-prossimo"/>
    <meta property="og:site_name" content="DDay.it"/>
    <meta property="article:published_time" content="2019-11-21T15:45:00+00:00"/>
    <meta property="og:title" content="Vodafone, niente eSIM. Se ne parla forse l’anno prossimo"/>
    <meta property="og:description" content="Vodafone non porterà in Italia le eSIM per gli smartphone: resterà solo la sim embedded dell’Apple Watch, che è tuttavia una sim particolare perché abbinata ad un altro numero."/>
  </head>
  <body>
    <article>
      <h1>Vodafone, niente eSIM. Se ne parla forse l’anno prossimo</h1>
      <h2>Vodafone non porterà in Italia le eSIM per gli smartphone: resterà solo la sim embedded dell’Apple Watch, che è tuttavia una sim particolare perché abbinata ad un altro numero.</h2>
      <address><time datetime="2019-11-21T15:45:00+00:00">21 Nov 2019, 15:45</time> by <a rel="author">Roberto Pezzali</a></address>
      <p>Motorola ci aveva detto che i tre maggiori operatori italiani avrebbero lanciato sul mercato la eSIM in Italia a breve per poter usare il nuovo Razer, primo smartphone senza un posto per la SIM fisica. </p>
      <p>Eppure Vodafone non sembra essere della stessa opinione. L’operatore ci ha infatti comunicato che, almeno per quest’anno,<b> le eSIM non arriveranno</b>, se ne riparlerà quando i tempi saranno più maturi e il numero di dispositivi che supporteranno la SIM integrata maggiore. Ad oggi Vodafone è l’unica ad offrire un supporto eSIM, ma solo per l’Apple Watch, e non è una eSIM classica: la schedina “invisibile” che gestisce la parte cellular dello smartwatch Apple ha infatti lo stesso numero di telefono della card principale, è una sorta di clone.</p>
      <p><b>Niente eSIM quindi, e niente Razer per i clienti Vodafone</b>: gli unici che le avranno saranno Wind e TIM. Sulle eSIM restano comunque alcuni dubbi, e se si danno per vere le indiscrezioni che <b>prevedono il pagamento di 15 euro una tantum per convertire una sim fisica TIM in una eSIM la cosa è abbastanza assurda</b>. Ogni abbonato avrebbe diritto ad avere il QRCode della propria SIM, da usare in modalità “eSIM” sugli smartphone compatibili. E soprattutto la eSIM non dev’essere una alternativa alla SIM tradizionale ma una copia: la sim fisica deve comunque restare attiva, perché un utente potrebbe avere l’esigenza di spostare la SIM su un altro telefono.</p>
      <p>Spendere 15 euro per ogni “passaggio” da SIM e eSIM, con la necessità di recarsi in negozio, è contrario al principi di facilità d’uso e di immediatezza della eSIM.</p>
    </article>
  </body>
</html>