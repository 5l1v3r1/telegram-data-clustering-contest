<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505426-siegfried-muresan-ales-vicepresedinte-ppe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T15:29:00+00:00"/>
    <meta property="og:title" content="Siegfried Mureșan, ales vicepreședinte al PPE"/>
    <meta property="og:description" content="Europarlamentarul liberal Siegfried Mureșan a fost ales, joi, vicepreședinte al Partidului Popular European (PPE), la congresul partidului care a avut loc la Zagreb."/>
  </head>
  <body>
    <article>
      <h1>Siegfried Mureșan, ales vicepreședinte al PPE</h1>
      <address><time datetime="2019-11-21T15:29:00+00:00">21 Nov 2019, 15:29</time> by <a rel="author">C.D.</a></address>
      <p><b>Europarlamentarul liberal Siegfried Mureșan a fost ales, joi, vicepreședinte al Partidului Popular European (PPE), la congresul partidului care a avut loc la Zagreb. <br/></b><br/>„În mandatul meu de vicepreședinte, voi lupta în primul rând ca Partidul Popular European să fie partidul european care contribuie decisiv la întărirea României în Uniunea Europeană. Vreau ca Partidul Popular European să fie în continuare partidul care rezolvă problemele oamenilor, partidul care nu se joacă cu temerile europenilor, ci care oferă soluții ce funcționează în realitate. Consider că trebuie să apărăm valorile europene. În România, noi, Partidul Național Liberal, am câștigat alegerile europarlamentare cu steagul Uniunii Europene în mâinile noastre. Apărând valorile europene în fiecare stat membru, așa cum am făcut și în România, îi vom avea pe oameni de partea noastră”, a declarat Siegfried Mureșan, după votul din Congresul PPE. <br/><br/>El a precizat că un obiectiv prioritar al mandatului său va fi Bugetul multianual al Uniunii Europene post-2020. <br/><br/>„Pentru a continua să câștigăm în viitor, trebuie să evoluăm, trebuie să ținem pasul cu așteptările oamenilor, inclusiv cu noile așteptări ale tinerilor. De aceea, o altă prioritate a mea va fi să reprezint interesele noii generații. Este datoria noastră să echipăm tinerii europeni cu acele aptitudini de care au nevoie într-o Europă unită. Cum 65% din angajatori apreciază experiența internațională a viitorilor angajați, obiectivul meu este să extindem toate acele programe care încurajează mobilitatea, precum Programul de mobilitate universitară «Erasmus». Voi lucra îndeaproape cu noul președinte al PPE, Donald Tusk. Este un prieten al României, un om politic care înțelege foarte bine așteptările poporului român de la Uniunea Europeană”, a mai spus Siegfried Mureșan.</p>
    </article>
  </body>
</html>