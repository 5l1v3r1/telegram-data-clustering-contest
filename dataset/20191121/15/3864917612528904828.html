<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822994-aktivist-prihodko-vidznacae-den-narodzenna-u-krimskomu-sizo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:24:00+00:00"/>
    <meta property="og:title" content="Активіст Приходько “відзначає” день народження у кримському СІЗО"/>
    <meta property="og:description" content="Заарештований в окупованому Росією Криму за обвинуваченням у підготовці теракту український активіст Олег Приходько 21 жовтня «відзначає» свій 61-й день народження в Сімферопольському СІЗО."/>
  </head>
  <body>
    <article>
      <h1>Активіст Приходько “відзначає” день народження у кримському СІЗО</h1>
      <h2>Заарештований в окупованому Росією Криму за обвинуваченням у підготовці теракту український активіст Олег Приходько 21 жовтня «відзначає» свій 61-й день народження в Сімферопольському СІЗО.</h2>
      <address>
        <time datetime="2019-11-21T15:24:00+00:00">21 Nov 2019, 15:24</time>
      </address>
      <p>Про це повідомляє <a href="https://ru.krymr.com/a/news-krym-prihodko-v-specbloke/30284598.html">Крим.Реалії </a>з посиланням на адвоката Назіма Шейхмамбетова.</p>
      <p>«Сьогодні мені вдалося потрапити до Олега Аркадійовича. У СІЗО у нас з ним вийшло провести короткочасне побачення. Олег Аркадійович виглядає досить непогано, критичних скарг на стан здоров'я немає, ліки йому передають своєчасно. Його утримують у спецблоці, у так званій камері «двійці», - сказав адвокат.</p>
      <p>За словами Шейхмамбетова, він обговорив з Приходьком перебіг кримінальної справи. Активіст просив подякувати всім, хто стежить за його долею і за справами інших політв'язнів. Адвокат також повідомив, що сім'ї Приходька відмовляють у побаченні з ним.</p>
      <p>«Зв'язку в Олега Аркадійовича немає, єдина можливість зв'язатися з родиною - це листи. Наскільки мені відомо, побачення його родичам наразі не дозволили. Це вже така усталена практика в Криму, але ми будемо писати заяви, наполягати і, якщо буде необхідно, оскаржувати відмови, щоб уже найближчим часом в Олега Приходька була можливість побачитися зі своїми близькими», - додав Шейхмамбетов.</p>
      <p>Як повідомляв Укрінформ, "суд" в окупованому Росією <a href="https://www.ukrinform.ua/tag-krim">Криму</a> проігнорував апеляційну скаргу на арешт українця Олега Приходька, залишивши його під вартою до 10 грудня 2019 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2809721-krimskij-sud-zalisiv-politvazna-prihodka-za-gratami.html">Кримський "суд" залишив політв’язня Приходька за гратами</a>
      </blockquote>
      <p>Приходько був заарештований 10 жовтня 2019 року на два місяці - до 10 грудня 2019 року. Йому інкримінують незаконне виготовлення вибухових речовин і підготовку вибуху в Сакській адміністрації.</p>
      <p>Приходько свою вину заперечує і вважає справу проти нього політичним переслідуванням за його проукраїнську позицію.</p>
      <p>Прокуратура АР Крим у зв'язку з арештом Приходька розпочала кримінальне провадження за ч. 1 ст. 146 Кримінального кодексу України (незаконне позбавлення волі).</p>
    </article>
  </body>
</html>