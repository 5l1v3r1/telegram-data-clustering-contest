<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/poznan-ulica-jackowskiego-gotowa,135358.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T15:57:00+00:00"/>
    <meta property="og:title" content="Poznań: ulica Jackowskiego gotowa"/>
    <meta property="og:description" content="Zakończyła się przebudowa ulicy Jackowskiego od ul. Kraszewskiego do Polnej. Mieszkańcy Jeżyc mogą już korzystać z odnowionej przestrzeni przy swoich domach. Ulica zyskała nowy, przyjazny wygląd. Jest bezpieczniej, wygodniej i bardziej zielono."/>
  </head>
  <body>
    <article>
      <h1>Poznań: ulica Jackowskiego gotowa</h1>
      <address><time datetime="2019-11-21T15:57:00+00:00">21 Nov 2019, 15:57</time> by <a rel="author">JS  </a></address>
      <h4>Zakończyła się przebudowa ulicy Jackowskiego od ul. Kraszewskiego do Polnej. Mieszkańcy Jeżyc mogą już korzystać z odnowionej przestrzeni przy swoich domach. Ulica zyskała nowy, przyjazny wygląd. Jest bezpieczniej, wygodniej i bardziej zielono.</h4>
      <hr/>
      <ul>
        <li>
          <b>W ramach prac wymieniono nawierzchnię jezdni, chodników i zjazdów na posesje.</b>
        </li>
        <li>
          <b>Aby zapewnić bezpieczeństwo pieszym i uspokoić ruch, prędkość pojazdów została ograniczona do 30 km/h. </b>
        </li>
        <li>
          <b>Po przebudowie kierowcy mają do dyspozycji prawie 100 miejsc postojowych.</b>
        </li>
      </ul>
      <p>Celem zmian była poprawa przestrzeni, po której poruszają się piesi i dodanie zieleni na ulicy przy równoczesnym uwzględnieniu potrzeb kierowców samochodów i rowerzystów. Zmiana sposobu parkowania z ukośnego na równoległy uwolniła chodniki od parkujących aut i zapewniła pieszym bezpieczną przestrzeń do poruszania się. Taki sposób parkowania zabezpieczył również chodniki przed zniszczeniem przez parkujące na nim pojazdy. Wcześniej po stronie północnej miejsca postojowe były w całości wyznaczone na chodniku. Miał on w wielu miejscach mniej niż 1,5 m, co powodowało, że piesi mieli problemy z poruszaniem się.</p>
      <p>- Przebudowa ulicy Jackowskiego to bardzo ważna inwestycja, pokazująca priorytety miasta - mówi Mariusz Wiśniewski, zastępca prezydenta Poznania. - Zmierzamy do tego, by chodniki oddawać pieszym, by poznaniacy i poznanianki mogli bezpiecznie spacerować po nich z wózkami dziecięcymi, a nie przepychać się między samochodami. Mieszkańcy ulicy dostali nie tylko nową nawierzchnię, ale - co ważne - kilkanaście nowych drzew. Chcemy, by w podobny sposób zmieniały się także inne ulice śródmiejskie.</p>
      <figure>
        <img src="https://pliki.portalsamorzadowy.pl/i/15/03/63/150363.jpg"/>
        <figcaption>(fot. UM Poznań)</figcaption>
      </figure>
      <p>W ramach prac wymieniono nawierzchnię jezdni, chodników i zjazdów na posesje. Aby zapewnić bezpieczeństwo pieszym i uspokoić ruch, prędkość pojazdów została ograniczona do 30 km/h. Wyniesiono skrzyżowania z ul. Wawrzyniaka i z ul. Polną oraz wprowadzono kontraruch rowerowy. Ulica zyskała nową zieleń. Po północnej stronie powstały zwarte pasy zieleni pomiędzy jezdnią a chodnikiem. Posadzonych zostało 17 nowych drzew, ponad 500 krzewów i aż 2000 bylin. Dla bezpieczeństwa nową zieleń posadzono po upałach panujących na początku lata. Nie zabrakło również ławek, stojaków rowerowych i koszy na śmieci. W ramach inwestycji wykonano także prace związane z sieciami podziemnymi i zamontowano nowe oświetlenie.</p>
      <p>- To świetny przykład, jak realizować inwestycje zgodnie z harmonogramem, mieszcząc się w założonym budżecie i w ścisłej współpracy nie tylko z wykonawcą, ale przede wszystkim z radnymi osiedlowymi i mieszkańcami dzielnicy - mówi Marcin Gołek, wiceprezes zarządu spółki PIM. </p>
      <p>Po przebudowie kierowcy mają do dyspozycji prawie 100 miejsc postojowych. Na etapie prac projektowych przeanalizowano możliwość pozostawienia parkowania ukośnego po stronie południowej ul. Jackowskiego. Z uwagi na istniejący pas drogowy takie rozwiązanie wiązałoby się jednak z koniecznością likwidacji chodnika po stronie południowej lub usunięciem wszystkich drzew po stronie północnej.  </p>
      <p>Podjęto starania, aby ułatwić mieszkańcom parkowanie pojazdów. Już w 2016 roku, na wniosek Rady Osiedla Jeżyce, przesunięto granicę sektora 7 strefy płatnego parkowania tak, aby obejmował on także ul. Zwierzyniecką z sektora 6. Dzięki tej zmianie mieszkańcy ul. Jackowskiego, w ramach posiadanych identyfikatorów mieszkańca, mogą również parkować na sąsiedniej ul. Zwierzynieckiej.  </p>
      <p>Wiosną tego roku wyznaczonych zostało dodatkowo 10 nowych miejsc postojowych po północnej stronie ul. Jackowskiego na odcinku od ul. Polnej do ul. Gorczyczewskiego (na wysokości posesje nr 45).</p>
      <p>- Przebudowa ul. Jackowskiego to kolejna inwestycja przeprowadzona dzięki mechanizmowi, jaki kilka lat temu wprowadziła rada miasta - podkreślał Łukasz Mikuła, radny miejski. - Polega on na tym, że część dochodów ze strefy płatnego parkowania przeznaczana jest na odnowę ulic w śródmieściu. Wierzę, że ten trend się utrzyma i zostanie rozszerzony na Łazarz i Wildę, bo sami mieszkańcy podkreślają, że takie zmiany na ulicy są właśnie tym, czego oczekują.</p>
      <p>Projekt rozbudowy ul. Jackowskiego na odcinku Kraszewskiego - Polna został przygotowany i opracowany na zlecenie ZDM. Propozycje zmian zostały skonsultowane z mieszkańcami osiedla.</p>
    </article>
  </body>
</html>