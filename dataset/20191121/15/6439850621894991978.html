<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462252/%E0%A7%AD%E0%A7%AA-%E0%A6%B8%E0%A6%BE%E0%A6%B2%E0%A7%87%E0%A6%B0-%E0%A6%A6%E0%A7%81%E0%A6%B0%E0%A7%8D%E0%A6%AD%E0%A6%BF%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%AA%E0%A6%A6%E0%A6%A7%E0%A7%8D%E0%A6%AC%E0%A6%A8%E0%A6%BF-%E0%A6%A6%E0%A7%87%E0%A6%96%E0%A6%A4%E0%A7%87-%E0%A6%AA%E0%A6%BE%E0%A6%9A%E0%A7%8D%E0%A6%9B%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="৭৪ সালের দুর্ভিক্ষের পদধ্বনি দেখতে পাচ্ছি ॥ মওদুদ"/>
    <meta property="og:description" content="অনলাইন রিপোর্টার ॥ বিএনপির স্থায়ী কমিটির সদস্য ব্যারিস্টার মওদুদ আহমদ বলেছেন, ‘আমার চোখের সামনে এখনও ৭৪ সাল ভাসছে। ৭৪ সালে বাংলাদেশে যে অর্থনৈতিক, সামাজিক অবস্থা ও অস্থিরতা বিরাজ করছিল, আজকে আমার কাছে মনে হয়, সেই একই পদধ্বনি আমি দেখতে পাচ্ছি।’ মওদুদ আহমদের দাবি, সরকার ..."/>
  </head>
  <body>
    <article>
      <h1>৭৪ সালের দুর্ভিক্ষের পদধ্বনি দেখতে পাচ্ছি ॥ মওদুদ</h1>
      <address>
        <time datetime="2019-11-21T15:27:00+00:00">21 Nov 2019, 15:27</time>
      </address>
      <figure>
        <img src="http://www.dailyjanakantha.com/files/201911/1574353613_23.jpg"/>
      </figure>
      <p>অনলাইন রিপোর্টার ॥ বিএনপির স্থায়ী কমিটির সদস্য ব্যারিস্টার মওদুদ আহমদ বলেছেন, ‘আমার চোখের সামনে এখনও ৭৪ সাল ভাসছে। ৭৪ সালে বাংলাদেশে যে অর্থনৈতিক, সামাজিক অবস্থা ও অস্থিরতা বিরাজ করছিল, আজকে আমার কাছে মনে হয়, সেই একই পদধ্বনি আমি দেখতে পাচ্ছি।’ মওদুদ আহমদের দাবি, সরকার রাষ্ট্র পরিচালনায় সব নিয়ন্ত্রণ হারিয়ে ফেলেছে।</p>
      <p>বৃহস্পতিবার রাজধানীর নয়াপল্টনে দলের কেন্দ্রীয় কার্যালয়ের নিচ তলায় বিএনপির উদ্যোগে আয়োজিত এক মিলাদ ও দোয়া মাহফিলে তিনি এসব কথা বলেন। দলের ভারপ্রাপ্ত চেয়ারম্যান তারেক রহমানের ৫৫তম জন্মদিন উপলক্ষে তার সুস্বাস্থ্য ও দীর্ঘায়ু কামানায় এ দোয়া মাহফিল অনুষ্ঠিত হয়।</p>
      <p>মওদুদ আহমদ বলেন, ‘২০১৯ সালটা বর্তমান সরকারের জন্য অত্যন্ত দুর্ভাগ্যজনক একটি বছর। সারাজাতির জন্য একটি দুর্ভাগ্যজনক বছর। একটার পর একটা ঘটনা ঘটেই চলেছে। নুসরাত হত্যা থেকে শুরু করে ছাত্রলীগের চাঁদাবাজি ও টেন্ডারবাজি, সেখান থেকে শুরু করে যুবলীগের ক্যাসিনো, তারপরে পেঁয়াজ ও লবণের সমস্যা। যে সরকার সামান্য পণ্যের ব্যবস্থা নিশ্চিত করতে পারে না, সেই সরকারের ক্ষমতায় থাকার নৈতিক অধিকার আর থাকে না।’</p>
      <p>মওদুদ আহমদের দাবি, এখন এ ধরনের ঘটনা ঘটতেই থাকবে। চালের দাম একদিনে পাঁচ টাকা বেড়েছে!</p>
      <p>তিনি বলেন, ‘এসব কারণে আমার চোখের সামনে এখনও ৭৪ (দুর্ভিক্ষ) সাল ভাসছে। ৭৪ সালে বাংলাদেশের যে অর্থনৈতিক, সামাজিক অবস্থা ও অস্থিরতা বিরাজ করছিল, আজকে আমার কাছে মনে হয়, সেই একই পদধ্ববনি আমি দেখতে পাচ্ছি।’</p>
      <p>সরকারকে হুঁশিয়ারি করে দিতে চাই, বলে উল্লেখ করে সাবেক এই আইনমন্ত্রী বলেন, ‘এখনই সময় আপনারা পদত্যাগ করুন। একটি অবাধ ও সুষ্ঠু নির্বাচনের ব্যবস্থা করুন। যেন এদেশের মানুষ নির্ভয়ে-নির্বিঘ্নে তাদের ভোটের অধিকার প্রয়োগ করতে পারে। তারা তাদের পছন্দ মতো প্রতিনিধিত্বশীল সরকার প্রতিষ্ঠিত করতে পারে। এটাই এখন একমাত্র সময়ের দাবি। আর এটা যদি আপনারা নিজে থেকে না দেন, তাহলে দেশের মানুষ আদায় করে নেবে।’</p>
      <p>বর্তমান সরকার একটা অস্বস্তিকর অবস্থার মধ্যে আছে মন্তব্য করে মওদুদ বলেন, ‘বিরোধী দলকে দমন করতে গিয়ে তারা সব মানুষের সুখ-শান্তি নষ্ট করে দিয়েছে। এজন্য মানুষের মধ্যে শান্তি নাই। একটার পর একটা সংকট দেখা দিয়েছে। গত নির্বাচনে তারা মানুষের ভোটে নির্বাচিত হয়নি বলেই আজকে দেশের এই নৈরাজ্যকর অবস্থা।’</p>
      <p>বিএনপি চেয়ারপারসন খালেদা জিয়ার জামিনের প্রসঙ্গে তিনি বলেন, ‘জামিনে যদি খালেদা জিয়ার মুক্তি না হয়, তাহলে একমাত্র বিকল্প হচ্ছে— রাজপথে তার মুক্তি নিশ্চিত করতে হবে। আর দেশের মানুষ প্রস্তুত ও তৈরি আছে। তারা আমাদের দিকে তাকিয়ে আছে যে, আমরা কী ধরনের কর্মসূচি দেই। সেই কর্মসূচিতে তারা অংশগ্রহণ করে খালেদা জিয়াকেই শুধু নয়, গণতন্ত্রও ফিরিয়ে আনবে।’</p>
      <p>তারেক রহমানের জন্মদিন প্রসঙ্গে বিএনপির স্থায়ী কমিটির এই সদস্য বলেন, ‘তিনি আগামী দিনের রাষ্ট্র নায়কের ভূমিকা পালন করে এদেশকে সামনের দিকে এগিয়ে নিয়ে যাবেন। এই আশা এবং প্রত্যাশা আমাদের সবার। আর তার মধ্যে যেসব গুণ দেখতে পাই, এর মধ্যে সহনশীলতা অন্যতম।’</p>
      <p>দোয়া মাহফিলে বিএনপির ভাইস চেয়ারম্যান মো. শাহজাহান, অ্যাডভোকেট আহমদ আযম খান, এজেডএম জাহিদ হোসেন, সিনিয়র যুগ্ম মহাসচিব রুহুল কবির রিজভী, যুগ্ম মহাসচিব খায়রুল কবির খোকন, সৈয়দ মোয়াজ্জেম হোসেন আলাল, হাবিব-উন নবী খান সোহেল, সাংগঠনিক সম্পাদক ফজলুল হক মিলন, রুহুল কুদ্দুস তালুকদার দুলু, প্রচার সম্পাদক শহীদ উদ্দিন চৌধুরী এ্যানী প্রমুখ উপস্থিত ছিলেন। মিলাদ ও দোয়া মাহফিল পরিচালনা করেন ওলামা দলের সদস্য সচিব নজরুল ইসলাম।</p>
    </article>
  </body>
</html>