<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641205/%D8%A7%D8%B8%D9%87%D8%A7%D8%B1%D8%A7%D8%AA-%D9%BE%D8%A7%D9%85%D9%BE%D8%A6%D9%88-%D9%82%D9%88%D8%A7%D9%86%DB%8C%D9%86-%D9%85%D8%B1%D8%A8%D9%88%D8%B7-%D8%A8%D9%87-%D8%A7%D8%B4%D8%BA%D8%A7%D9%84%DA%AF%D8%B1%DB%8C-%D8%B1%D8%A7-%D8%AA%D8%BA%DB%8C%DB%8C%D8%B1-%D9%86%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:09:00+00:00"/>
    <meta property="og:title" content="اظهارات پامپئو، قوانین مربوط به اشغالگری را تغییر نمی‌دهد"/>
    <meta property="og:description" content="سفیر آلمان در فلسطین تأکید کرد، اقدام واشنگتن در به رسمیت شناختن شهرک‌سازی صهیونیست‌ها در کرانه باختری، تغییری در قوانین بین‌المللی به وجود نمی‌آورد."/>
  </head>
  <body>
    <article>
      <h1>
        <a href="https://www.bultannews.com/fa/news/641205/%D8%A7%D8%B8%D9%87%D8%A7%D8%B1%D8%A7%D8%AA-%D9%BE%D8%A7%D9%85%D9%BE%D8%A6%D9%88-%D9%82%D9%88%D8%A7%D9%86%DB%8C%D9%86-%D9%85%D8%B1%D8%A8%D9%88%D8%B7-%D8%A8%D9%87-%D8%A7%D8%B4%D8%BA%D8%A7%D9%84%DA%AF%D8%B1%DB%8C-%D8%B1%D8%A7-%D8%AA%D8%BA%DB%8C%DB%8C%D8%B1-%D9%86%D9%85%DB%8C%E2%80%8C%D8%AF%D9%87%D8%AF">اظهارات پامپئو، قوانین مربوط به اشغالگری را تغییر نمی‌دهد</a>
      </h1>
      <h2>سفیر آلمان در فلسطین تأکید کرد، اقدام واشنگتن در به رسمیت شناختن شهرک‌سازی صهیونیست‌ها در کرانه باختری، تغییری در قوانین بین‌المللی به وجود نمی‌آورد.</h2>
      <address><time datetime="2019-11-21T15:09:00+00:00">21 Nov 2019, 15:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «سوزان واسوم رینر» <b>سفیر آلمان</b> در<b> فلسطین اشغالی</b> امروز (پنجشنبه) در کنفرانس دیپلماتیک «<a href="https://www.jpost.com/Breaking-News/German-Ambassador-Pompeos-statement-does-not-change-international-law-608562?utm_source=Jeeng&amp;jnid=GVAM7E6OYl">جروزالم پست</a>» تأکید کرد که اظهارات اخیر «<b>مایک پامپئو</b>» وزیر امور خارجه آمریکا در خصوص به رسمیت شناختن شهرک‌سازی صهیونیست‌ها در اراضی اشغالی، تغییری در قوانین بین‌المللی به وجود نخواهد آورد.</p>
      <p>وی تصریح کرد: «بیانیه «مایک پامپئو» وزیر خارجه آمریکا تغییری در قوانین بین‌الملل به وجود نمی‌آورد. رهنمودهایی درباره قانون اشغال جنگ‌طلبانه در بسیاری از قوانین بین‌المللی، قانون بشردوستانه، منشور سازمان ملل و قطعنامه‌های الزام‌آور شورای امنیت آورده شده است».</p>
      <p>سفیر آلمان تأکید کرد: «آلمان و اسرائیل به قوانین انساندوستانه بین‌المللی متعهد هستند بنابراین باید در جامعه بین‌الملل در خصوص چگونگی رویارویی با این تغییر در تعبیر قوانین بین‌المللی بحث شود».</p>
      <p>شورای امنیت سازمان ملل متحد در جلسه ماهانه خود، روز گذشته (چهارشنبه) با سیاست جدید دولت آمریکا در قبال شهرک‌سازی‌های رژیم صهیونیستی در اراضی اشغالی کرانه باختری مخالفت کرد.</p>
      <p>وزیر خارجه آمریکا دوشنبه اعلام کرد دولت این کشور سیاست خود در قبال شهرک‌سازی‌های اسرائیل در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند. </p>
      <p>این جدیدترین اقدام دولت «دونالد ترامپ» در جهت تضعیف تلاش‌های فلسطین برای به رسمیت شناخته شدن به عنوان کشوری مستقل دانسته است. </p>
      <p>دولت آمریکا در راستای تضعیف تلاش فلسطین برای به رسمیت شناخته شدن به عنوان کشوری مستقل تا به حال بیت‌المقدس را به عنوان پایتخت رژیم صهیونیستی به رسمیت شناخته است. واشنگتن همچنین دفاتر دیپلماتیک فلسطین را در واشنگتن تعطیل کرده است. </p>
      <p>صدها هزار اسرائیلی در شهرک‌هایی یهودی‌نشین که رژیم صهیونیستی بعد از جنگ ۱۹۶۷ و اشغال سرزمین‌های فلسطینی در کرانه باختری و شرق بیت‌المقدس ساخته است سکونت دارند. </p>
      <p> سازمان ملل و بیشتر کشورهای جهان شهرک‌های رژیم صهیونیستی را غیرقانونی می‌دانند زیرا این رژیم در جنگ سال ۱۹۶۷ میلادی این سرزمین‌ها را اشغال کرده و بر مبنای کنوانسیون ژنو هر گونه ساخت و ساز از سوی اشغال‌گر در سرزمین‌های اشغالی ممنوع است.</p>
      <p>فلسطینیان به دنبال تشکیل کشوری مستقل در کرانه باختری و نوار غزه هستند که پایتخت آن بیت‌المقدس باشد. آن‌ها همچنین خواستار خروج اسرائیل از سرزمین‌های اشغال شده در سال ۱۹۶۷ هستند، اما اسرائیل از بازگشت به مرزهای پیش از جنگ شش روزه امتناع می‌کند.</p>
    </article>
  </body>
</html>