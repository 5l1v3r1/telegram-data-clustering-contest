<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ethnika/story/1031356/21-noemvrioy-giortazoyn-oi-enoples-dynameis-to-minyma-toy-nikoy-panagiotopoyloy"/>
    <meta property="og:site_name" content="Newsbomb"/>
    <meta property="article:published_time" content="2019-11-21T15:20:12+00:00"/>
    <meta property="og:title" content="21 Νοεμβρίου: Γιορτάζουν οι Ένοπλες Δυνάμεις - Το μήνυμα του Νίκου Παναγιωτόπουλου"/>
    <meta property="og:description" content="Η Παναγία προστατεύει το Στράτευμα - Πλήθος εκδηλώσεων σε όλη τη χώρα - Η ημερήσια διαταγή του υπουργού Άμυνας προς τα στελέχη των τριών Σωμάτων."/>
  </head>
  <body>
    <article>
      <h1>21 Νοεμβρίου: Γιορτάζουν οι Ένοπλες Δυνάμεις - Το μήνυμα του Νίκου Παναγιωτόπουλου</h1>
      <h2>Η Παναγία προστατεύει το Στράτευμα - Πλήθος εκδηλώσεων σε όλη τη χώρα - Η ημερήσια διαταγή του υπουργού Άμυνας προς τα στελέχη των τριών Σωμάτων.</h2>
      <address><time datetime="2019-11-21T15:20:12+00:00">21 Nov 2019, 15:20</time> by <a rel="author">Βασίλης Σκουλαράκος</a></address>
      <p>Ανήμερα της Εορτής των Εισοδίων της Θεοτόκου (21/11), γιορτάζεται η Ημέρα των Ενόπλων Δυνάμεων με πρωτοβουλία της Ελληνικής Πολιτείας για να υπομνησθεί και να τιμηθεί η <b>προσφορά των <a href="https://www.newsbomb.gr/tags/tag/35363/enoples-dynameis">ελληνικών Ενόπλων Δυνάμεων</a> προς το Έθνος, τόσο σε περίοδο πολέμων, όσο και στην ειρήνη.</b></p>
      <p>Η Πολιτεία τιμά τις Ένοπλες Δυνάμεις με εκδηλώσεις σε πολλές πόλεις της χώρας.</p>
      <figure>
        <iframe src="https://player.vimeo.com/video/374652111?autoplay=0" width="854" height="480" data-service="Vimeo" scrolling="no"/>
      </figure>
      <p>O Υπουργός Εθνικής Αμύνης κ. <a href="https://www.newsbomb.gr/tags/tag/57419/nikos-panagiwtopoylos">Νικόλαος Παναγιωτόπουλος</a> παρέστη σήμερα στη δοξολογία που τελέστηκε στον Καθεδρικό Ναό Αθηνών, στο πλαίσιο του εορτασμού της Ημέρας των Ενόπλων Δυνάμεων, παρουσία του Προέδρου της Δημοκρατίας κ. Προκοπίου Παυλόπουλου. Στη συνέχεια, κατέθεσε στεφάνι στο Μνημείο του Αγνώστου Στρατιώτη, εκπροσωπώντας την Κυβέρνηση και τον Πρωθυπουργό κ. Κυριάκο Μητσοτάκη.</p>
      <p>Στις εορταστικές εκδηλώσεις παρέστησαν επίσης ο Πρόεδρος της Βουλής των Ελλήνων κ. Κωνσταντίνος Τασούλας, ο Υφυπουργός Εθνικής Αμύνης κ. Αλκιβιάδης Στεφανής, ο Αρχηγός ΓΕΕΘΑ Πτέραρχος (Ι) Χρήστος Χριστοδούλου, ο Αρχηγός ΓΕΣ Αντιστράτηγος Γεώργιος Καμπάς, ο Αρχηγός ΓΕΝ Αντιναύαρχος Νικόλαος Τσούνης ΠΝ, ο Αρχηγός ΓΕΑ Αντιπτέραρχος (Ι) Γεώργιος Μπλιούμης, εκπρόσωποι κομμάτων, ανώτατα και ανώτερα στελέχη των Ενόπλων Δυνάμεων και των Σωμάτων Ασφαλείας, εκπρόσωποι της Περιφέρειας Αττικής και του Δήμου Αθηναίων, πρώην Αρχηγοί και Υπαρχηγοί των Ενόπλων Δυνάμεων, απόστρατοι Αξιωματικοί των Ενόπλων Δυνάμεων, καθώς και Ακόλουθοι ξένων Πρεσβειών.</p>
      <p>
        <b>Ακολουθεί η δήλωση του Υπουργού Εθνικής Άμυνας μετά τη δοξολογία:</b>
      </p>
      <p>
        <i>«Σήμερα, ανήμερα της μεγάλης γιορτής της Ορθοδοξίας, αυτής των Εισοδίων της Θεοτόκου, γιορτάζουμε και τιμούμε και τις Ένοπλες Δυνάμεις μας, αυτές που η Υπέρμαχος Στρατηγός οδήγησε από τα βάθη των αιώνων σε νίκες που τελικά είχαν ως αποτέλεσμα να κατισχύσουν τα εθνικά μας δίκαια, να διαφυλαχθούν τα κυριαρχικά μας δικαιώματα, να εξασφαλιστεί η ελευθερία μας και η εθνική μας ανεξαρτησία.</i>
      </p>
      <p>
        <i>Εύχομαι από τα βάθη της καρδιάς μου στις Ένοπλες Δυνάμεις μας, στους άνδρες και στις γυναίκες, στα στελέχη των Ενόπλων Δυνάμεων, η Θεία Χάρη της Παναγίας να τους σκεπάζει και να τους προστατεύει. Οι σύγχρονες γεωπολιτικές συνθήκες και αστάθειες και οι προκλήσεις ασφαλείας που απαντώνται κυρίως στην ευρύτερη περιοχή μας, επιβάλλουν η χώρα να διαθέτει ισχυρές και αξιόμαχες Ένοπλες Δυνάμεις με αποτρεπτική ισχύ. Αυτή είναι και η δική μας αποστολή ως Πολιτική Ηγεσία του Υπουργείου Εθνικής Άμυνας.</i>
      </p>
      <p>
        <i>Σε κάθε περίπτωση όμως, αυτό που ισχύει, είναι ότι η Ελλάδα διαθέτει αυτές τις Ένοπλες Δυνάμεις τόσο σε οπλικά συστήματα, αλλά κυρίως σε ποιότητα προσωπικού ώστε να έχει το δικό της πολλαπλασιαστή ισχύος και να αποθαρρύνει κάθε επιβουλή οποιουδήποτε εναντίον κυριαρχικών μας δικαιωμάτων.</i>
      </p>
      <p>
        <i>Χρόνια πολλά στις Ένοπλες Δυνάμεις, η Θεία Χάρη της Παναγίας να τις καθοδηγεί και να τις προστατεύει».</i>
      </p>
      <h3>Η ημερήσια διαταγή του υπουργού Άμυνας προς τα στελέχη</h3>
      <p>
        <i>Αξιωματικοί, Υπαξιωματικοί, Στρατιώτες, Ναύτες, Σμηνίτες, Εθνοφύλακες, Έφεδροι και Πολιτικό Προσωπικό,</i>
      </p>
      <p>
        <i>Τη σημερινή ημέρα, που η Ορθοδοξία εορτάζει με λαμπρότητα τα Εισόδια της</i>
      </p>
      <p>
        <i>Θεοτόκου, το Έθνος μας τιμά την προσφορά των Ενόπλων Δυνάμεων στην Πατρίδα.</i>
      </p>
      <p>
        <i>Μνημονεύουμε τους αμέτρητους ήρωες, που με πατριωτισμό και αυτοθυσία έδωσαν το πολυτιμότερο αγαθό, τη ζωή τους, για τα ιδανικά και τις αξίες του Ελληνικού Έθνους.</i>
      </p>
      <p>
        <i>Τιμούμε την Προστάτιδα των Ενόπλων Δυνάμεων, την Υπέρμαχο Στρατηγό, υπό τη σκέπη της οποίας οι πρόγονοί μας υπερασπίστηκαν με περίσσεια γενναιότητα και θάρρος, τα ιερά και όσια της πατρίδας μας.</i>
      </p>
      <p>
        <i>Σ’ αυτή τη διαδρομή της σύγχρονης ιστορίας του Έθνους μας, τη γεμάτη αγώνες, η ελευθερία της Πατρίδας και η πίστη της Ορθοδοξίας, αποτέλεσαν έννοιες άρρηκτα συνδεδεμένες και βαθιά ριζωμένες στη συνείδηση του ελληνικού λαού.</i>
      </p>
      <p>
        <i>Άνδρες και γυναίκες των Ενόπλων Δυνάμεων,</i>
      </p>
      <p>
        <i>Στη σημερινή επέτειο εορτασμού, αποτίουμε φόρο τιμής στη διαχρονική προσφορά των Ενόπλων Δυνάμεων στην Πατρίδα, για την εξασφάλιση της ειρήνης και της ελευθερίας. Μία αποστολή που απαιτεί αδιάκοπη επαγρύπνηση και ισχυρή αποτρεπτική ικανότητα, ώστε να ανταποκρίνονται αποτελεσματικά σε κάθε περίσταση.</i>
      </p>
      <p>
        <i>Η γεωπολιτική θέση της χώρας μας, σε ένα δυναμικά εξελισσόμενο και απαιτητικό διεθνές περιβάλλον, της επιβάλλει να διαθέτει σύγχρονες και αποτελεσματικές Ένοπλες Δυνάμεις, προκειμένου να εφαρμόζει μια εξωτερική και αμυντική πολιτική με σύνεση και σταθερότητα, παραμένοντας πυλώνας ευημερίας και ασφάλειας στην ευρύτερη περιοχή.</i>
      </p>
      <p>
        <i>Οι Ένοπλες Δυνάμεις, ανταποκρινόμενες πλήρως και αποτελεσματικά στη δύσκολη και πολυσύνθετη αυτή αποστολή τους, εγγυώνται στους πολίτες της Πατρίδας μας την ασφαλή διαβίωσή τους, απαλλαγμένη από οποιαδήποτε εξωτερική απειλή.</i>
      </p>
      <p>
        <i>Ενστερνιζόμενοι το ρόλο και την ευθύνη μας ως πολιτική ηγεσία, προωθούμε μια σειρά σημαντικών πρωτοβουλιών, με τις οποίες στοχεύουμε τόσο στην ενίσχυση της επιχειρησιακής ετοιμότητας των Ενόπλων Δυνάμεων, όσο και στην προαγωγή της εκπαίδευσης του προσωπικού, προκειμένου να δύναται να φέρει εις πέρας την αποστολή του, υπό τις καλύτερες δυνατές προϋποθέσεις.</i>
      </p>
      <p>
        <i>Επιπλέον, στο πλαίσιο της εφαρμογής μέτρων από την Κυβέρνηση, για τη</i>
      </p>
      <p>
        <i>διαμόρφωση μιας ευρύτερης πολιτικής, που θα είναι αρωγός στην καθημερινότητα του πολίτη, έχουμε επιτύχει κατά το τρέχον έτος, το οποίο είναι αφιερωμένο στην Κοινωνική Προσφορά, να ενδυναμώσουμε σημαντικά το ρόλο των Ενόπλων Δυνάμεων ως έναν από τους ακρογωνιαίους πυλώνες της κοινωνικής ζωής με την προσφορά πολυποίκιλου έργου, για το οποίο και σας συγχαίρω.</i>
      </p>
      <p>
        <i>Άνδρες και γυναίκες των Ενόπλων Δυνάμεων,</i>
      </p>
      <p>
        <i>Να θυμάστε πάντα, από κάθε θέση που υπηρετείτε, ότι υπερασπίζεστε τις θεμελιώδεις αξίες τους Έθνους, την Ελευθερία και τη Δημοκρατία, ενάντια όποιον επιβουλεύεται τα εθνικά μας συμφέροντα και επιθυμεί να ανατρέψει την ειρήνη και τη σταθερότητα στην περιοχή. Αυτό, το αποδεικνύετε καθημερινά, με την υπεράσπιση των κυριαρχικών δικαιωμάτων της χώρας απέναντι στις προκλήσεις, από όπου και αν αυτές προέρχονται.</i>
      </p>
      <p>
        <i>Να θυμάστε πάντα ότι εσείς είστε ο κεντρικός πυλώνας του στόχου που έχω θέσει από την πρώτη ημέρα της ανάληψης των καθηκόντων μου, και ο οποίος είναι Ένοπλες Δυνάμεις σύγχρονες και αξιόμαχες, που στηρίζονται σε προσωπικό, με ποιοτική υπεροχή και υψηλό φρόνημα.</i>
      </p>
      <p>
        <i>Να θυμάστε πάντα ότι εσείς είστε η δύναμη αποτροπής, για όποιον επιβουλεύεται τα κυριαρχικά δικαιώματα και την εδαφική ακεραιότητα της Πατρίδας μας και, είμαι βέβαιος ότι, θα γίνετε δύναμη νίκης, οποτεδήποτε απαιτηθεί.</i>
      </p>
      <p>
        <i>Το υψηλό επίπεδο επαγγελματισμού και η διαρκής ετοιμότητά σας, είναι στοιχεία τα οποία διαπιστώνω προσωπικά τόσο στις εθνικές, όσο και στις πολυεθνικές ασκήσεις στις οποίες συμμετέχετε, αποκομίζοντας τα ιδιαίτερα ευμενή σχόλια συμμάχων και τρίτων χωρών και αποδεικνύοντας το αξιόμαχο των Ελληνικών Ενόπλων Δυνάμεων.</i>
      </p>
      <p>
        <i>Ως Υπουργός Εθνικής Άμυνας έχω την ευθύνη, το χρέος και τη βούληση να μεριμνώ για τις ανάγκες τόσο τις δικές σας, όσο και των οικογενειών σας. Είμαι προσηλωμένος στη συνέχιση και ανάληψη των απαιτούμενων δράσεων, προκειμένου να διευκολύνω την καθημερινότητά σας και να σας παρέχω τη δυνατότητα να εκτελέσετε απερίσπαστα το δύσκολο έργο σας.</i>
      </p>
      <p>
        <i>Η σκέψη μου κάθε τέτοια μέρα, αλλά και κάθε μέρα, είναι κοντά σε κάθε έναν από εσάς ξεχωριστά, που μακριά από τις οικογένειές σας επιτελείτε το τόσο απαιτητικό, δύσκολο και σημαντικό έργο σας.</i>
      </p>
      <p>
        <i>Σας καλώ να συνεχίσετε με τον ίδιο ζήλο και προσήλωση την εκτέλεση του έργου σας, την προσφορά σας στο κοινωνικό σύνολο, όπου αυτό απαιτείται και να θυμάστε ότι ο Ελληνικός λαός, τον οποίο υπηρετείται, σας εμπιστεύεται και σας αγαπά.</i>
      </p>
      <p>
        <i>Είμαι πεπεισμένος ότι, εφ’ όσον απαιτηθεί, θα φανείτε αντάξιοι της εμπιστοσύνης του λαού και των θυσιών των προγόνων μας.</i>
      </p>
      <p>
        <i>Χρόνια Πολλά σε όλους.</i>
      </p>
      <p>
        <i>Ζήτω οι Ένοπλες Δυνάμεις.</i>
      </p>
      <p>
        <i>Ζήτω το Έθνος.»</i>
      </p>
    </article>
  </body>
</html>