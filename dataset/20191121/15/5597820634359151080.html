<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/teniss/deivisa-kausa-galvenie-favoriti-francijas-tenisisti-nesasniedz-ceturtdalfinalu.a339184/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="Deivisa kausa galvenie favorīti Francijas tenisisti nesasniedz ceturtdaļfinālu"/>
    <meta property="og:description" content="Ar pirmo numuru izliktā Francijas komanda Deivisa kausa finālturnīrā pēc zaudējuma Serbijas tenisistiem ceturtdien Madridē šķīrās no izredzēm pārvarēt grupu kārtu un iekļūt ceturtdaļfinālā, liecina organizatoru informācija."/>
  </head>
  <body>
    <article>
      <h1>Deivisa kausa galvenie favorīti Francijas tenisisti nesasniedz ceturtdaļfinālu</h1>
      <address><time datetime="2019-11-21T15:28:00+00:00">21 Nov 2019, 15:28</time> by <a rel="author" href="https://www.lsm.lv/autors/gundars-galkins/" target="_blank">Gundars Galkins</a></address>
      <p>
        <b>Ar pirmo numuru izliktā Francijas komanda Deivisa kausa finālturnīrā pēc zaudējuma Serbijas tenisistiem ceturtdien Madridē šķīrās no izredzēm pārvarēt grupu kārtu un iekļūt ceturtdaļfinālā, liecina organizatoru informācija.</b>
      </p>
      <p><i>(papildināts pēc visu ceturtdaļfināla pāru noteikšanas)</i><br/>Serbijai pirmo uzvaru mačā pret frančiem nodrošināja Filips Krajinovičs, ar 7-5, 7-6 (7-5) pārspējot Žo Vilfrīdu Congu, savukārt Novaks Džokovičs turpināja ar panākumu 6-3, 6-3 pār Benuā Pēru. Serbu pretinieki ceturtdaļfinālā būs Krievijas tenisisti.</p>
      <p>Francija ir desmitkārtēja Deivisa kausa ieguvēja un finālā spēlēja arī pērn, kad piekāpās horvātiem.</p>
      <p>Dalību ceturtdaļfinālā nodrošināja arī Vācija, kam pēdējo iztrūkstošu punktu izkļūšanai no grupas nodrošināja Filips Kolšreibers pret čīlieti Nikolasu Hariju. Vācijas pretinieki ceturtdaļfinālā būs Lielbritānijas tenisisti.</p>
      <p>Jau trešdien ceturtdaļfinālā iekļuva pasaules ranga līdera Rafaela Nadala pārstāvētā Spānija, kas ar 3:0 uzvarēja tālāk netikušo Horvātijas komandu. Spāņu pretinieki cīņā par pusfinālu būs Argentīnas tenisisti.</p>
      <p>Vēlāk ceturtdien arī risināsies pirmais ceturtdaļfināls, kur tiksies Austrālija un Kanāda. Deivisa kausa izcīņa notiek jaunā formātā, kas paredz 18 valstu dalību finālturnīrā. Komandas sākotnēji ir sadalītas sešās grupās, kur izspēlē apļa turnīru. Izslēgšanas turnīrā cīņu turpinās grupu uzvarētāji un divas labākās otrās vietas ieguvējas.</p>
      <p>Ne viss turnīrā gan risinās raiti, jo lielā spēļu skaita dēļ mači var krietni ievilkties. ASV komanda trešdien uzvarēto maču pār Itāliju noslēdza tikai četras minūtes pēc četriem rītā. Profesionālā tenisa vēsturē tikai viena spēle ir beigusies vēlākā rītā - 2008.gadā Austrālijas atklātajā čempionātā Leitons Hjūits uzvaru pār Marku Bagdati varēja sākt svinēt plkst. 4.33.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/teniss/cicips-triumfe-atp-sezonas-nosleguma-turnira.a338756/"/>
        <a href="https://www.lsm.lv/raksts/sports/teniss/cicips-uzvar-federeru-sezonas-nosleguma-turnira-finala-tiksies-ar-timu.a338674/"/>
        <a href="https://www.lsm.lv/raksts/sports/teniss/nadalam-ar-uzvaru-par-cicipu-nepietiek-ieklusanai-nosleguma-turnira-pusfinala.a338610/"/>
        <a href="https://www.lsm.lv/raksts/sports/teniss/federeram-uzvara-par-dzokovicu-paver-celu-uz-sezonas-nosleguma-pusfinalu.a338508/"/>
        <a href="https://www.lsm.lv/raksts/sports/teniss/cicips-klust-par-tenisa-sezonas-nosleguma-turnira-otro-pusfinalistu.a338383/"/>
        <a href="https://www.lsm.lv/raksts/sports/teniss/nadalam-uzvara-par-medvedevu-sezonas-nosleguma-turnira-saglaba-izredzes-uz-pusfinalu.a338356/"/>
        <a href="https://www.lsm.lv/raksts/sports/teniss/tims-pirmais-ieklust-tenisa-sezonas-nosleguma-turnira-pusfinala.a338270/"/>
        <a href="https://www.lsm.lv/raksts/sports/teniss/francijas-tenisistes-pec-16-gadu-partraukuma-triumfe-federaciju-kausa.a337914/"/>
      </related>
    </article>
  </body>
</html>