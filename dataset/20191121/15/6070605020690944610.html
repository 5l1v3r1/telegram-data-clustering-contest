<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Ariana-Grande-candidat-Bernie-Sanders-famosos-instagram-partit-democrata_0_2348165326.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T15:48:14+00:00"/>
    <meta property="og:title" content="Ariana Grande declara públicament el seu suport al precandidat demòcrata Bernie Sanders"/>
    <meta property="og:description" content="L'estrella ha posat amb el polític al seu Instagram, on té 167 milions de seguidors"/>
  </head>
  <body>
    <article>
      <h1>Ariana Grande declara públicament el seu suport al precandidat demòcrata Bernie Sanders</h1>
      <h2>L'estrella ha posat amb el polític al seu Instagram, on té 167 milions de seguidors</h2>
      <address>
        <time datetime="2019-11-21T15:48:14+00:00">21 Nov 2019, 15:48</time>
      </address>
      <figure>
        <a href="https://www.ara.cat/2019/11/21/imatges/Ariana-GRande-Bernie-Sanders_2348175377_67547101_435x576.png">
          <img src="https://www.ara.cat/2019/11/21/imatges/Ariana-GRande-Bernie-Sanders_2348175377_67547101_435x576.png"/>
        </a>
        <figcaption>Ariana GRande amb Bernie Sanders / INSTAGRAM</figcaption>
      </figure>
      <p>L'estrella del pop Ariana Grande ha mostrat el seu suport a Bernie Sanders en la seva carrera per aconseguir la nominació demòcrata de cara a les eleccions presidencials dels Estats Units el 2020. "Aquest és el meu home. Gràcies al senador Sanders per venir al meu concert, per alegrar-me la nit sencera i per tot el que representa!", va escriure en un missatge publicat al seu compte d'Instagram, on té<a href="https://www.instagram.com/arianagrande/"> 167 milions de seguidors</a>. Grande està considerada la segona celebritat més popular a tot el món només per darrere del futbolista portuguès Cristiano Ronaldo.</p>
      <p>La cantant, a més, ha explicat que està treballant per animar els joves que es registrin per votar a través de Head Count, una organització sense ànim de lucre que promou el registre de votants al voltant dels concerts. "Head Count i jo estem fent tot el que podem perquè et sentis orgullós. Estic molt orgullosa que els meus fans prestin atenció i s'involucrin", subratllava l'artista.</p>
      <p>Grande va acompanyar aquest missatge de dues fotografies en què és al costat de Sanders: a la primera apareixen tots dos molt somrients i mirant a càmera i en la segona se'ls veu abraçant-se. Les fotografies de Grande van rebre 2,1 milions de <i>m'agrades</i> en les quatre primeres hores des que van ser publicades a Instagram. Sanders ha respost al missatge també a través d'aquesta xarxa.</p>
      <p>"Gràcies, Ariana, no només per ser una meravellosa artista, sinó també per ser una espectacular defensora de la justícia social. Hem d'estar tots preparats, com Ariana, per lluitar per tots els que tenen dificultats", va escriure el polític demòcrata. Fa unes setmanes, Sanders, que té el suport d'altres figures de la música com Cardi B o Resident, ja va causar sensació a internet per una altra interacció amb Grande.</p>
    </article>
  </body>
</html>