<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641218/%DA%A9%D8%AA%D8%A7%D8%A8-%D8%A8%D8%A7%DB%8C%D8%AF-%D8%AF%D8%B1-%D8%B3%D8%A8%D8%AF-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:33:00+00:00"/>
    <meta property="og:title" content="کتاب باید در سبد خانواده‌ها قرار گیرد"/>
    <meta property="og:description" content="مدیرکل فرهنگ و ارشاد اسلامی استان کردستان گفت: کتاب و کتابخوانی باید در سبد خانواده‌ها قرار گیرد."/>
  </head>
  <body>
    <article>
      <h1>
        <a href="https://www.bultannews.com/fa/news/641218/%DA%A9%D8%AA%D8%A7%D8%A8-%D8%A8%D8%A7%DB%8C%D8%AF-%D8%AF%D8%B1-%D8%B3%D8%A8%D8%AF-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7-%D9%82%D8%B1%D8%A7%D8%B1-%DA%AF%DB%8C%D8%B1%D8%AF">کتاب باید در سبد خانواده‌ها قرار گیرد</a>
      </h1>
      <h2>مدیرکل فرهنگ و ارشاد اسلامی استان کردستان گفت: کتاب و کتابخوانی باید در سبد خانواده‌ها قرار گیرد.</h2>
      <address><time datetime="2019-11-21T15:33:00+00:00">21 Nov 2019, 15:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جلال قلعه شاخانی ظهر امروز همزمان با آخرین روز از بیست و هفتمین دوره هفته کتاب جمهوری اسلامی ایران و به مناسبت ششمین دوره پویش مردمی <b>کتابگردی،</b>  با حضور جمعی از مسئولان و اصحاب فرهنگ و هنر استان با تعدادی از کتابفروشی‌های شهر <b>سنندج</b> دیدار و اظهار کرد: طرح پویش کتابگردی با شعار من هم می‌آیم با هدف ترویج فرهنگ <b>کتاب و کتابخوانی</b>، رونق بخشی به کتابفروشی‌ها و ایجاد روحیه نشاط و مشارکت در میان جوانان و خانواده‌ها اجرا شد.</p>
      <p>وی در این بازدیدها با اشاره به طرح‌های کشور در حمایت از کتابخوانی و ترویج فرهنگ مطالعه بیان کرد: هنوز تا رسیدن به نقطه مطلوب فاصله داریم چرا که هنوز کتاب و کتابخوانی به اولویت فرهنگی در کشور تبدیل نشده است.</p>
      <p>وی، با تاکید بر قرار گرفتن کتاب در سبد خانواده‌ها اذعان کرد: در سالیان گذشته برنامه‌هایی که به منظور افزایش دسترسی مردم به کتاب و تمایل به مطالعه برگزار شده است تا حدی توانسته در این مسیر اثربخش باشد اما باید دانست تاثیرگذاری برنامه‌های فرهنگی در بلند مدت مورد نظر است و باید برای این مسئله صبوری به خرج داد.</p>
      <p>اهالی فرهنگ و هنر کردستان با شرکت در این پویش از انتشارات کردستان، شیخی، بیرا، مادیار، ژیار، روشنبیر، غزالی و میدیا در سطح شهر سنندج بازدید و با این حرکت خواستار رونق کتابخوانی در جامعه شدند و حال خوش خواندن را با هم تقسیم کردند.</p>
      <p>بحث گرانی کاغذ و کتاب، محیط مناسبی برای اهالی کتاب، برگزاری جلسات نقد و بررسی و رونمایی کتاب‌ها با حضور اهالی فرهنگ و مشارکت مردم از جمله مسائلی بود که ناشران کردستان در پویش کتابگردی به گوش مسئولان رساندند.</p>
      <p>مدیران فرهنگی و مسئولان شهری در سراسر کشور، امروز ۳۰آبان‌ماه که به‌ «کتاب‌گردی» اختصاص یافته، به بازدید از کتاب‌فروشی‌ها و مراکز نشر شهرهای خود می‌پردازند و با دغدغه‌ها و مشکلات آن‌ها از نزدیک آشنا می‌شوند.</p>
    </article>
  </body>
</html>