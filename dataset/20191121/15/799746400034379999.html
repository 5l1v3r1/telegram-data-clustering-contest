<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103339/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T15:42:58+00:00"/>
    <meta property="og:title" content="Європарламент 27 листопада проголосує за нову Єврокомісію без представника Британії"/>
    <meta property="og:description" content="Європейський парламент 27 листопада проведе голосування за склад нової Європейської комісії під керівництвом Урсули фон дер Ляєн."/>
  </head>
  <body>
    <article>
      <h1>Європарламент 27 листопада проголосує за нову Єврокомісію без представника Британії</h1>
      <address>
        <time datetime="2019-11-21T15:42:58+00:00">21 Nov 2019, 15:42</time>
      </address>
      <p>Європейський парламент 27 листопада проведе голосування за склад нової Європейської комісії під керівництвом Урсули фон дер Ляєн.</p>
      <p>Про це заявив президент Європарламенту Девід Сассолі, повідомляє "Європейська правда" з посиланням на <a href="https://www.politico.eu/">Politico</a>.</p>
      <p>Сассолі сказав, що голосування на пленарному засіданні в Страсбурзі відбудеться після того, як Рада ЄС підтримає склад Колегії комісарів у складі 27 членів, оскільки Велика Британія відмовилася пропонувати кандидатуру до виборів 12 грудня.</p>
      <p>"Якщо голосування буде позитивним, 1 грудня Європейська комісія зможе розпочати роботу", - сказав Сассолі після засідання Конференції президентів асамблеї (лідерів політичних груп).</p>
      <p>Сассолі заявив, що Рада зробить заяву "про формування 27 комісарів", незалежно від того, що відбудеться 22 листопада, а саме завтра Британію попросять відреагувати <b><a href="https://www.eurointegration.com.ua/news/2019/11/14/7103061/">на процедуру порушення</a></b>, розпочату через відмову Лондона висувати кандидата в члени Єврокомісії.</p>
      <p>"Якщо не буде нових фактів, надійде декларація Ради про формування 27 комісарів ... Цього нам достатньо, враховуючи діалог та відповіді, які нам дала британська влада", - сказав Сассолі.</p>
      <p>Нова Єврокомісія мала розпочати роботу ще 1 листопада, але процес затвердження єврокомісарів затягнувся після того як комітети Європарламенту відхилили кандидатури Франції, Румунії та Угорщини. Тепер нові кандидати від цих країн <b><a href="https://www.eurointegration.com.ua/news/2019/11/14/7103059/">отримали</a></b> схвалення.</p>
      <p>Нагадаємо, що кандидат від Угорщини Олівер Варгеї <b><a href="https://www.eurointegration.com.ua/news/2019/11/18/7103177/">отримає портфель</a></b> єврокомісара з питань розширення та сусідства, і, зокрема, відповідатиме за стосунки з Україною.</p>
      <p>
        <b>Детальніше читайте у статті: <a href="https://www.eurointegration.com.ua/articles/2019/11/15/7103064/">"(Не)залежний від Орбана: що думає про Україну та РФ угорський комісар з питань сусідства".</a></b>
      </p>
      <related>
        <a href="https://www.eurointegration.com.ua/news/2019/11/18/7103185/"/>
      </related>
    </article>
  </body>
</html>