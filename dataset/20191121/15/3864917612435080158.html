<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822980-buling-ta-skilne-harcuvanna-zelenska-zustrilasa-z-golovou-predstavnictva-unisef.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:02:00+00:00"/>
    <meta property="og:title" content="Булінг та шкільне харчування: Зеленська зустрілася з головою представництва ЮНІСЕФ"/>
    <meta property="og:description" content="Дружина Президента обговорила з головою представництва ЮНІСЕФ в Україні Лоттою Сільвандер досягнення та проблеми у сфері захисту прав дітей."/>
  </head>
  <body>
    <article>
      <h1>Булінг та шкільне харчування: Зеленська зустрілася з головою представництва ЮНІСЕФ</h1>
      <h2>Дружина Президента обговорила з головою представництва ЮНІСЕФ в Україні Лоттою Сільвандер досягнення та проблеми у сфері захисту прав дітей.</h2>
      <address>
        <time datetime="2019-11-21T15:02:00+00:00">21 Nov 2019, 15:02</time>
      </address>
      <p>Повідомляється на <a href="https://www.president.gov.ua/news/olena-zelenska-privitala-predstavnictvo-yunisef-v-ukrayini-z-58481">сайті Глави держави</a>.</p>
      <p>“З нагоди 30-ї річниці Конвенції ООН про права дитини дружина Президента Олена Зеленська зустрілася з головою представництва <a href="https://www.ukrinform.ua/tag-unisef">ЮНІСЕФ</a> в Україні Лоттою Сільвандер. Вони обговорили досягнення та виклики у сфері захисту прав українських дітей”, - ідеться в повідомленні.</p>
      <p>Зазначається, що голова представництва Дитячого фонду ООН в Україні висловила прихильність до реформи шкільного харчування, ініційованої командою першої леді, та готовність до співпраці.</p>
      <p>Крім того, Лотта Сільвандер звернула увагу дружини Президента на гостру проблему булінгу у навчальних закладах та в соціальних мережах, якому, згідно з даними досліджень, частіше піддаються дівчата.</p>
      <p>Як розповіли в ОП, перша леді та голова представництва ЮНІСЕФ в Україні домовилися про робочу зустріч, під час якої планують поділитися баченням розв’язання згаданих проблем.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821358-konvencia-oon-pro-prava-ditini-najpopularnisij-dokument-u-sviti.html">Конвенція ООН про права дитини — найпопулярніший документ у світі</a>
      </blockquote>
      <p>Як відомо, ЮНІСЕФ є захисником прав дітей у 190 країнах світу. Дитячий фонд ООН відкрив своє представництво у Києві 1997 року. За цей час Фонд надав уряду України допомогу на загальну суму 130 мільйонів доларів США, що дало змогу розробити та реалізувати низку програм у галузі охорони здоров’я, освіти та захисту прав дітей тощо.</p>
      <p>
        <i>Фото: сайт Глави держави</i>
      </p>
    </article>
  </body>
</html>