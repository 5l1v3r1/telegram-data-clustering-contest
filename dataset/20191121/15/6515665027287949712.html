<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362027/ovaj-slucaj-je-presedan-optuzeni-iz-valjevske-grupe-progovorio-o-sudjenju-na-kom-je-jelicic-sebi-prerezao-vrat"/>
    <meta property="og:site_name" content="kurir.rs"/>
    <meta property="article:published_time" content="2019-11-21T15:51:00+00:00"/>
    <meta property="og:title" content="OVAJ SLUČAJ JE PRESEDAN: Optuženi iz Valjevske grupe progovorio o suđenju na kom je Jeličić sebi prerezao vrat!"/>
    <meta property="og:description" content="Milan Milijanović, jedan od optuženih pripadnika valjevske grupe, kao i njegov branilac Miroslav Živković, održali su juče konferenciju za medije, na kojoj su, kako su naveli, javnosti želeli da ukažu na sve nezakonitosti koje prate maratonsko suđenje pred ..."/>
  </head>
  <body>
    <article>
      <h6 class="kicker">konferencija</h6>
      <h1>OVAJ SLUČAJ JE PRESEDAN: Optuženi iz Valjevske grupe progovorio o suđenju na kom je Jeličić sebi prerezao vrat!</h1>
      <address>
        <time datetime="2019-11-21T15:51:00+00:00">21 Nov 2019, 15:51</time>
      </address>
      <p>Milan Milijanović, jedan od optuženih pripadnika "valjevske grupe", kao i njegov branilac Miroslav Živković, održali su juče konferenciju za medije, na kojoj su, kako su naveli, javnosti želeli da ukažu na sve nezakonitosti koje prate maratonsko suđenje pred beogradskim Specijlanim sudom, a zbog kojih je na poslednjem ročištu drugi optuženi Zoran Jeličić (40) sekao sebi vrat i vene žiletom pred prepunom sudnicom.</p>
      <p>Milijanović i Živković su naveli da je slučaj "valjevske grupe" predstvalja fenemomen u srpskom pravosuđu jer za deset godina, koliko traje postupak, nije izrečena nijedna prvostepena presuda. Ovoj grupi se podsetimo, sudi zbog zločinačkog udruživanja, ubistva, iznuda i posedovanja oružja, a postupak je otpočeo još 2009.</p>
      <p>- Do sad je promenjeno čak pet sudskih veća, a postupak je svaki put kretao iznova. Mom branjeniku je povređeno pravo na pravično i suđenje u razumnom roku, dok je u pritvoru proveo punih sedam godina, sve dok nije reagovao Ustavni sud. Posle svih nezakonitosti koje se sprovode još od istražnog postupka, pritisaka, zloupotreba, sada smo došli u situaciju da nam poslednja sudija Svetlana Aleksić direktno uskraćuje ustavom zagarantovana prava. Sve to je na kraju izazvalo Jeličića da se povredi pred očima sudija - kazao je advokat Živković.</p>
      <p>On je takođe optužio sudiju Aleksić da je optuženim i njihovim braniocima uskratila pravo na iznošenje odbrane, kao da ih je ograničavala u izlaganju.</p>
      <p>- Nju samo zanima da posle svih ovih godina donese presudu preko kolena. Zbog svega toga smo tražili njeno izuzeće, ali su nam zahtevi odbijeni uz obrazloženje da se radi o zloupotrebi prava koja ima za cilj odugovlačenje postupka. Pa nismo mi ti zbog kojih ovo suđenje traje toliko dugo, već upravo taj isti sud. je l sad treba i ja da se polijem benzinom i zapalim pred zgradom suda ne bi li javnost obratila pažnju - naveo je optuženi koji je kazao da nema nikakvu informaciju o tome u kakvom je stanju Jeličić i da li se oporavlja od povreda.</p>
      <p>Milijanović i dodao da je zbog činjenice da je iscrpeo sve zakonski moguće pravne lekove pred srspkim organima, morao da zatraži pomoć suda u Strazburu.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361259/drama-u-specijalnom-sudu-jelicic-prerezao-sebi-vrat-za-govornicom-optuzeni-iz-valjevske-grupe-pokusao-da-se-ubije"/>
      </related>
      <p>
        <b>(Kurir.rs/I. Milićević)</b>
      </p>
      <blockquote>Advokat o novčanoj kazni <b>Sudiji sam rekao da je diktator<br/></b>Advokat Živković kazao je i to da mu je sudija Svetlana Aleksić na poslednjem suđenju izrekla i novčanu kaznu od 150.000 dinara zbog nepoštovanja suda. - Nakon što nam je odbijen zahtev za izuzeće, a potom i zabranjeno da slobodno iznosimo odbranu sudiju sam nazvao diktatorom zbog čega sam kažnjen - kazao je Živković.</blockquote>
    </article>
  </body>
</html>