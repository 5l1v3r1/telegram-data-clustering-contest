<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/otkrikha-pametnik-na-simeon-radev-v-sofiya-407269.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="Откриха паметник на Симеон Радев в София"/>
    <meta property="og:description" content="Скулптурата на автора на &quot;Строители на съвременна България&quot; е разположена в непосредствена близост до НДК"/>
  </head>
  <body>
    <article>
      <h1>Откриха паметник на Симеон Радев в София</h1>
      <address><time datetime="2019-11-21T15:30:00+00:00">21 Nov 2019, 15:30</time> by <a rel="author">Редактори, сн. БГНЕС</a></address>
      <p>Първият в София паметник на българския общественик, писател, дипломат и публицист Симеон Радев бе открит днес. Творбата е изработена от скулптора Янко Бонев, по проект на арх. Петър Стрясков.</p>
      <p>Паметникът на Симеон Радев се издига по инициатива на фондация „Достойни българи“ и идея на нейния председател - българският актьор Илия Георгиев. По идея на „Достойни българи“ през 2011 г. в София бе открит и паметник на българския политик, финансист и дипломат Атанас Буров в градската градина до БНБ.</p>
      <p>„Днес откриваме паметник на още един достоен българин – Симеон Радев. За него историята си е казала думата. Той отдаде целия си живот за доброто на България”, каза Илия Георгиев при откриването на паметника. Той благодари на хората от Обединената велика ложа на България (ОВЛБ), които им помогнали морално и материално да направят този паметник.</p>
      <p>Великият майстор на ОВЛБ Искрен Йотов отбеляза при откриването, че днес е Денят на християнското семейство. „Паметникът на Симеон Радев идва да ни покаже, че все още вярваме, че българите сме едно голямо семейство и ми се иска както във всяко едно семейство, така и в българското семейство между политици, държавници и всички, които го съставляват, винаги да стои въпросът на Симеон Радев: Дадох ли нещо на България”, каза той.</p>
      <p>Паметникът се открива в годината, когато отбелязваме 140-годишнината от рождението на Симеон Радев (р. 19.02.1879 г.), и намира своето достойно място в София, повече от половин век след смъртта му.</p>
      <p>„Симеон Радев е една от тези личности, които ние нареждаме във вечния пантеон на българщината”, каза зам.-кметът на София Тодор Чобанов.</p>
      <p>Скулптурата на автора на "Строители на съвременна България" е разположена в непосредствена близост до НДК.</p>
    </article>
  </body>
</html>