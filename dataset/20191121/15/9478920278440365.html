<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/allazei-o-kykloforiakos-chartis-tis-athinas/"/>
    <meta property="og:site_name" content="ert.gr"/>
    <meta property="article:published_time" content="2019-11-21T15:49:09+00:00"/>
    <meta property="og:title" content="Αλλάζει ο κυκλοφοριακός χάρτης της Αθήνας"/>
    <meta property="og:description" content="Στην εκπόνηση ερευνητικού προγράμματος για την αντιμετώπιση του κυκλοφοριακού προβλήματος της πρωτεύουσας, προχωρά ο Δήμος Αθηναίων σε συνεργασία με το Εθνικό Μετσόβιο Πολυτεχνείο, μετά και την έγκριση της προγραμματικής σύμβασης από το Δημοτικό Συμβούλιο της Αθήνας."/>
  </head>
  <body>
    <article>
      <h1>Αλλάζει ο κυκλοφοριακός χάρτης της Αθήνας</h1>
      <address><time datetime="2019-11-21T15:49:09+00:00">21 Nov 2019, 15:49</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Στην εκπόνηση ερευνητικού προγράμματος για την αντιμετώπιση του κυκλοφοριακού προβλήματος της πρωτεύουσας, προχωρά ο Δήμος Αθηναίων σε συνεργασία με το <b>Εθνικό Μετσόβιο Πολυτεχνείο</b>, μετά και την έγκριση της προγραμματικής σύμβασης από το <b>Δημοτικό Συμβούλιο της Αθήνας</b>.</p>
      <p>Για πρώτη φορά, ο <b>Δήμος των Αθηναίων</b>, προχωρά αποφασιστικά στην διερεύνηση σύγχρονων, πρότυπων λύσεων τόσο του κυκλοφοριακού όσο και του προβλήματος της στάθμευσης, μέσω πρακτικών που ακολουθούνται σε μεγάλες ευρωπαϊκές πόλεις, απόλυτα προσαρμοσμένες στις ανάγκες της <b>Αθήνας</b>.</p>
      <p>Η Δημοτική Αρχή έπειτα από πολλά χρόνια επιδείνωσης του προβλήματος (οι τελευταίες παρεμβάσεις το 2004) ανέλαβε την πρωτοβουλία προκειμένου να δοθεί οριστική λύση για την κυκλοφορία και την στάθμευση σε ολόκληρο το κέντρο και όχι μόνο σε συγκεκριμένα σημεία του. Θα ακολουθήσουν ρυθμίσεις που θα αλλάξουν ριζικά τον κυκλοφοριακό χάρτη της πρωτεύουσας καθιστώντας το κέντρο της προσβάσιμο για όλους.</p>
      <p>Ο δήμαρχος Αθηναίων <b>Κώστας Μπακογιάννης</b> αναφερόμενος στο ζήτημα τόνισε χαρακτηριστικά «Θέλουμε το κέντρο της Αθήνας να μην αποτελεί εφιάλτη για τον κάτοικο και τον επισκέπτη. Επιδιώκουμε να μετατραπεί σε ένα σημείο πλήρως προσβάσιμο, χρήσιμο και χρηστικό. Θέλει δομικές λύσεις που θα αλλάξουν ριζικά την κουλτούρα και τον τρόπο που κυκλοφορούμε στην πόλη».</p>
      <p>Ειδικότερα από την έρευνα θα εντοπιστούν οι «έξυπνοι» τρόποι με τους οποίους θα αντιμετωπιστεί ο κυκλοφοριακός φόρτος των δρόμων της πόλης, η αύξηση της χρήσης δίκυκλων με την ταυτόχρονη έλλειψη χώρων στάθμευσής τους, η αύξηση της κυκλοφορίας τουριστικών λεωφορείων χωρίς τους ανάλογους χώρους για την προσωρινή στάθμευσή τους αλλά και η ανεμπόδιστη κυκλοφορία των πεζών σε πεζοδρόμους και πεζοδρόμια χωρίς την ύπαρξη σταθμευμένων οχημάτων.</p>
      <p>Τέλος, στο πλαίσιο της έρευνας, θα εξεταστούν όλες οι θετικές επιπτώσεις που θα προκύψουν από τις παρεμβάσεις, στην ευρύτερη περιοχή του κέντρου με στόχο, την τόνωση της επιχειρηματικότητας, την αύξηση της επισκεψιμότητας και την προστασία του περιβάλλοντος με τη μείωση του θορύβου και της ατμοσφαιρικής ρύπανσης.</p>
      <p>ΠΗΓΗ: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/g-vlachos-megali-epitychia-toy-ypoyrgeioy-oti-den-eginan-epeisodia-stin-poreia-toy-polytechneioy-audio/"/>
        <a href="https://www.ert.gr/roi-idiseon/ekriktiki-i-katastasi-sto-chongk-kongk/"/>
        <a href="https://www.ert.gr/perifereiakoi-stathmoi/komotini/komotini-46-chronia-meta-miloyn-gia-to-minyma-toy-polytechneioy-simera/"/>
        <a href="https://www.ert.gr/eidiseis/ellada/politiki/antiparathesi-gia-tin-paroysia-toy-a-tsipra-stin-poreia-toy-polytechneioy-video/"/>
        <a href="https://www.ert.gr/perifereiakoi-stathmoi/iraklio/dyo-sygkentroseis-kai-prosagoges-gia-to-polytechneio/"/>
        <a href="https://www.ert.gr/eidiseis/ellada/kinonia/ston-eisaggelea-oi-syllifthentes-prin-kai-meta-tin-poreia-gia-tin-epeteio-toy-polytechneioy/"/>
      </related>
    </article>
  </body>
</html>