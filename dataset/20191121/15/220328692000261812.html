<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/stoycho-mladenov-uzakonete-trenorskata-profesiya-407268.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T15:07:28+00:00"/>
    <meta property="og:title" content="Стойчо Младенов: Узаконете треньорската професия"/>
    <meta property="og:description" content="Боби Михайлов не направи нищо за самочувствието на специалистите, категоричен е бившият наставник на ЦСКА"/>
  </head>
  <body>
    <article>
      <h1>Стойчо Младенов: Узаконете треньорската професия</h1>
      <address><time datetime="2019-11-21T15:07:28+00:00">21 Nov 2019, 15:07</time> by <a rel="author">Пламен Вълков</a></address>
      <p>Бившият треньор на ЦСКА и националния тим Стойчо Младенов говори за първи път публично пред медиите в България след като наскоро получи приза за треньор №1 на Казахстан за годината. Той засегна много от проблемите на футбола ни, а също така предложи професията "треньор" в България официално да бъде узаконена.</p>
      <p>"Във футбола две неща са много важни - ръководителят и старши треньорът. Особено в страни, в които инвестират много пари. В Българя какво се получава? Старши треньорът е никой. Треньорите са мижитурки. Не отстояват авторитета си. Искам да направя апел към Бойко Борисов и Кралев. Нека узаконят професията треньор по футбол, за да може той да има не само задължения, но и права, заяви Младенов.</p>
      <p>Според него БФС в лицето на Боби Михайлов и компания не е направило нищо за самочувствието на треньорите.</p>
      <p>"Най-важният кадър в един отбор е старши треньорът. Решават да те изгонят, гонят те и си занимаваш. Защо на Почетино ще плащат обезщетение? Защото при тях има правила, каза още Младенов. - Допускат се треньори без лиценз да работят. Колко треньори в България работят без лиценз? Той може да е много добро момче и да разбира футбола, но трябва да има лиценз. Това говори и за нивото на ръководителя на футболния съюз, и нивото на шампионата. Аз не виждам аматьорски футбол при нас. Няма развитие, няма условия. Там играят ветерани, а трябва да играят млади футболисти и да черпим материал. Ивайло Йорданов се появи на 24 години в българския футбол. Германия черпи най-много кадри от аматьорския футбол", заяви Стойчо Младенов.</p>
      <p>"Трябва да подкрепяме във всяко едно отношение Дерменджиев и отбора. Независимо от неговия избор. Не трябва да критикуваме след всяка една среща. Всичко това се отразява върху психиката на футболистите. Не всеки може да носи тази тежест на гърба си. Апелирам към подкрепа до края, за да видим къде сме.</p>
      <p>Без футболен човек във футболния съюз няма как да стане, но трябва да има и човек от държавата. За мен това съчетание е идеално. Много малко хора познавам, които са се занимавали със спорт и са завършвали спортен мениджмънт. Много наши ръководители, които работят в сферата на футбола и треньори, не са такива. Футболът в днешно време не е само да риташ топката, а е бизнес", допълни Младенов.</p>
      <p>"Лудогорец има план и го следва. Там се работи професионално от години насам. ЦСКА и Левски постепенно си стъпват на краката и разбирам, че този сезон вече се развиват в правилна посока.</p>
      <p>ЦСКА има собственик в лицето на Гриша Ганчев, който знае как да ръководи. Сигурен съм, че отборът ще стане шампион и ще играе в Шампионската лига, но за всичко това трябва време", коментира още легендарният треньор.</p>
      <p> </p>
    </article>
  </body>
</html>