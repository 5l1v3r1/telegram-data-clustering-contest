<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/croatia-vrea-fata-romaniei-guvernul-zagreb-putea-negocia-angela-merkel-atrage-investitia-volkswagen-planificata-initial-turcia-306603.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T15:44:32+00:00"/>
    <meta property="og:title" content="Croația vrea să ia fața României. Guvernul de la Zagreb ar putea negocia cu Angela Merkel pentru a atrage investiţia Volkswagen, planificată inițial în Turcia"/>
    <meta property="og:description" content="Darko Horvat, ministrul croat al Economiei, a anunțat, joi, că Zagrebul va discuta, probabil, cu Angela Merkel, cancelarul Germaniei, pentru deschiderea ueni fabrici Volkswagen în Croația, potrivit Hina și Novinite..."/>
  </head>
  <body>
    <article>
      <h1>Croația vrea să ia fața României. Guvernul de la Zagreb ar putea negocia cu Angela Merkel pentru a atrage investiţia Volkswagen, planificată inițial în Turcia</h1>
      <address><time datetime="2019-11-21T15:44:32+00:00">21 Nov 2019, 15:44</time> by <a rel="author">Vladimir Ionescu</a></address>
      <p>Darko Horvat, ministrul croat al Economiei, a anunțat, joi, că Zagrebul va discuta, probabil, cu Angela Merkel, cancelarul Germaniei, pentru deschiderea ueni fabrici <a href="https://www.b1.ro/tag/volkswagen-75300.html">Volkswagen</a> în Croația, potrivit Hina și Novinite preluate de Agerpres.<br/><br/>Declarația vine în contextul în care constructorul german de automobile a suspendat proiectul de construire a uzinei auto în Turcia, odată cu decizia Administrației Erdogan de a demara ofensiva militară în nord-estul Siriei. Fabrica trebuia ridicată în Manisa, la 40 de kilometri de orașul Izmir, iar capacitatea anuală de producție e de 300.000 de vehicule.<br/><br/>În aceste condiții, mai multe state și-au manifestat interesul de a prelua investiția <a href="https://www.b1.ro/tag/volkswagen-75300.html">Volkswagen</a> pe teritoriul său. Unul dintre ele a fost chiar România, dar au existat și altele, precum Bulgaria sau Grecia.<br/><br/>Chiar dacă Andreas Tostmann, şef de producţie la VW, declara luna trecută că <a href="https://www.b1.ro/tag/volkswagen-75300.html">Volkswagen</a> nu caută locaţii alternative în timp ce îşi evaluează planurile de construire a unei noi fabrici în Turcia, conform oficialilor de la Zagreb, executivul pregăteşte o propunere pentru ca investiţia să fie realizată în Croaţia.</p>
      <p>Guvernul de la Zagreb a luat în considerare toate cerinţele conducerii VW şi a propus trei potenţiale locaţii care îndeplinesc condiţiile pentru noua uzină - Varazdin, Ivanic-Grad şi Dugo Selo.</p>
      <p>„Am pregătit infrastructura şi ne-am bucura ca un astfel de gigant să vină în Croaţia, dar este prea devreme să vorbim despre VW în acest moment. Dacă voi avea şansa să prezint oferta Croaţiei în cadrul unor convorbiri directe, o voi face", a dat asigurări Darko Horvat, într-un interviu acordat postului naţional de radio.</p>
    </article>
  </body>
</html>