<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58740/pokmon-swordshield-najszybciej-sprzedajaca-sie-gra-na-nintendo-switch.html"/>
    <meta property="og:site_name" content="CD-Action"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="Pokémon Sword/Shield najszybciej sprzedającą się grą na Nintendo Switch"/>
    <meta property="og:description" content="Mimo że nie wszyscy fani są zadowoleni, produkcja rozbiła bank."/>
  </head>
  <body>
    <article>
      <h1>Pokémon Sword/Shield najszybciej sprzedającą się grą na Nintendo Switch</h1>
      <address><time datetime="2019-11-21T15:27:00+00:00">21 Nov 2019, 15:27</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Mimo że nie wszyscy fani są zadowoleni, produkcja rozbiła bank.</p>
      <p>Trudno nie odnieść wrażenia, że Game Freak poszedł przy Sword oraz Shield odrobinę na łatwiznę. Ogromny sukces sprzedażowy wcale nie sprawia, że lista zarzutów wieloletnich miłośników serii wobec najnowszej odsłony staje się krótsza. Gracze narzekają na audiowizualny zastój, praktyczny brak fabuły, skromny postgame oraz – co chyba boli najbardziej – pozbycie się z sporej części stworków. Nie oznacza to rzecz jasna, że ostatnie Pokémony nie podobają się nikomu – po prostu dla wielu fanów okazały się sporym zawodem, nawet pomimo uroku samego Galaru, inni zaś bawią się znakomicie.</p>
      <p>Co z tego jednak, kiedy radzą sobie najlepiej od dawna. <b><a href="https://www.cdaction.pl/news-58727/pokmon-swordshield-bija-rekordy-w-japonii.html">Świetne wyniki w Japonii</a> </b>można było zrzucać na kult, którym są one objęte w rodzimym kraju. Trudno tak samo potraktować wieści z reszty świata, która także ochoczo się rzuciła na Shield i Sword. Jak chwalą się developerzy, Pokémony sprzedały się w pierwszym tygodniu w liczbie <b>6 milionów kopii </b>– w tym 1/3 tego w swojej ojczyźnie<b> </b>(tyle sztuk trafiło do klientów, w sklepach jest ich jeszcze więcej). To wynik o milion lepszy od tego, jaki osiągnęło Smash Bros. Ultimate, co czyni grę Game Freaka najszybciej sprzedającą się produkcją w historii Switcha. Poprzednia część, nie do końca pełnoprawne Let's Go (Pikachu oraz Eevee), w tym samym czasie rozeszły się w 3 milionach egzemplarzy. Wciąż wyprzedza je Sun i Moon – te dwie odsłony wspólnie znalazły 7,2 miliona klientów w pierwszym tygodniu (ale ponieważ europejska premiera była nieco przesunięta, dane są nie do końca porównywalne).</p>
      <p>Oznacza to, że Pokémon Sword i Shield stały się 8. najlepiej sprzedającą się grą najnowszej konsoli Nintendo. Bez wątpienia dogonią ostatecznie również Let's Go, które rozeszły się łącznie w liczbie 11,28 miliona kopii. Nie zdziwilibyśmy się znowu tak bardzo, gdyby ostatecznie udało się im wskoczyć na pierwsze miejsce tego zestawienia, zrzucając z niego Mario Kart 8 Deluxe (19,01 miliona).</p>
      <related>
        <h4>Podobne newsy</h4>
        <a href="https://www.cdaction.pl/news-58727/pokmon-swordshield-bija-rekordy-w-japonii.html"/>
        <a href="https://www.cdaction.pl/news-58675/pokmon-swordshield-krytycy-przemowili-znamy-ich-oceny-recenzje.html"/>
        <a href="https://www.cdaction.pl/news-58557/pokmon-swordshield-masa-przeciekow-na-temat-nadchodzacych-czesci-plotki-galeria.html"/>
        <a href="https://www.cdaction.pl/news-58379/pokmon-swordshield-pikachu-sie-roztyl-meowth-urosl-a-charizard-wyglada-fenomenalnie-wideo.html"/>
        <a href="https://www.cdaction.pl/news-58082/pokmon-swordshield-wazne-sirfetchd-ewolucja-farfetchda-wazne.html"/>
      </related>
    </article>
  </body>
</html>