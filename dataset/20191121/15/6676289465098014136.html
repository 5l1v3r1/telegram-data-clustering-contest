<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/eleve-spray-lacrimogen-liceu-baltesti-326678.html"/>
    <meta property="og:site_name" content="Observator"/>
    <meta property="article:published_time" content="2019-11-21T15:18:00+00:00"/>
    <meta property="og:title" content="Trei eleve de liceu au ajuns la spital, după ce un coleg a dat cu spray lacrimogen în toaletă"/>
    <meta property="og:description" content="Trei eleve, două de clasa a X-a şi una de clasa a XI-a, au ajuns la spital, astăzi, după ce au fost intoxicate cu spray iritant-lacrimogen."/>
  </head>
  <body>
    <article>
      <h1>Trei eleve de liceu au ajuns la spital, după ce un coleg a dat cu spray lacrimogen în toaletă</h1>
      <address><time datetime="2019-11-21T15:18:00+00:00">21 Nov 2019, 15:18</time> by <a rel="author">Alin Tarnovschi</a></address>
      <p>
        <b>
          <b>Trei eleve, două de clasa a X-a şi una de clasa a XI-a, au ajuns la spital, astăzi, după ce au fost intoxicate cu spray iritant-lacrimogen.</b>
        </b>
      </p>
      <p>Totul s-a întâmplat la Liceul Tehnologic Bălţeşti (judeţul Prahova), în această dimineaţă, după ce un elev de 15 ani a venit la liceu cu un spray lacrimogen cu ardei.</p>
      <p>În jurul orei 11.00, un coleg al elevului i-a cerut spray-ul şi a pulverizat gazul iritant-lacrimogen în toaleta băieţilor.</p>
      <p>Trei eleve în vârstă de 16 şi 17 ani au început să se simtă rău, astfel că profesorii au solicitat intervenţia unor echipaje medicale.</p>
      <p>"În urma evenimentului, trei eleve cu vârste cuprinse între 16-17 ani (2 eleve clasa a 10-a, o elevă clasa a 11-a), au acuzat o stare de rău, fiind solicitată ambulanța. Tinerele au fost asistate medical la fața locului și ulterior transportate la spital.</p>
      <p>În cauză a fost întocmit un dosar penal în care se efectuează cercetări sub aspectul săvârșirii infracțiunii de loviri sau alte violențe, sub supravegherea și coordonarea unui procuror din cadrul Parchetului de pe lângă Judecătoria Vălenii de Munte", se arată într-un comunicat al Poliţiei.</p>
    </article>
  </body>
</html>