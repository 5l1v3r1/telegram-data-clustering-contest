<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/politica/articolo/saluzzo-carlo-ravazzi-confermato-alla-guida-di-insieme-si-puo-cristina-mussetto-sara-il-vi.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T15:15:00+00:00"/>
    <meta property="og:title" content="Saluzzo: Carlo Ravazzi confermato alla guida di “Insieme si può”. Cristina Mussetto sarà il vicepresidente"/>
    <meta property="og:description" content="Dopo le elezioni del 5 novembre, prima riunione del rinnovato Consiglio direttivo dell’Associazione, chiamato a ridistribuire al suo interno gli incarichi. Il presidente riconfermato: “Spero di continuare il proficuo lavoro,..."/>
  </head>
  <body>
    <article>
      <h1>Saluzzo: Carlo Ravazzi confermato alla guida di “Insieme si può”. Cristina Mussetto sarà il vicepresidente</h1>
      <h2>Dopo le elezioni del 5 novembre, prima riunione del rinnovato Consiglio direttivo dell’Associazione, chiamato a ridistribuire al suo interno gli incarichi. Il presidente riconfermato: “Spero di continuare il proficuo lavoro, abbiamo cinque anni davanti per individuare la figura che potrà sostituire Mauro Calderoni”</h2>
      <address><time datetime="2019-11-21T15:15:00+00:00">21 Nov 2019, 15:15</time> by <a rel="author">Nicolò Bertola</a></address>
      <p><b>Carlo Ravazzi</b>, 50enne assicuratore saluzzese, continuerà a guidare l’Associazione “Insieme si può” anche per il prossimo quinquennio.</p>
      <p>Il consiglio direttivo è composto dai 18 membri, in larga parte (10) scaturiti dalle <a href="http://www.targatocn.it/2019/11/06/leggi-notizia/argomenti/politica/articolo/saluzzo-insieme-si-puo-guarda-gia-al-2024-pensando-al-dopo-calderoni.html">elezioni del 5 novembre scorso</a>, ai quali vanno ad aggiungersi quelli nominati in rappresentanza della Giunta, della maggioranza in Consiglio comunale e delle cinque liste che compongono la coalizione che, alle ultime Amministrative, ha convintamente sostenuto la candidatura di <b>Mauro Calderoni</b> a sindaco della città.</p>
      <p>Anche il sindaco Calderoni fa parte del direttivo di "Insieme si può", come membro senza diritto di voto.</p>
      <p>I vertici associativi si sono riuniti ieri sera (mercoledì), presso la sede di via Torino.</p>
      <p>Ravazzi, candidato alle ultime Comunali con la lista “Polo civico per Saluzzo” e alla guida del sodalizio dal dicembre 2014, è stato riconfermato all’unanimità, rivolgendo un ringraziamento a tutti i consiglieri “<i>per la fiducia accordata.</i></p>
      <p><i>Spero </i>– ha aggiunto – <i>che potremo affrontare un quinquennio di lavoro proficuo che ci porterà alla sfida elettorale del 2024, un appuntamento non facile, per il quale abbiamo 5 anni davanti per individuare la figura che potrà sostituire il sindaco attuale Mauro Calderoni</i>”.</p>
      <p>Tutte la cariche interne al Consiglio direttivo sono state distribuite all’unanimità.</p>
      <p>Accanto a Ravazzi vi sarà il vicepresidente <b>Cristina Mussetto</b>, espressione della lista Uniti per Saluzzo, che raccoglie il testimone di <b>Carlotta Giordano</b>, neopresidente della Fondazione Amleto Bertoni. Conferma anche per il tesoriere <b>Silvana Cravero</b>, consigliere comunale della prima legislatura Calderoni, espressione della lista Polo civico per Saluzzo.</p>
      <p>Così come per <b>Gigi Bollati</b>, figura storica per l'associazionismo saluzzese, confermato nel ruolo di segretario. Bollati, inoltre, nell’ultima tornata elettorale è stato eletto all’interno del Consiglio comunale cittadino. <b>Bruno Oliverio</b> sarà l’addetto stampa e responsabile per la comunicazione esterna.</p>
      <p>Il nuovo Consiglio direttivo è già all'opera per la programmazione del prossimo anno, mentre in questo fine 2019 sono attesi dal trasferimento della sede che da via Torino si trasferisce in una nuova location.</p>
      <related>
        <h4>News collegate:</h4>
        <a href="http://www.targatocn.it/2019/11/06/leggi-notizia/argomenti/politica/articolo/saluzzo-insieme-si-puo-guarda-gia-al-2024-pensando-al-dopo-calderoni.html"/>
      </related>
    </article>
  </body>
</html>