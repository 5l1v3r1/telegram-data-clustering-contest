<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/o2-volani-wi-fi-vowifi-podpora"/>
    <meta property="og:site_name" content="Cnews.cz"/>
    <meta property="article:published_time" content="2019-11-21T15:43:00+00:00"/>
    <meta property="og:title" content="O2 spouští volání přes Wi-Fi. Jako poslední z operátorů"/>
    <meta property="og:description" content="O2 v listopadu 2019 konečně spouští technologii VoWiFi, která dovoluje telefonovat i mimo dosah mobilního signálu. Oproti konkurenci je ale omezenější."/>
  </head>
  <body>
    <article>
      <h1>O2 spouští volání přes Wi-Fi. Jako poslední z operátorů</h1>
      <address><time datetime="2019-11-21T15:43:00+00:00">21 Nov 2019, 15:43</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <p>V ceníku O2 platném <a href="https://www.o2.cz/file_conver/616483">od 1. listopadu</a> přibyla informace, že operátor konečně začal nabízet funkci volání přes Wi-Fi (VoWiFi), díky níž mohou zákazníci využívat klasické mobilní služby, i když nemají v dosahu 2G, 3G ani 4G síť. Na informaci <a href="https://www.ctu.cz/sites/default/files/obsah/ctu/monitorovaci-zprava-c.11/2019/obrazky/mz-2019-11.pdf">upozornil ČTÚ</a> v aktuální monitorovací zprávě.</p>
      <p>Operátor nicméně informace zveřejnil předčasně, neboť VoWiFi zatím nefunguje. „<i>Volání přes Wi-Fi nyní finálně testujeme a připravujeme podmínky pro komerční spuštění,</i>“ uvedla pro Cnews.cz mluvčí O2 Lucie Jungmannová. Po spuštění se dozvíme i podporovaná zařízení.</p>
      <p>Konkurence už VoWiFi dávno nabízí. <a href="https://www.cnews.cz/t-mobile-spusti-wi-fi-calling-doma-se-dovolate-i-pres-wifinu/">T-Mobile funkci spustil</a> v listopadu 2015, <a href="https://www.cnews.cz/vodafone-dohani-konkurencni-t-mobile-spustil-volani-pres-lte-i-wi-fi/">Vodafone se přidal</a> v červenci 2016. Červený operátor dokonce pro Android vydal aplikaci, která umožňovala telefonovat přes Wi-Fi i u jinak nepodporovaných mobilů. Letos 9. srpna ale <a href="https://www.vodafone.cz/pece/osobni-a-firemni/otazky/pokryti/volani-pres-wi-fi-s-aplikaci-pro-android-2/">aplikaci ukončil</a>.</p>
      <p>U O2 bude technologie omezenější než u soupeřů. Jak vyplývá z informací v ceníku, přes Wi-Fi nepůjdou posílat SMS ani MMS, přičemž T-Mobile i Vodafone obojí nabízí.</p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/operatori-smlouvy-pokuta-tri-mesice-novela-2019"/>
        <a href="https://www.cnews.cz/operatori-vanocni-akce-2019"/>
        <a href="https://www.cnews.cz/ceske-drahy-wifi-338-vozu-listopad-2019"/>
        <a href="https://www.cnews.cz/o2-telefonni-budky-2019"/>
        <a href="https://www.cnews.cz/c-roads-chce-byt-lepsi-nez-waze-ma-ambici-naucit-auta-komunikovat/"/>
      </related>
    </article>
  </body>
</html>