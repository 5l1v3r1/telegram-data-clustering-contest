<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/vapreki-targovskoto-naprezhenie-iznosat-na-germaniya-za-sasht-raste.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T15:32:45+00:00"/>
    <meta property="og:title" content="Въпреки търговското напрежение: Износът на Германия за САЩ расте"/>
    <meta property="og:description" content="Страната неочаквано подмина рецесията"/>
  </head>
  <body>
    <article>
      <h1>Въпреки търговското напрежение: Износът на Германия за САЩ расте</h1>
      <address>
        <time datetime="2019-11-21T15:32:45+00:00">21 Nov 2019, 15:32</time>
      </address>
      <p>Силният германски износ за САЩ помогна на най-голямата европейска икономика да избегне рецесия през третото тримесечие, след като компаниите се възползваха от по-слабите стойности на еврото и търговското "отклонение" покрай спора между САЩ и Китай. Това съобщи Reuters, позовавайки се на официални икономически данни на Федералната статистическа служба.</p>
      <p>Подробните данни за търговията подчертават, че търсенето от САЩ на германски стоки остава силно, без да се повлиява от заплахите на президента Доналд Тръмп за увеличаване на тарифите за внос на европейските автомобили.</p>
      <p>Германската икономика <a href="https://money.bg/economics/neochakvano-germaniya-izbegna-retsesiya.html">избегна изпадането в рецесия</a> през третото тримесечие, тъй като потребителите, държавните разходи и строителството постигнаха 0,1% тримесечно увеличение. Както вече стана ясно, износът също се представи по-добре, отколкото през предходните три месеца.</p>
      <p>Като цяло износът на Германия за месеците юли, август и септември е нараснал с 1,7% на годишна база, след като спадна с 1,3% през второто тримесечие. САЩ и Франция остават двамата най-големи клиенти на Германия, показват още данните.</p>
      <p>За посочения период германският износ за САЩ е нараснал със 7,6% на годишна база, след 5,3% увеличение през предходните три месеца. Износът за Франция е нараснал с 3.1% на годишна база след стагнация през второто тримесечие.</p>
      <p>"Износът за САЩ върви гладко", посочи пред агенцията президентът на Института за световна икономика в Кил Габриел Фелбермайер. По думите му еврото се е обезценило с 14% спрямо щатския долар от началото на 2018 година, а по-слабото евро прави немският износ по-малко скъп.</p>
      <p>"Силният долар е един от макроикономическите странични ефекти на търговската политика на Тръмп спрямо Китай. Това води до отклонение от търговията", коментира още Фелбермайер. Това означава, че САЩ все по-често купуват стоки от Европейския съюз и Германия, тъй като тарифите увеличават конкурентния внос от Китай. Според експерта несигурността, създадена от търговската политика на Тръмп, в средносрочен план ще доведе до по-силно производство на германските компании в САЩ, което ще отслаби износа.</p>
    </article>
  </body>
</html>