<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/zaharova-tvrdi-da-je-video-o-spijunima-provokacija-i-da-ne-razume-saopstenje-srpske-vlade/"/>
    <meta property="og:site_name" content="Krstarica"/>
    <meta property="article:published_time" content="2019-11-21T15:05:05+00:00"/>
    <meta property="og:title" content="Zaharova tvrdi da je video o špijunima provokacija i da ne razume saopštenje srpske Vlade"/>
    <meta property="og:description" content="Portparolka ruskog Ministarstva spoljnih poslova Marija Zaharova izjavila je danas da je snimak na kojem se vidi kako navodno ruski agent predaje kesu"/>
  </head>
  <body>
    <article>
      <h1>Zaharova tvrdi da je video o špijunima provokacija i da ne razume saopštenje srpske Vlade</h1>
      <address><time datetime="2019-11-21T15:05:05+00:00">21 Nov 2019, 15:05</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-plm2ssm4zt.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Portparolka ruskog Ministarstva spoljnih poslova Marija Zaharova izjavila je danas da je snimak na kojem se vidi kako navodno ruski agent predaje kesu srpskom oficiru predstavlja „provokaciju“ uoči važnih susreta na vrhu.</p>
      <p>„To je korišćenje nekih tehnologija sa nekim ciljevima. Sada treba da se održe kontakti na visokom nivou, a već smo navikli da se nedelju ili mesec dana uoči takvih kontakata pojavljuju neki zanimljivi materijali, koji se predstavljaju kao senzacije“, rekla je Zaharova na redovnoj konferenciji za novinare u Moskvi, odgovarajući na pitanje novinara.</p>
      <p>Na konstataciju agencije Beta da je BIA već potvrdila da je na videu Georgij Kleban koji je ranije bio pomoćnik vojnog atašea, a da je srpska vlada saopštila da je situacija ozbiljna, Zaharova je uz smeh pitala da li je potvrdjen identitet drugog čoveka koji se vidi na snimku.</p>
      <p>„Zašto nisu potvrdili?“, upitala je Zaharova, dodajući da treba da budu potvrdjenje sve činjenice, o kom je vremenu reč i ko je na videu, te da će tek tada komentarisati.</p>
      <p>Zaharova je rekla da ne razume saopštenje srpske vlade da je situacija „veoma ozbiljna“.</p>
      <p>„O čemu je reč? Možete da mi objasnite šta znači da je situacija ozbiljna?“, kazala je Zaharova.</p>
      <p>Ona nije odgovorila na pitanje kako sve to može da utiče na odnose Srbije i Rusije.</p>
      <p>„Vi želite političke izjave? Ja nemam informaciju i to nije moj zadatak. Moj zadatak je da komentarišem činjenice“, rekla je Zaharova.</p>
      <p>Dodala je da „nema nameru“ da se bavi komentarima stvari koje „očigledno imaju provokativnu prirodu“.</p>
      <p>„Ovo je nekakva provokacija i tim video snimkom treba da se bave oni koji su dužni“, rekla je ona.</p>
      <p>(Beta)</p>
    </article>
  </body>
</html>