<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/21/news/calenda-azione-partito-pd-m5s-salvini-grillo-maio-renzi-1244029/"/>
    <meta property="og:site_name" content="Il Tempo"/>
    <meta property="article:published_time" content="2019-11-21T15:31:00+00:00"/>
    <meta property="og:title" content="Calenda contro tutti lancia il suo nuovo partito. Si chiama &quot;Azione&quot;"/>
    <meta property="og:description" content="L'ex ministro: &quot;Pd e renziani riformisti rammolliti&quot;"/>
  </head>
  <body>
    <article>
      <h6 class="kicker">LA SFIDA AL CENTRO</h6>
      <h1>Calenda contro tutti lancia il suo nuovo partito. Si chiama "Azione"</h1>
      <h2>L'ex ministro: "Pd e renziani riformisti rammolliti"</h2>
      <address>
        <time datetime="2019-11-21T15:31:00+00:00">21 Nov 2019, 15:31</time>
      </address>
      <p>Ecco il nuovo partito di Carlo Calenda: si chiama Azione. "Io mi rifiuto di dover scegliere il male minore tra Matteo Salvini e Luigi Di Maio, non penso che questa possa essere la scelta a cui sono obbligati i cittadini di un grande paese. Il Pd? Sta con Di Maio... nella politica italiana i grandi partiti eredi di tradizioni popolari e socialdemocratiche, come Pd ed Forza Italia, si sono fatti sottomettere dai sovranisti e dai populisti e governano in coalizione. Non possiamo scegliere fra due persone che non credo siano in grado di gestire il paese ma oggi danno le carte", dice l’ex ministro a Circo Massimo, su Radio Capital.</p>
      <p>Calenda ha presentato il suo movimento oggi presso la sala della stampa estera assieme all'ex Dem Matteo Richetti. Ha anche diffuso un video per cercare di attrarre nuovi potenziali elettori.</p>
      <figure>
        <video src="https://www.iltempo.it/upload/3396851-WhatsAppVideo2019-11-21at092635mp4.mp4"/>
      </figure>
      <p>Lo slogan è chiaro: "Se la politica non ha valore la politica muore. Non siamo condannati a scegliere il male minore". Nel video si vedono le immagini di Beppe Grillo, Matteo Salvini, Luigi Di Maio e Giorgia Meloni mentre fanno alcune promesse che poi i fatti hanno smentito.</p>
      <p>"Se in politica non porti persone nuove, come sto facendo per Azione, non cambi - spiega Calenda - Se fai come Matteo Renzi, che prende qualunque cosa dalla Polverini a Gennaro Migliore, non cambi niente: sono le stesse persone con un nome diverso. Esempio: con Siamo europei alle Europee abbiamo candidato Irene Tinagli, che parla l’inglese come l’italiano e adesso presiede la commissione più importante a Bruxelles. Questo è cambiare la politica: cambiare le persone. Perché sennò non cambi la politica. L’Italia non potrà che essere governata bene se ci sarà un rinnovamento forte delle forze progressiste e liberali che si staccano da sovranisti e populisti. E per farlo devi avere un pilastro, che sarà Azione, che sia sufficientemente forte da dire o fate questo o non andate al governo. E questa è la sfida".</p>
      <p>È una sfida difficile. Non c’è un affollamento al centro, vista anche la fondazione di Italia Viva? "Renzi non è al centro", ribatte Calenda, "è al governo con i 5 stelle. I fatti sono che oggi nessun movimento politico sta dicendo no a sovranisti e populisti". "Non mi interessa parlare con persone senza credibilità come Renzi, che dice A e poi fa B", aggiunge, "sono impegnato a fare il lavoro per mettere in moto questo movimento e vedere se l’Italia ha gli anticorpi per reagire. Di Renzi non m’importa niente. Il Pd e i renziani sono riformisti rammolliti".</p>
      <p>L’ex ministro punta alla doppia cifra, convinto che "o Azione diventa un movimento forte o sarà un’operazione fallita. I tempi non me li do io, li danno le elezioni". E quando si va a votare? "Secondo me il governo non regge, ma non s’è detto che si vada a votare. Dopo quello che abbiamo visto quest’estate ho capito che nella politica italiana può succedere di tutto". Secondo Calenda, la battaglia con il leader leghista si sta facendo in modo sbagliato: "Salvini non è un fascista: è un signore incapace che ogni tanto flirta coi razzisti e i fascisti, ma non avrebbe mai preso i pieni poteri. Ma l’avete visto in mutande al Papeete? Quello lì doveva fare il dittatore dell’Italia tipo Mussolini? Ma non diciamo cavolate. Le battaglie con Salvini si fanno a viso aperto, dicendo ai cittadini che quella roba lì non funziona perché non è seria. Io ho scritto nel manifesto una cosa in cui credo profondamente: nessun italiano darebbe in mano la propria attività da gestire a Salvini o Di Maio, ma gli danno il paese perché considerano lo stato una cosa diversa da loro. Questa cosa deve finire".</p>
    </article>
  </body>
</html>