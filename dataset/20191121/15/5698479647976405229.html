<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/acceleration-of-asylum-seeking-process-in-greece?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-21T15:56:33+00:00"/>
    <meta property="og:title" content="شتاب‌گیری رسیدگی به تقاضای پناهجویی در یونان به سود کیست؟"/>
    <meta property="og:description" content="محرومیت پناهجویان از سامانهٔ خدمات بهداشتی و درمانی یونان می‌تواند پیامدهای بسیار ناگواری داشته باشد"/>
  </head>
  <body>
    <article>
      <h1>شتاب‌گیری رسیدگی به تقاضای پناهجویی در یونان به سود کیست؟</h1>
      <address><time datetime="2019-11-21T15:56:33+00:00">21 Nov 2019, 15:56</time> by <a rel="author">یورونیوز </a></address>
      <p>هر پناهجو در یونان باید ۲۱۸ روز انتظار بکشد تا مقامات این کشور تقاضای پناهندگی‌اش بررسی کنند، اما این کشور بناست از ماه ژانویه سال ۲۰۲۰ قانونی تازه را برای رسیدگی سریعتر به تقاضای پناهندگی به اجرا بگذارد.</p>
      <p>شمار زیادی از پنهاجویان اردوگاه موریا، واقع در جزیرهٔ لسبوس، که در ماه‌های اخیر به این جزیره منتقل شده‌اند می‌گویند تا ماه ژوئیهٔ سال آیندهٔ میلادی درخواست پناهندگی‌شان پاسخی دریافت نخواهد کرد.</p>
      <p>دولت یونان اعلام کرده که یکی از اهداف کنونی‌اش سرعت بخشیدن به روند بررسی تقاضای پناهجویان است. اما این روند منتقدانی دارد.</p>
      <h3>حامیان حقوق پناهجویان چه می‌گویند؟</h3>
      <p>سازمان‌های حفظ حقوق پناهجویان معتقدند که برای نمونه، سندرم «اختلال استرسی پس از آسیب روانی» در نظر گرفته نخواهد شد و این به ضرر بسیاری از پناهجویان است.</p>
      <p>سوفی مک‌کان عضو پزشکان بدون مرز می‌گوید:‌ «معروف است که افراد دچار این سندرم آنچه بر آنها رفته را دوباره عمیقا به یاد می‌آورند و صحبت دربارهٔ تجربهٔ دردناک خود را بسیار سخت می‌بینند، امری که بر فرآیند بررسی پرونده‌‌شان تأثیر می‌گذارد.»</p>
      <p>همچنین منتقدان می‌گویند محرومیت این پناهجویان از سامانهٔ خدمات بهداشتی و درمانی یونان می‌تواند پیامدهای بسیار ناگواری برای آنان داشته باشد که از جملهٔ آنها می‌توان به درگذشت یک کودک پناهجوی اهل کنگو در دهم ماه نوامبر اشاره کرد.</p>
      <figure>
        <img src="https://static.euronews.com/articles/stories/04/31/38/54/808x539_cmsv2_cd7afec5-b1bf-5e6c-8792-911969397fa8-4313854.jpg"/>
        <figcaption>شماری از پناهجویان افغان در جزیره لسبوسعکس از رویترز</figcaption>
      </figure>
      <h3>به نام پناهجویان به کام مسئولان؟</h3>
      <p>برای مسئولان اردوگاهی نظیر موریا، قانون تازهٔ پناهندگی که بناست از یکم ژانویهٔ سال آینده به اجرا در بیاید می‌تواند به کاهش شمار مهاجران اردوگاه‌ها بیانجامد.</p>
      <p>دیمیتریس وافئاس، معاون سرپرست اردوگاه موریا در این‌باره می‌گوید: «قانون تازه در راستای درست وضع شده است یعنی برای سرعت‌بخشی به فرآیند پناهندگی و نوبت‌بندیِ کارآمدتر. اما برای آنکه این قانون موفق شود،‌ آنها که پناهندگی نمی‌گیرند باید به ترکیه بازگردند.»</p>
      <p>رسیدن بیش از ۲ هزار پناهجوی تازه از مسیر ترکیه در چهار روز اخیر اوضاع را در جزیرهٔ لسبوس دشوارتر کرده است. دولت یونان بناست تا پایان سال جاری میلادی ۲۰ هزار پناهجو را از این جزیره به دیگر نقاط این کشور منتقل کند.</p>
    </article>
  </body>
</html>