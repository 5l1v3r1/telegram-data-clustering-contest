<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549003.html/%D9%BE%D9%85%D9%BE%D8%A6%D9%88-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AA%D9%81%DA%A9%D8%B1%D8%A7%D8%AA-%D9%82%D8%B1%D9%86-%D9%87%D8%AC%D8%AF%D9%87%D9%85%DB%8C-%D8%B1%D9%87%D8%A7-%DA%A9%D9%86%D8%AF---%D9%85%D9%86%D8%AA%D8%B8%D8%B1-%D9%BE%D8%A7%D8%B3%D8%AE-%D8%A2%DA%98%D8%A7%D9%86%D8%B3-%D8%AF%D8%B1%D8%A8%D8%A7%D8%B1%D9%87-%D8%A8%D8%A7%D8%B2%D8%B1%D8%B3-%D9%85%D8%AA%D8%AE%D9%84%D9%81-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:16:00+00:00"/>
    <meta property="og:title" content="پمپئو خود را از تفکرات قرن هجدهمی رها کند/ منتظر پاسخ آژانس درباره بازرس متخلف هستیم"/>
    <meta property="og:description" content="سخنگوی وزارت امور خارجه اظهارات وزیر خارجه آمریکا مبنی بر عدم تعارض شهرک‌سازی در اراضی اشغالی کرانه باختری با قوانین بین‌المللی را به شدت رد و محکوم کرد."/>
  </head>
  <body>
    <article>
      <h1>پمپئو خود را از تفکرات قرن هجدهمی رها کند/ منتظر پاسخ آژانس درباره بازرس متخلف هستیم</h1>
      <h2>سخنگوی وزارت امور خارجه:</h2>
      <address>
        <time datetime="2019-11-21T15:16:00+00:00">21 Nov 2019, 15:16</time>
      </address>
      <p>سخنگوی وزارت امور خارجه اظهارات وزیر خارجه آمریکا مبنی بر عدم تعارض شهرک‌سازی در اراضی اشغالی کرانه باختری با قوانین بین‌المللی را به شدت رد و محکوم کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  سید عباس موسوی سخنگوی وزارت امور خارجه کشورمان اظهارات وزیر خارجه آمریکا مبنی بر عدم تعارض شهرک سازی در اراضی اشغالی کرانه باختری با قوانین بین المللی را به شدت رد و محکوم کرد.</p>
      <p>وی این اظهارات را تاکیدی مجدد بر شراکت آمریکا در اشغال سرزمین فلسطین و جنایت‌های این رژیم در فلسطین و نیز اشغال و نقض حاکمیت کشورهای همسایه فلسطین توصیف کرد.</p>
      <p>موسوی با اشاره به اینکه اقدامات و اظهارات آمریکایی‌ها در خصوص فلسطین نقض صریح قوانین بین المللی است، گفت: مجامع بین الملی در مخالفت و مقابله با آن باید تحرک داشته باشند.</p>
      <p>سخنگوی وزارت امور خارجه با بیان اینکه سرزمین فلسطین از آن مردم فلسطین است، گفت: رژیم صهیونیستی رژیمی غاصب و اشغالگر است و تنها راه حل بحران فلسطین برگزاری همه پرسی در میان ساکنان اصلی سرزمین فلسطین است.</p>
      <p>وی به پمپئو توصیه کرد: بهتر است خود را از تفکرات قرن هجدهمی رها کند که صاحبان قدرت خود را فراتر از حقوق و قوانین بین المللی می‌دانستند. در قرن بیست و یکم نه آمریکا قدرت فائقه است و نه دیگر کسی نقض قوانین بین المللی توسط صاحبان قدرت را می‌پذیرد.</p>
      <p>
        <b> منتظر پاسخ آژانس درباره بازرس متخلف هستیم</b>
      </p>
      <p>سخنگوی وزارت امور خارجه با اشاره به کشف و شناسایی مواد خطرناک از بازرسان آژانس، گفت: جمهوری اسلامی ایران پس از ارائه مستندات لازم به آژانس انرژی بین المللی اتمی درباره فرد متخلف همچنان منتظر پاسخ آنهاست.</p>
      <p> موسوی با تاکید بر اینکه همکاری ایران با آژانس بین المللی انرژی اتمی طبق توافق و مقررات تعیین شده ادامه دارد، افزود: طبق برنامه ریزی، بازرسان بازدیدهایی از مراکز ما در بخش هسته‌ای دارند که اخیراً یکی از بازرسان آن‌ها زمانی که وارد سایت مربوطه می‌شد مواد خطرناکی از وی شناسایی شد.</p>
      <p>وی گفت: طبق سوابقی که از عوامل بیگانه در قالب‌های مختلف از جمله بازرسان آژانس رخ داده است، نیروهای امنیتی حساس‌تر شده اند و این ماده خطرناک را از وی شناسایی کردند.</p>
      <p>موسوی افزود: جمهوری اسلامی ایران نیز بلافاصله موضوع را براساس مستندات به آژانس اعلام کرد و ما منتظر و امیدواریم با پاسخ قانع کننده‌ای از سوی آن‌ها مواجه باشیم.</p>
      <p>وی یادآور شد: آژانس باید مقررات جمهوری اسلامی ایران و مراکز مهم و حیاتی ما را رعایت کند و ما حق خود می‌دانیم از مراکز حساس حفاظت کنیم.</p>
      <p>انتهای پیام/</p>
      <p> </p>
    </article>
  </body>
</html>