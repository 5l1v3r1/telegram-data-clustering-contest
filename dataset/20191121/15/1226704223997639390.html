<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/durcek-riesenie-problematickeho-na/431544-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T15:21:00+00:00"/>
    <meta property="og:title" content="Ďurček: Riešenie problematického násypu na D4 by malo byť koncom roka"/>
    <meta property="og:description" content="Zároveň zatiaľ nebola diskusia o tom, že by sa mali posunúť termíny dokončenia."/>
  </head>
  <body>
    <article>
      <h1>Ďurček: Riešenie problematického násypu na D4 by malo byť koncom roka</h1>
      <h2>Zároveň zatiaľ nebola diskusia o tom, že by sa mali posunúť termíny dokončenia.</h2>
      <address><time datetime="2019-11-21T15:21:00+00:00">21 Nov 2019, 15:21</time> by <a rel="author">TASR</a></address>
      <p>Bratislava 21. novembra (TASR) – Dodávateľ stavby diaľnice D4 a rýchlostnej cesty R7 má 6. decembra predložiť statický prepočet štátnemu stavebnému dohľadu. Ten by mal následne rozhodnúť, čo bude s problematickým násypom na D4. Uviedol to vo štvrtok štátny tajomník Ministerstva dopravy a výstavby (MDV) SR Peter Ďurček.</p>
      <p>Správa o záveroch kontroly Slovenskej stavebnej inšpekcie, ktorej obsahom bolo dodržiavanie zákonných postupov pri výstavbe D4 a R7, sa mala prerokovať na štvrtkovom parlamentnom hospodárskom výbore. Ten však nebol uznášaniaschopný.</p>
      <p>Ďurček poznamenal, že približne týždeň po hospodárskom výbore, ktorý sa uskutočnil 10. októbra, predložil dodávateľ sanačný plán, podľa ktorého by sa malo postupovať. Jeho súčasťou je aj úloha pre dodávateľa predložiť štátnemu stavebnému dohľadu nový statický prepočet dotknutého násypu, čo by sa malo udiať 6. decembra.<i> "Na základe toho by štátny stavebný dohľad mal určiť, či a v akom rozsahu bude potrebné rekonštruovať teleso toho násypu. To rozhodnutie štátneho stavebného dohľadu očakávame niekedy na prelome decembra – januára,"</i> skonštatoval.</p>
      <p>Predpokladá, že v dôsledku použitia nevhodných materiálov k nejakým rekonštrukčným prácam dôjde. Súčasťou dohody a sanačného plánu je aj to, že pokiaľ sa statickým posudkom a prepočtom preukáže, že je možné zachovať teleso aj s materiálmi, ktoré tam sú, tak sa pristúpi len k rekonštrukčným prácam.</p>
      <p>Na základe testov to podľa Ďurčeka vychádza tak, že v nejakom rozsahu sa bude musieť násyp rekonštruovať. <i>"Tá rekonštrukcia môže, samozrejme, spočívať vo väčšom či menšom rozsahu aj trebárs v odstránení niektorých tých nevhodných materiálov, čo by znamenalo, že by sa musela nejaká časť trebárs rozobrať a niečo odviezť, nanovo urobiť,"</i> spresnil.</p>
      <p>Zároveň podľa neho zatiaľ nebola diskusia o tom, že by sa mali posunúť termíny dokončenia. <i>"Termíny dokončenia v súčasnej dobe už nie sú podľa úplne toho prvého pôvodného plánu. Je všeobecne známe, že v budúcom roku by malo dôjsť k otvoreniu niektorých úsekov R7. Takže to zatiaľ vieme," </i>dodal.</p>
    </article>
  </body>
</html>