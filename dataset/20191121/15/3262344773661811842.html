<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33162/serie-a-torneo-esport"/>
    <meta property="og:site_name" content="DDay.it"/>
    <meta property="article:published_time" content="2019-11-21T15:10:00+00:00"/>
    <meta property="og:title" content="La Serie A diventa virtuale: nasce eSerie A TIM, torneo esport"/>
    <meta property="og:description" content="L’ufficialità della eSerie A, il campionato virtuale del massimo campionato italiano di calcio, è arrivato dall’amministratore delegato della Lega Serie A Luigi De Siervo. Il campionato sarà aperto a tutti i team, al netto dei problemi con i diritti. Finale virtuale lo stesso giorno della finale di Coppa Italia."/>
  </head>
  <body>
    <article>
      <h1>La Serie A diventa virtuale: nasce eSerie A TIM, torneo esport</h1>
      <h2>L’ufficialità della eSerie A, il campionato virtuale del massimo campionato italiano di calcio, è arrivato dall’amministratore delegato della Lega Serie A Luigi De Siervo. Il campionato sarà aperto a tutti i team, al netto dei problemi con i diritti. Finale virtuale lo stesso giorno della finale di Coppa Italia.</h2>
      <address><time datetime="2019-11-21T15:10:00+00:00">21 Nov 2019, 15:10</time> by <a rel="author">Pasquale Agizza</a></address>
      <p>La Serie A sbarca nel campo degli esport. La Lega Serie A dà il benvenuto, infatti, alla eSerie A TIM, la competizione virtuale che porta nel mondo degli eSport il massimo campionato italiano. A presentare il torneo è stato l’amministratore delegato della Lega Luigi De Siervo durante il Social Football Summit 2019.</p>
      <figure>
        <img src="https://cdn.dday.it/system/uploads/picture/image/58914/content_small_eSerieA_Cover.jpeg"/>
      </figure>
      <p>“<i>Si tratta di uno dei punti più innovativi del nostro piano industriale</i>” ha dichiarato il dirigente. “<i>Vogliamo conquistare il tempo libero delle persone, e sotto questo punto di vista le leghe calcistiche sono profondamente radicate. Uno può cambiare compagna, compagno, lavoro e persino sesso, ma non cambia la squadra del cuore. In questo senso gli e-sport puntano a intercettare la generazione Z</i>”.</p>
      <p>Ogni squadra potrà schierare due giocatori: un professionista e un dilettante, che sarà selezionato da rosa di 20 cyber-atleti qualificatisi tramite degli eventi online dedicati, in modo molto simile al draft della NBA. La partenza del torneo è prevista fra un mese e in questo lasso di tempo la Lega Serie A fornirà ulteriori dettagli sul torneo.</p>
      <p>“<i>L’obiettivo della Lega Serie A è raggiungere i massimi risultati in termini di visibilità, sia su Twitch che sui media tradizionali</i>” ha spiegato il dirigente, ed uno degli auspici del dirigente per ottenere questo risultato è legare la finale della competizione virtuale a quella della Coppa Italia reale.</p>
      <p> </p>
      <h3>Aperto a tutte le 20 squadre di Serie A, ma c'è il problema dei diritti</h3>
      <p>In chiusura De Siervo ha accennato alla questione diritti: “<i>I diritti degli eGames sono soggettivi. Nel nostro caso ciascun club sceglie con quali publisher accordarsi. Noi inviteremo tutti ma c’è una squadra che ha deciso di stringere un accordo commerciale con un publisher diverso.</i>” </p>
      <p>Il riferimento è alla Juventus ha chiuso un accordo in esclusiva con Konami per l’utilizzo del nome, delle divise e di tutti i loghi in eFootball PES 2020. Nella stessa situazione si trova però anche il Brescia, che ha un accordo in esclusiva con Electronic Arts per FIFA 20.</p>
    </article>
  </body>
</html>