<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/malta-zavrazdena-novinarka-vysetrovani-yorgen-fenech_1911211507_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T15:07:00+00:00"/>
    <meta property="og:title" content="Maltští policisté zadrželi prominentního podnikatele. Zavražděná novinářka psala o jeho aktivitách"/>
    <meta property="og:description" content="Yorgen Fenech je jeden z nejvlivnějších maltských podnikatelů. Donedávna stál v čele jedné investiční skupiny Tumas Group."/>
  </head>
  <body>
    <article>
      <h1>Maltští policisté zadrželi prominentního podnikatele. Zavražděná novinářka psala o jeho aktivitách</h1>
      <address><time datetime="2019-11-21T15:07:00+00:00">21 Nov 2019, 15:07</time> by <a rel="author">Jan Kubelka, ČTK</a></address>
      <p>
        <b>Na Maltě ve středu zadrželi prominentního podnikatele Yorgena Feneche v rámci vyšetřování vraždy novinářky Daphne Caruanaové Galiziové. Oznámila to policie, podle níž byl Fenech zatčen ve středu ráno na jachtě, s níž odplouval od Malty.</b>
      </p>
      <p>Fenechovu zatčení předcházelo to, že maltští policisté v úterý <a href="https://www.irozhlas.cz/zpravy-svet/malta-zavrazdena-novinarka_1911191358_zit">zadrželi muže</a>, kterého považují za zprostředkovatele vraždy a který nabídl spolupráci výměnnou za prezidentskou milost.</p>
      <p>Premiér Joseph Muscat připustil, že podnikatelovo zatčení možná souvisí s jeho úterním výrokem o možné milosti pro prostředníka.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/vysetrovani-vrazdy-novinarka-malta-bomba-rada-evropy_1909210729_kro"/>
      </related>
      <p>Fenechova luxusní jachta Gio byla zadržena ve středu v pět hodin ráno asi osm kilometrů severně od Valletty a policisté ji přinutili vrátit se do přístavu.</p>
      <p>Žádné obvinění proti podnikateli zveřejněno nebylo, policie má na výslech a vznesení obvinění 48 hodin. Fenechův právník se k věci zatím nevyjádřil.</p>
      <h3>Panama Papers</h3>
      <p>Yorgen Fenech je jeden z nejvlivnějších maltských podnikatelů. Donedávna stál v čele jedné investiční skupiny Tumas Group, která se pohybuje v mnoha odvětvích a například v roce 2013 získala velkou státní energetickou koncesi k vybudování plynové elektrárny. Své funkce se Fenech vzdal jen pár hodin před zadržením.</p>
      <p>Zavražděná novinářka Caruanaová Galiziová zmiňovala Fenecha na svém blogu v souvislosti s energetickou zakázkou, jejíž legitimitu podle <a href="https://timesofmalta.com/articles/view/who-is-yorgen-fenech.751210">serveru</a> Times of Malta zpochybňovala. </p>
      <p>Zabývala se také dubajskou společností 17 Black Limited, o níž později vyšlo najevo, že také patří Fenechovi. Firma měla podle novinářky napojení na vrcholné maltské politiky a byla zapojena do kauzy Panama Papers, když měla převádět peníze do panamských společností. </p>
      <p>Novinářka Caruanaová Galiziová, která se zabývala odhalováním korupce, zemřela v roce 2017 při výbuchu bomby ve svém voze. Obžalována byla trojice mužů, ale všichni tvrdí, že jsou nevinní. Nedaří se objasnit, kdo byl zadavatelem vraždy.</p>
      <related>
        <h4>Související články</h4>
        <a href="https://www.irozhlas.cz/zpravy-svet/vrazda-jana-kuciaka-slovensko-stav-pravniho-statu-evropsky-parlament-malta_1903252013_haf"/>
        <a href="https://www.irozhlas.cz/zpravy-svet/viktorie-marinova-vrazda-smrt-vysetrovani-reporteri-bez-hranic_1810081623_dbr"/>
        <a href="https://www.irozhlas.cz/zpravy-svet/vrazda-novinarky-galiziova-byla-mym-nejvetsim-nepritelem-jeji-vrahy-ale-najdu_1710181751_dp"/>
      </related>
    </article>
  </body>
</html>