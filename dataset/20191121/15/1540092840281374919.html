<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198171/telos-oi-oyres-stis-efories-diasyndesi-tis-aade-me-to-mitroo-politon-toy-ypes"/>
    <meta property="og:site_name" content="CNN.gr"/>
    <meta property="article:published_time" content="2019-11-21T15:56:21+00:00"/>
    <meta property="og:title" content="Τέλος οι ουρές στις εφορίες: Διασύνδεση της ΑΑΔΕ με το Μητρώο Πολιτών του ΥΠΕΣ"/>
    <meta property="og:description" content="Ένα μεγάλο βήμα για να μπει τέλος στην ταλαιπωρία των πολιτών να προσκομίζουν οι ίδιοι τα έγγραφα στις φορολογικές αρχές για ληξιαρχικά γεγονότα που τους..."/>
  </head>
  <body>
    <article>
      <h1>Τέλος οι ουρές στις εφορίες: Διασύνδεση της ΑΑΔΕ με το Μητρώο Πολιτών του ΥΠΕΣ</h1>
      <h2>Ένα μεγάλο βήμα για να μπει τέλος στην ταλαιπωρία των πολιτών να προσκομίζουν οι ίδιοι τα έγγραφα στις φορολογικές αρχές για ληξιαρχικά γεγονότα που τους αφορούν όπως η γέννηση, γάμος, σύμφωνο συμβίωσης, διαζύγιο, θάνατος ή άλλες μεταβολές στην οικογενειακή τους κατάσταση γίνεται με απόφαση του Κυριάκου Πιερρακάκη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:56 , 21 November 2019</p>
      <p>Σύμφωνα με αυτήν, από <b>1/12/2019</b> ξεκινά η διασύνδεση της Ανεξάρτητης Αρχής Δημοσίων Εσόδων (<b>ΑΑΔΕ</b>) με το <b>Μητρώο Πολιτών του υπουργείου Εσωτερικών</b> μέσω του αναβαθμισμένου Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης (ΓΓΠΣΔΔ).</p>
      <p>«Οι πολίτες απαλλάσσονται από ένα σημαντικό βάρος και μια ταλαιπωρία δεκαετιών που σχετίζεται με την προσκόμιση πιστοποιητικών στην Εφορία για σημαντικές πράξεις όπως η σύναψη γάμου, συμφώνου συμβίωσης κ.α. Προχωράμε με σταθερά βήματα στον ψηφιακό μετασχηματισμό του Κράτους με γνώμονα την απλοποίηση των διαδικασιών και την επικοινωνία των φορέων του Δημοσίου» δήλωσε ο υπουργός Επικρατείας και Ψηφιακής Διακυβέρνησης. </p>
      <p>Στην πράξη οι<b> ληξιαρχικές πράξεις γέννησης, γάμου και θανάτου καθώς και τα πιστοποιητικά οικογενειακής κατάστασης θα συλλέγονται από την ΑΑΔ</b>Ε απευθείας και μέσω του Κέντρου Διαλειτουργικότητας της ΓΓΠΣΔΔ ενώ οι πολίτες δεν θα αναγκάζονται να συλλέξουν τα αντίστοιχα πιστοποιητικά από τον Δήμο ή τα ΚΕΠ καθώς αυτό θα γίνεται ηλεκτρονικά και αυτοματοποιημένα.</p>
      <p>Επιπλέον, μέσω της παραπάνω διαλειτουργικότητας επιτυγχάνεται η καλύτερη άσκηση των αρμοδιοτήτων της ΑΑΔΕ, καθώς θα μπορεί από σήμερα να αξιοποιεί άμεσα δεδομένα σχετικά με:</p>
      <p>- Μεταβολές στοιχείων στο Φορολογικό Μητρώο,</p>
      <p>- Μεταβολές στοιχείων Δήλωσης Απόδοσης ΑΦΜ / Μεταβολής Ατομικών Στοιχείων,</p>
      <p>- Ορισμό φορολογικού εκπροσώπου στην Ελλάδα,</p>
      <p>- Απενεργοποίηση κωδικών πρόσβασης χρήστη σε ηλεκτρονικές υπηρεσίες Taxisnet σε περίπτωση θανάτου.</p>
      <p>Η διάθεση των στοιχείων του Μητρώου Πολιτών του υπουργείου Εσωτερικών μέσω του Κέντρου Διαλειτουργικότητας στην ΑΑΔΕ είναι μόνο ένα παράδειγμα του πώς ωφελείται ο πολίτης μέσω της απλοποίησης των διαδικασιών και της καλύτερης επικοινωνίας των φορέων του Κράτους μεταξύ τους. Η διαλειτουργικότητα μεταξύ των διαφόρων φορέων και υπηρεσιών του Δημοσίου βρίσκεται σε πλήρη υλοποίηση καθώς <b>ήδη αρκετά υπουργεία και Δήμοι έχουν αξιοποιήσει το Κέντρο Διαλειτουργικότητας για να ενημερωθούν για τα στοιχεία πολιτών.</b></p>
      <p>Ο διοικητής της ΑΑΔΕ Γιώργος Πιτσιλής δήλωσε σχετικά:</p>
      <blockquote>«Ο ψηφιακός μετασχηματισμός της ΑΑΔΕ συνεχίζεται απρόσκοπτα. Η διασύνδεση των ΔΟΥ με τα ληξιαρχεία όλης της χώρας αποτελεί το επόμενο βήμα, στην κατεύθυνση πάντα της εξυπηρέτησης του πολίτη και της διευκόλυνσης της καθημερινότητάς του. Με αυτό το στόχο, συνεχίζουμε να προσφέρουμε άμεσες και ποιοτικές υπηρεσίες, που οδηγούν και στη μείωση του γραφειοκρατικού κόστους για νοικοκυριά και επιχειρήσεις».</blockquote>
      <p>Και με τη σειρά του ο Γενικός Γραμματέας Πληροφοριακών Συστημάτων Δημόσιας Διοίκησης Δημοσθένης Αναγνωστόπουλος είπε: «Το αναβαθμισμένο Κέντρο Διαλειτουργικότητας  παράγει ήδη τα πρώτα θετικά αποτελέσματα για την εξυπηρέτηση του πολίτη και την δραστική βελτίωση της καθημερινότητας του. Ήδη η ΓΓΠΣΔΔ διαχειρίζεται ετησίως εκατομμύρια διαδικτυακές κλήσεις μέσω του Κέντρου Διαλειτουργικότητας. Καλούμε τους φορείς του Δημοσίου να αξιοποιήσουν στο μεγαλύτερο δυνατό βαθμό το Κέντρο Διαλειτουργικότητας για να απαλλαγούν από <b>ακόμα μεγαλύτερα γραφειοκρατικά βάρη οι πολίτες και επιχειρήσεις».</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198058/lavraki-aade-entopise-forodiafygi-meso-diadiktyoy-ypsoys-peripoy-6-ekat-eyro">«Λαβράκι» ΑΑΔΕ: Εντόπισε φοροδιαφυγή μέσω διαδικτύου ύψους περίπου 6 εκατ. ευρώ</a>
        </li>
        <li>
          <a href="https://www.cnn.gr/oikonomia/story/197986/ktimatologio-1-3-ekat-idioktites-tha-lavoyn-email-se-poies-perioxes-ligei-i-prothesmia">Κτηματολόγιο: 1,3 εκατ. ιδιοκτήτες θα λάβουν email - Σε ποιες περιοχές λήγει η προθεσμία</a>
        </li>
        <li>
          <a href="https://www.cnn.gr/news/politiki/story/197902/ypes-erxontai-allages-stin-kinitikotita-kai-tis-adeies-dimosion-ypallilon">ΥΠΕΣ: Έρχονται αλλαγές στην κινητικότητα και τις άδειες δημόσιων υπαλλήλων</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/301/eforia">ΕΦΟΡΙΑ</a>
        </li>
        <li>
          <a href="https://www.cnn.gr/eidhseis/tag/28174/aade">ΑΑΔΕ</a>
        </li>
        <li>
          <a href="https://www.cnn.gr/eidhseis/tag/37756/mhtroo-politon">ΜΗΤΡΩΟ ΠΟΛΙΤΩΝ</a>
        </li>
        <li>
          <a href="https://www.cnn.gr/eidhseis/tag/15649/ypoyrgeio-eswterikwn">ΥΠΟΥΡΓΕΙΟ ΕΣΩΤΕΡΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198162/snapshot/AP_19289285313306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198211/snapshot/2748938.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198151/snapshot/2456562.jpg"/>
      </figure>
    </article>
  </body>
</html>