<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191121_Az_Orszagos_Kektura_a_vilag_legjobbjai_kozott"/>
    <meta property="og:site_name" content="HVG.hu"/>
    <meta property="article:published_time" content="2019-11-21T15:09:00+00:00"/>
    <meta property="og:title" content="Az Országos Kéktúra a világ legjobbjai közé került"/>
    <meta property="og:description" content="A magyar túraútvonal többek között a Grand Canyon vagy a Kalahári Sivatag társaságában szerepel a leginkább ajánlott utazási célpontok között."/>
  </head>
  <body>
    <article>
      <h1>Az Országos Kéktúra a világ legjobbjai közé került</h1>
      <address><time datetime="2019-11-21T15:09:00+00:00">21 Nov 2019, 15:09</time> by <a rel="author">MTI</a></address>
      <p>
        <b>A magyar túraútvonal többek között a Grand Canyon vagy a Kalahári Sivatag társaságában szerepel a leginkább ajánlott utazási célpontok között.</b>
      </p>
      <p>A legismertebb tudományos ismeretterjesztő magazin, a National Geographic <a href="https://www.nationalgeographic.com/travel/features/best-trips-2020/">nemzetközi honlapja</a> a 2020-ra leginkább ajánlott 25 utazási célpont közé sorolta a Magyarországon átívelő túraútvonalat.</p>
      <blockquote>Az Országos Kéktúra olyan látványosságok között áll helyt, mint a Kalahári Sivatag, az ausztriai Hochalpenstrasse, vagy a Grand Canyon.</blockquote>
      <p>A Magyar Természetjáró Szövetség egy közleményt is kiadott az összeállítás megjelenése után.</p>
      <blockquote>"Megtiszteltetés a hazai természetjáró társadalom számára, hogy ezt a csodás túramozgalmat a National Geographic a legjobb 25 desztináció közé választotta, és ezáltal segített ismertté tenni azt a nagyvilág túrázói számára is.</blockquote>
      <p>Ebben azt írják, a legendás hazai túramozgalom teljes útvonalának részletes, szakaszonkénti ismertetője számtalan útba eső látnivalóval együtt elérhető magyar, angol, német és szlovák nyelven a Magyar Természetjáró Szövetség online útikönyvében, a Természetjáró.hu honlapon, valamint a hozzá tartozó, ingyenes Természetjáró applikációban.</p>
      <p>A Magyar Természetjáró Szövetség szakmai koordinálásban működő Országos Kéktúra útvonala 1167 km hosszú, 27 szakaszból áll, 152 bélyegzőponttal, ezidáig ezt a távot már több mint 6700-an teljesítették.</p>
      <related>
        <a href="https://hvg.hu/sport/20151028_Teljesen_korbe_lehet_jarni_az_orszagot_a"/>
        <a href="https://hvg.hu/plazs/20141010_Ujra_felfestik_a_kektura_jelzeseit"/>
      </related>
    </article>
  </body>
</html>