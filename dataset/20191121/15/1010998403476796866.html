<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/lozan-panov-vav-vss-cinizmat-njama-granici-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T15:39:00+00:00"/>
    <meta property="og:title" content="Лозан Панов: Във ВСС цинизмът няма граници (ВИДЕО)"/>
    <meta property="og:description" content="Кадровиците отказаха да разгледат искането на десетки съдии Гешев и Кирилов да се извинят за поведението си"/>
  </head>
  <body>
    <article>
      <h1>Лозан Панов: Във ВСС цинизмът няма граници (ВИДЕО)</h1>
      <h2>Кадровиците отказаха да разгледат искането на десетки съдии Гешев и Кирилов да се извинят за поведението си</h2>
      <address><time datetime="2019-11-21T15:39:00+00:00">21 Nov 2019, 15:39</time> by <a rel="author" href="https://btvnovinite.bg/author/?author=2001734" target="_blank">Канна Рачева</a></address>
      <figure>
        <video src="https://vid.btv.bg/btvnews/2019/11/21/PANOV_SITE_1574344350-1.mp4"/>
      </figure>
      <p>ВСС отказа да разгледа писмото на над 170 съдии от страната до съвета и поисканото от тях извинение от министъра на правосъдието Данаил Кирилов и избрания за главен прокурор Иван Гешев заради поведението им по време на повторния избор на Гешев.</p>
      <p>Тогава Атанаска Дишева от опозицията във ВСС се оплака, че е била индиректно заплашвана с край на кариерата ѝ в съдебната система от Гешев. Кирилов пък игнорираше исканията на нея и на Олга Керелска – за започване на нова процедура, а не просто прегласуване на единствения кандидат.</p>
      <p>Боян Магдалинчев днес отказа да включи писмото с обяснението, че министърът на правосъдието определя дневния ред, а днес той отсъства. Къде е то и дали го е предал на всички членове на съвета не стана ясно, защото Магдалинчев отказа да говори с журналисти. Министър Данаил Кирилов не дава отговор ще се занимава ли съветът с писмото на съдиите.</p>
      <p>„Всеки цинизъм си има граници. Но, очевидно във ВСС цинизмът няма граници”, коментира председателят на Върховния касационен съд Лозан Панов. По думите му освен за писмото на съдиите, днес съветът е бездействал и по друга тема – за предложените от депутати кариерни и финансови бонуси за самите кадровици.</p>
      <p>„С други думи, изваждаме пред скоба членовете на ВСС и за тях правим други правила, които не важат за, да речем обикновените магистрати – съдии, прокурори и следователи (…) Аз виждам корист, защото користта означава да направиш нещо, а след това ти да получиш нещо. В този случай видях поне как цялата политическа квота подкрепи кандидатурата на единствения кандидат, а след това тези, които имат тази възможност съм сигурен, че ще я използват благодарение на законовите промени, които гласуват същите тези политици”, подчерта Съдия №1.</p>
    </article>
  </body>
</html>