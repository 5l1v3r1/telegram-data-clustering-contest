<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_pryiednalasya_do_deklaratsii_pro_bezpeku_shkil_331326.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T15:17:00+00:00"/>
    <meta property="og:title" content="Україна приєдналася до Декларації про безпеку шкіл"/>
    <meta property="og:description" content="Як інформують у прес-службі МОН, Україна приєдналася до Декларації про безпеку шкіл (Safe Schools Declaration) і стала сотою країною, що підтримала положення цього документа."/>
  </head>
  <body>
    <article>
      <h1>Україна приєдналася до Декларації про безпеку шкіл</h1>
      <h2>Як інформують у прес-службі МОН, Україна приєдналася до Декларації про безпеку шкіл (Safe Schools Declaration) і стала сотою країною, що підтримала положення цього документа.</h2>
      <address>
        <time datetime="2019-11-21T15:17:00+00:00">21 Nov 2019, 15:17</time>
      </address>
      <p>Відповідний лист із підтвердженням участі України підписала Міністр освіти і науки Ганна Новосад, і він вже відправлений офіційними каналами у Міністерство закордонних справ Норвегії.</p>
      <p>“Для України честь бути сотою державою, що приєдналася до Декларації про безпеку шкіл. Зараз наша країна знаходиться у надзвичайно складній ситуації збройного конфлікту. Це травмує нас усіх, однак попри все одне із основних наших завдань – гарантувати безпеку наших дітей. Школа – це простір довіри і зростання. Діти нормально навчаються лише тоді, коли їх не гнітить страх, особливо страх за своє життя. І надалі ми робитимемо все можливе, щоб кожна українська дитина навчалася у безпечному, інклюзивному середовищі, що дає можливість розкритись таланту кожного учня”, – відзначила Ганна Новосад.</p>
      <p>Декларація містить низку зобов'язань для попередження і реагування на напади та використання закладів освіти у військових цілях у період збройного конфлікту. У країнах, що приєднались до Декларації раніше, вже розроблені та успішно впроваджуються підходи до імплементації документа.</p>
      <p>Важливо зауважити, що країни-підписанти Декларації – це як держави, на території яких немає військових конфліктів, так і ті, де має місце збройна агресія.</p>
      <p>За чотири роки з часу відкриття Декларації у багатьох країнах-підписантах відбулися зміни щодо політики держави стосовно освіти у час збройного конфлікту, і їхній досвід може бути цінним для України.</p>
      <p>Важливим аспектом приєднання до Декларації є відновлення освітньої інфраструктури, забезпечення психологічної реабілітації учнів, батьків і вчителів, сприяння проведенню тренінгів з безпеки та охорони здоров'я тощо.</p>
    </article>
  </body>
</html>