<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/reggio-calabria-sequestrati-31-piccoli-esemplari-di-pesce-spada.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T15:26:32+00:00"/>
    <meta property="og:title" content="Reggio Calabria, sequestrati 31 piccoli esemplari di pesce spada"/>
    <meta property="og:description" content="Reggio Calabria, sequestrati 4000 metri di palangaro che era stato usato per catturare 31 piccoli pesce spada"/>
  </head>
  <body>
    <article>
      <h1>Reggio Calabria, sequestrati 31 piccoli esemplari di pesce spada</h1>
      <address><time datetime="2019-11-21T15:26:32+00:00">21 Nov 2019, 15:26</time> by <a rel="author" href="https://www.tempostretto.it/author/simone-pizzi" target="_blank">Simone Pizzi</a></address>
      <p>
        <i>Reggio Calabria, sequestrati 4000 metri di palangaro che era stato usato per catturare 31 piccoli pesce spada</i>
      </p>
      <p>Reggio Calabria, 21 nov – Continua l’attività di contrasto alla pesca abusiva da parte degli uomini della Guardia Costiera di Reggio Calabria.<br/>Nella nottata odierna, durante l’attività di monitoraggio della pesca marittima <br/>disposta dalla Direzione Marittima di Reggio Calabria, personale di una Motovedetta ha intercettato e sequestrato 2 “palangari derivanti” di circa 4.000 metri, utilizzati per la cattura illegale di piccoli di pesce spada.</p>
      <p>L’intervento ha portato al recupero di 31 piccoli esemplari di pesce spada, di cui <br/>9 sono stati immediatamente liberati in mare poiché ancora in vita.<br/>La restante parte, giudicata idonea al consumo umano dal personale dell’A.S.P. <br/>– Servizio veterinario di Reggio Calabria, è stata posta sotto sequestro e successivamente donata in beneficienza alle locali associazioni caritatevoli, per il tramite della Prefettura di Reggio Calabria.Il pesce spada rientra tra le specie ittiche “protette” la cui cattura è sottoposta a particolari restrizioni dettate dalle vigenti normative nazionali e comunitarie.</p>
      <p>In particolare la cattura di esemplari al di sotto della taglia minima consentita, ovvero che non abbiano raggiunto l’età riproduttiva, arreca danno alle specie alterando, inoltre, l’equilibrio dell’intero ecosistema. <br/>Nel periodo compreso tra l’1 gennaio ed il 31 marzo di ogni anno vige il divieto assoluto di pesca del pesce spada nel Mar Mediterraneo. Periodo importante per il nutrimento e la riproduzione di tale specie fino allo stadio adulto. Pertanto nel predetto periodo è vietata la cattura, il trasporto, la detenzione e la commercializzazione di pesce spada catturato nel Mar Mediterraneo.</p>
      <p>La Guardia Costiera di Reggio Calabria continuerà, pertanto, a monitorare <br/>attentamente ed a contrastare tale fenomeno, quale impegno fattivo per la salvaguardia dell’ambiente marino.</p>
    </article>
  </body>
</html>