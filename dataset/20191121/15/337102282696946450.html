<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%DA%98%D8%A7%D9%86%D8%B3-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%A7%D8%B2-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D8%B3%D8%AA-%D8%AF%D8%B1%D8%A8%D8%A7%D8%B1%D9%87-%D8%B0%D8%B1%D8%A7%D8%AA-%D8%A7%D9%88%D8%B1%D8%A7%D9%86%DB%8C%D9%88%D9%85-%DA%A9%D8%B4%D9%81%E2%80%8C%D8%B4%D8%AF%D9%87-%D8%AF%D8%B1-%D8%AA%D9%88%D8%B1%D9%82%D9%88%D8%B2%D8%A2%D8%A8%D8%A7%D8%AF-%D8%AA%D9%88%D8%B6%DB%8C%D8%AD-%D8%AF%D9%87%D8%AF-20191121/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-21T15:06:56+00:00"/>
    <meta property="og:title" content="آژانس بین‌المللی انرژی اتمی از ایران خواست درباره ذرات اورانیوم کشف‌شده در &quot;تورقوزآباد&quot; توضیح دهد"/>
    <meta property="og:description" content="آژانس بین‌المللی انرژی اتمی بار دیگر از ایران خواست تا &quot;هر چه سریع‌تر&quot; درباره آثار اورانیوم کشف شده در سایت اعلام نشده خود توضیح  بدهد و اطلاعات تکمیلی ارائه دهد.کرنل فروتا، مدیر موقت آژانس بین‌المللی انرژی اتمی با بیان این موضوع که آژانس تا کنون هیچگونه..."/>
  </head>
  <body>
    <article>
      <h1>آژانس بین‌المللی انرژی اتمی از ایران خواست درباره ذرات اورانیوم کشف‌شده در "تورقوزآباد" توضیح دهد</h1>
      <address><time datetime="2019-11-21T15:06:56+00:00">21 Nov 2019, 15:06</time> by <a rel="author">شاهرخ بهزادی</a></address>
      <p>
        <b>آژانس بین‌المللی انرژی اتمی بار دیگر از ایران خواست تا "هر چه سریع‌تر" درباره آثار اورانیوم کشف شده در سایت اعلام نشده خود توضیح  بدهد و اطلاعات تکمیلی ارائه دهد.کرنل فروتا، مدیر موقت آژانس بین‌المللی انرژی اتمی با بیان این موضوع که آژانس تا کنون هیچگونه اطلاعات  تکمیلی که این موضوع را توضیح بدهد، دریافت نکرده است، گفت که کارشناسان آژانس آژانس هفته آینده برای گفتگوهای بیشتر در این زمینه به ایران سفر خواهند کرد،  و "ضرورت دارد که ایران با جدیت برای حل این مشکل تلاش کند."</b>
      </p>
      <p>خبرگزاری فرانسه روز پنجشنبه ۲١ نوامبر گزارش داد که آژانس بین المللی انرژی هسته ای در گزارشی که هفته گذشته توسط این خبرگزاری مشاهده شد، تصریح کرده است که کارشناسان "ذرات اورانیوم طبیعی منشأ انسانی در مکانی در ایران کشف کرده اند. سایتی که پیش تر از سوی ایران به این آژانس اعلام نشده است."</p>
      <p>آژانس بین‌المللی انرژی اتمی نام این سایت را اعلام نکرده است، ولی دیپلمات های مستقر در وین می گویند که منظور آژانس سایت "تورقوزآباد" است که پیش تر به بعنوان سایت هسته‌ای ثبت نشده است.</p>
      <p>بنیامین نتانیاهو، نخست وزیر اسرائیل سال گذشته با نشان دادن عکس‌هایی از این مکان در تورقوزآباد واقع در جنوب تهران ادعا کرده بود که ایران در این مکان به طور مخفیانه فعالیت هسته‌ای غیرقانونی داشته است و تعهدات بین‌المللی خود را"نقض" کرده است.</p>
      <p>ایران در واکنش  به ادعای نتانیاهو گفته بود که این مکان، سایت هسته ای نبود و در حقیقت یک کارگاه قالیشویی است. پس از آنکه آژانس بین‌المللی انرژی اتمی در شهریور ماه گذشته آثاری از اورانیوم در این مکان را کشف کرد بود، از تهران خواست تا در مورد ماهیت فعالیت‌هایی که ایران در "تورقوزآباد" داشته، توضیح بدهد.</p>
      <p>آژانس بین‌المللی انرژی اتمی در گزارش جدیدی  پیرامون برنامه هسته‌ای ایران روز دوشنبه ۲۰ آبان ضمن تائید از سرگیری غنی‌سازی اورانیوم توسط ایران، اعلام کرد که در یک سایت اعلام نشده در ایران ذرات اورانیوم پیدا شده است.</p>
      <p>مدیر موقت آژانس بین‌المللی انرژی اتمی در جلسه هیئت  حکام آژانس گفت: "این مسئله هنوز حل نشده است ... ضروری دارد که ایران با آژانس همکاری کند تا این مشکل را سریعاً حل کند."</p>
      <p>یک منبع دیپلماتیک به خبرگزاری فرانسه گفت که آژانس انرژی بین المللی انرژی هسته‌ای هفته آینده یک هیئت عالی رتبه فنی به ایران اعزام می کند.</p>
      <p> این دیپلمات همچنین گفت که  ذرات کشف شده در این سایت ذرات اورانیوم طبیعی هستند که تحت پردازش اولیه قرار گرفته‌اند، اما غنی سازی نشده اند.</p>
      <p> </p>
    </article>
  </body>
</html>