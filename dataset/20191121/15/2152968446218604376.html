<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/21/izbraha-ia-gabriel-stava-vice-v-enp.430391"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T15:41:00+00:00"/>
    <meta property="og:title" content="Избраха я! Габриел става вице в ЕНП"/>
    <meta property="og:description" content="Премиерът Бойко Борисов: Голямо признание за България | Dnes.bg"/>
  </head>
  <body>
    <article>
      <h1>Избраха я! Габриел става вице в ЕНП</h1>
      <h2>Премиерът Бойко Борисов: Голямо признание за България</h2>
      <address><time datetime="2019-11-21T15:41:00+00:00">21 Nov 2019, 15:41</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Еврокомисарят ни Мария Габриел е избрана за първи вицепрезидент на Европейската народна партия, похвали се премиерът Бойко Борисов в профила си във Facebook.</p>
      <p>Според написаното, Габриел е избрана на поста с най-добрия резултат от всички кандидати. Така тя става един от десетте заместници.</p>
      <p>"Това е поредното признание за опита и възможностите, които тя притежава. Мария е изключително отговорна и работлива и съм сигурен, че ще работи добре по важните за Европа приоритети", коментира премиерът.</p>
      <p>По-рано днес той подкрепи на Конгреса на ЕНП в Загреб кандидатурата на българския еврокомисар за зам.-шеф в партията.</p>
      <p>"Ресорът на Мария Габриел в следващата Европейска комисия "Иновации и младеж" е един от най-хубавите и модерните. Тук влиза образованието, младежта, спорта, културата. Всичко, което сме искали да получим", подчерта председателят на ГЕРБ.</p>
      <p>Бойко Борисов изтъкна, че начинът, по който вчера новият председател на ЕК Урсула фон дер Лайен представи Мария Габриел на Конгреса и последвалите бурни аплодисменти от европейските лидери са показателни за нейните качества и авторитет в Европа.</p>
      <p>"Ако колегите от ЕНП подкрепят кандидатурата на Мария Габриел за заместник-председател на партията това ще бъде поредното голямо признание както за България, така и за ГЕРБ", каза по-рано той.</p>
    </article>
  </body>
</html>