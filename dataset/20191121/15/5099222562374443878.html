<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505479-rog-demiteti-mine-prefectul-bistrita-nasaud-spune-nici-nu-putut-face-mai-mult-intr-caz-cel-ursului-care-agonizat-marginea-drumului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="”Vă rog să mă demiteți și pe mine” ​Prefectul de Bistrița-Năsăud spune că nici el nu ar fi putut face mai mult într-un caz ca cel al ursului care a agonizat pe marginea drumului"/>
    <meta property="og:description" content="​Prefectul judeţului Bistriţa Năsăud, Ovidiu-Victor Frenţ, i-a cerut, joi, ministrului de Interne, să propună ridicarea interdicţiei de vânătoare a urşilor şi a altor animale sălbatice,"/>
  </head>
  <body>
    <article>
      <h1>”Vă rog să mă demiteți și pe mine” ​Prefectul de Bistrița-Năsăud spune că nici el nu ar fi putut face mai mult într-un caz ca cel al ursului care a agonizat pe marginea drumului</h1>
      <address><time datetime="2019-11-21T15:46:00+00:00">21 Nov 2019, 15:46</time> by <a rel="author">G.S.</a></address>
      <p><b>​Prefectul judeţului Bistriţa Năsăud, Ovidiu-Victor Frenţ, i-a cerut, joi, ministrului de Interne, să propună ridicarea interdicţiei de vânătoare a urşilor şi a altor animale sălbatice, opinând că această reglementare a generat, "în principal", problemele care s-au soldat "cu victime umane şi cu victime colaterale". Acesta a adăugat că, dacă Marcel Vela îl va demite pe prefectul de Harghita din cauza modului cum s-a acționat în cazul ursului care a agonizat 18 ore pe marginea șoselei, atunci să-l demită și pe el, pentru că nu ar fi putut face mai mult.<br/></b><br/>"Jumătate dintre colegii din ţară ne lovim de această problemă, cu animalele sălbatice. Aici chiar vă fac o propunere, să faceţi la Ministerul Mediului demersuri să se ridice acea restricţie de interzicere a vânătorii carnivorelor mari, pentru că asta a generat în principal problemele care s-au soldat, iată, şi cu victime umane şi cu victime colaterale, cum este colegul nostru, prefectul de Harghita. Pentru că dacă dumneavoastră veţi continua demersurile în a-l demite, vă rog să mă demiteţi şi pe mine, pentru că nici eu n-aş fi putut să fac mai mult într-o astfel de situaţie", a spus Ovidiu-Victor Frenţ în cadrul unei videoconferinţe cu prefecţii organizată de Marcel Vela la MAI.<br/><br/>Prefectul din Bistriţa Năsăud a precizat că foarte mulţi prefecţi sunt în această situaţie, iar legislaţia şi procedurile actuale nu le permit să facă mai mult decât prefectul din Harghita.<br/><br/>"În această situaţie în care suntem noi astăzi, nimeni nu se poate apropia de un urs rănit fără să-şi rişte viaţa. Or, dacă ne transformăm noi, prefecţii, în Sandokan sau în Tarzan şi ne luăm această sarcină să tranchilizăm ursul", a mai spus Frenţ.<br/><br/>Ministrul Afacerilor Interne a admis că legislaţia este neclară în acest domeniu, însă a punctat că l-a demis pe prefectul de Harghita deoarece "nu a fost corect cu secretarul de stat Petcu şi l-a anunţat că nu ştia de eveniment sâmbătă seara".<br/><br/>"Aveţi perfectă dreptate, legislaţia e neclară şi avem un proiect de lege cu privire la îmbunătăţirea ei. Nu trebuie să fiţi nici Sandokan, nici Tarzan, important e să respectăm legea şi să avem lucruri foarte clare. Am discutat la Jandarmerie pentru anul viitor să prindem în buget cursuri pentru fiecare judeţ astfel încât jandarmii să fie autorizaţi să folosească armele şi tranchilizantele fără un medic veterinar care nu poate ajunge într-un termen eficient", a spus Marcel Vela.</p>
    </article>
  </body>
</html>