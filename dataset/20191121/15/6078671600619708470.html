<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/ryski-instalirani-hilyadi-1618519.html"/>
    <meta property="og:site_name" content="Cross"/>
    <meta property="article:published_time" content="2019-11-21T15:17:00+00:00"/>
    <meta property="og:title" content="Руската Дума забрани продажбата на смартфони и компютри без руски приложения"/>
    <meta property="og:description" content="/КРОСС/ От 1 юли 2020 г. в Русия няма да може повече да се продават електронни устройства, включително компютри, смартфони и телевизори, ако на тях предварително не са инсталирани руски приложения."/>
  </head>
  <body>
    <article>
      <h1>Руската Дума забрани продажбата на смартфони и компютри без руски приложения</h1>
      <address>
        <time datetime="2019-11-21T15:17:00+00:00">21 Nov 2019, 15:17</time>
      </address>
      <p>/КРОСС/ От 1 юли 2020 г. в Русия няма да може повече да се продават електронни устройства, включително компютри, смартфони и телевизори, ако на тях предварително не са инсталирани руски приложения.</p>
      <p>Това ще стане, ако горната палата на парламента и президентът одобрят проект на закон, който днес бе окончателно приет от Държавната дума. Пълният списък на продуктите, кои са задължителните програми и редът за тяхното инсталиране ще определи правителството на Русия.</p>
      <p>Според депутата Алексей Канаев така щели да бъдат защитени правата на потребителите, както и да се помогне за развитието на руски компании от информационно-технологичния сектор, "като ги постави в равноправна високо конкурентна среда" с чуждите корпорации.</p>
      <p>Автори на инициативата са трима депутати, които през лятото предложиха и още един закон (той още не е минал на първо четене) за административната отговорност на продавачите на техника без инсталирани руски програми. Според тях глобата от 1 януари 2021 г. трябва да бъде 50 - 200 хиляди рубли (706 - 2825 евро) за юридически лица и 30 - 50 хиляди рубли (424 - 706 евро) за длъжностни лица.</p>
    </article>
  </body>
</html>