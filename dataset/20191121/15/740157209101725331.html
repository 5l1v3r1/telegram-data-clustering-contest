<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/konczy-sie-budowa-szpitala-poludniowego-w-warszawie,135357.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Kończy się budowa Szpitala Południowego w Warszawie"/>
    <meta property="og:description" content="Chcemy, aby Szpital Południowy służył nie tylko mieszkańcom Warszawy, ale żeby ze względu na wysoką jakość przyjeżdżali tutaj ludzie z całej Polski - mówił wiceprezydent stolicy Paweł Rabiej. Dodał, że pierwsi pacjenci do Szpitala Południowego zostaną przyjęci w 2021 roku."/>
  </head>
  <body>
    <article>
      <h1>Kończy się budowa Szpitala Południowego w Warszawie</h1>
      <address><time datetime="2019-11-21T15:36:00+00:00">21 Nov 2019, 15:36</time> by <a rel="author">PAP/JS  </a></address>
      <h4>Chcemy, aby Szpital Południowy służył nie tylko mieszkańcom Warszawy, ale żeby ze względu na wysoką jakość przyjeżdżali tutaj ludzie z całej Polski - mówił wiceprezydent stolicy Paweł Rabiej. Dodał, że pierwsi pacjenci do Szpitala Południowego zostaną przyjęci w 2021 roku.</h4>
      <hr/>
      <ul>
        <li>
          <b>Szpital Południowy, którego oddanie pierwotnie zapowiadano na lipiec 2019 r., składa się z trzech pięciokondygnacyjnych budynków.</b>
        </li>
        <li>
          <b>Będzie tu działać kilka oddziałów, placówka będzie miała lądowisko dla śmigłowców ratunkowych.</b>
        </li>
        <li>
          <b>Miasto przeznaczyło na budowę 400 mln zł. Jak zapewniał w czwartek wiceprezydent warszawy Paweł Rabiej, ta prognoza finansowa - przynajmniej jeśli chodzi o sam budynek - się nie zmieni.</b>
        </li>
      </ul>
      <p>Paweł Rabiej na konferencji prasowej dotyczącej postępu prac na budowie Szpitala Południowego poinformował, że w połowie przyszłego roku budynek szpitala będzie gotowy. Następnie rozpocznie się etap wyposażania go w niezbędny sprzęt. Pierwsi pacjenci mają zostać przyjęci w 2021 roku. Operatorem Szpitala Południowego będzie Szpital Solec. Jak wskazał Rabiej, nowa jednostka ma być połączona z wymagającym restrukturyzacji Szpitalem Czerniakowskim.</p>
      <p>Wiceprezydent stolicy zaznaczył, że decyzje o tym, jak ostatecznie będzie wyglądał Szpital Południowy są podyktowane potrzebami zdrowotnymi mieszkańców Warszawy, ale również okolicznościami prawno-politycznymi wynikającymi z funkcjonowania ustawy o sieci szpitali. Dodał, że w związku z tą ustawą żaden nowy szpital nie może dostać do roku 2021 finansowania z NFZ.</p>
      <p>"Po wielu rozmowach z NFZ doszliśmy do wniosku, że jedynym sposobem na to, żeby ten szpital uruchomić w przewidywalnym terminie (...), musimy skorzystać z zasobu, który miasto Warszawa już posiada, czyli z któregoś z istniejących szpitali" - powiedział Rabiej.</p>
      <figure>
        <iframe data-src="https://twitter.com/PawelRabiej/status/1197512274510000128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rabiej dodał, że po analizie, jaką przeprowadziło miasto, zdecydowano, że szpitalem Południowym będzie zarządzał Szpital Solec, zaś pełnomocnictwo prezydenta do przygotowania finalnej koncepcji funkcjonowania Szpitala Południowego oraz fuzji Szpitala Południowego i Szpitala Czerniakowskiego otrzymała prezes Ewa Więckowska, która obecnie kieruje Szpitalem Solec.</p>
      <p>"Pewną komplikacją jest to, że Szpital Solec jest szpitalem specjalizacji pierwszego stopnia, natomiast chcemy, żeby to był szpital specjalizacji drugiego stopnia. Dlatego do tej układanki potrzebna nam była Stępińska i Szpital Czerniakowski. Szpital, który wymaga restrukturyzacji. (..) Pewną część operacji z tego szpitala rozciągniemy na Szpital Południowy" - powiedział Rabiej.</p>
      <p>Podkreślił, że jego osobistą ambicją jest to, żeby Szpital Południowy służył nie tylko mieszkańcom okolicznych dzielnic, ale żeby wzorem Szpitala Bielańskiego - ze względu na wysoką jakość usług - trafiali tam ludzie z całej Polski.</p>
      <p>Szpital Południowy, którego oddanie pierwotnie zapowiadano na lipiec 2019 r., składa się z trzech pięciokondygnacyjnych budynków. Będzie tu działać kilka oddziałów, placówka będzie miała lądowisko dla śmigłowców ratunkowych. Miasto przeznaczyło na budowę 400 mln zł. Jak zapewniał w czwartek wiceprezydent warszawy Paweł Rabiej, ta prognoza finansowa - przynajmniej jeśli chodzi o sam budynek - się nie zmieni.</p>
      <p>Szpital powstaje na działce o powierzchni 1,72 ha u zbiegu ulic Witolda Pileckiego i Indiry Gandhi, w bezpośrednim sąsiedztwie Instytutu Hematologii i Transfuzjologii oraz Centrum Onkologii.</p>
      <p>Powierzchnia użytkowa szpitala wyniesie 42 tys. m2. Na dwóch podziemnych kondygnacjach znajdą się parkingi dla pacjentów oraz pracowników szpitala na ok. 350 miejsc. Na parterze zaplanowano natomiast szpitalny oddział ratunkowy (SOR) z dodatkowym tomografem komputerowym i rentgenem przeznaczonym wyłącznie dla pacjentów SOR. Części szpitalnego oddziału ratunkowego zostanie specjalnie wydzielona do przyjęcia pacjentów pediatrycznych.</p>
      <p>Również na parterze znajdzie się Nocna Pomoc Lekarska, a także przychodnie specjalistyczne, m.in. proktologiczna i chirurgiczna; zaplanowano także dwie pracownie USG. W szpitalu zostanie wydzielona również część związaną z żywieniem pacjentów oraz laboratorium analityczne, a także kompleks sal seminaryjnych dla studentów.</p>
      <p>Na pierwszym piętrze zaplanowano z kolei oddziały: neurologiczny i okulistyczny, a także pracownie: angiografii i endoskopii. Będą także poradnie: okulistyczna, kardiologiczna, neurologiczna, laryngologiczna i alergologiczna, a także sale rehabilitacji i szkoła rodzenia.</p>
      <p>Na drugim piętrze znajdą się natomiast oddziały: ginekologii i położnictwa, laryngologiczny, internistyczny, a także blok operacyjny z czterema salami. Natomiast na piętrze czwartym będą oddziały: chirurgii i ortopedii, a także OIOM z trzynastoma stanowiskami. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>