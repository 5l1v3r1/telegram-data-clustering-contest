<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/metalurgiyna_galuz_z_pochatku_roku_pratsyuye_sobi_na_zbitok_cherez_padinnya_popitu_na_svitovih_rinkah_n1237401"/>
    <meta property="og:site_name" content="24 Канал"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="Металургійна галузь з початку року працює собі на збиток через падіння попиту на світових ринках"/>
    <meta property="og:description" content="Через падіння попиту на сталь на світових ринках, металургійні підприємства України з початку року почали працювати собі на збиток."/>
  </head>
  <body>
    <article>
      <h1>Металургійна галузь з початку року працює собі на збиток через падіння попиту на світових ринках</h1>
      <address>
        <time datetime="2019-11-21T15:28:00+00:00">21 Nov 2019, 15:28</time>
      </address>
      <p>
        <b>Через падіння попиту на сталь на світових ринках, металургійні підприємства України з початку року почали працювати собі на збиток.</b>
      </p>
      <p>Про це заявив в ефірі 24 каналу голова Федерації металургів Сергій Біленький. Така тенденція зберігається не лише в Україні.</p>
      <p>Більшість металургійних гігантів світу змушені або скорочувати обсяги виробництва, або взагалі припиняти роботу.</p>
      <p>"На жаль, у нас, в Україні, ситуація можливо, навіть гірше, ніж в деяких країнах. Ми бачимо в останні місяці особливо, що попит на сталь дуже сильно зменшився на світових ринках, а оскільки ми 85 відсотків своєї продукції експортуємо, відповідно це не могло не позначитися на роботі наших підприємств. Можна сказати про те, що вже з початку року всі українські металургійні підприємства працюють у збиток. Але в останні місяці ці втрати стали ще сильніше збільшуватися. І мова вже йде про те, щоб якось скорочувати обсяги виробництва. І ми вже бачимо, що окремі підприємства, вони вже навіть змушені були зупинитися", – заявив Сергій Біленький.</p>
      <p>Так, за його словами, виробничу діяльність на підприємствах в Дніпрі взагалі довелося зупинити.</p>
      <aside>Чи буде ситуація погіршуватися, ми побачимо в перші місяці наступного року. Якщо порівнювати виробництво сталі у жовтні нинішнього року з жовтнем минулого, то падіння склало вже близько 12-13 відсотків. Якщо, ми на початку року йшли з невеликим плюсом, в межах 5 відсотків до попереднього року, то останні два місяці ми фактично працюємо з серйозним мінусом. У першому кварталі наступного року ми так само не розраховуємо на якесь пожвавлення ринку. У кращому випадку, за нашими оцінками і за світовими прогнозами, попит на сталь може відновитися після у другій половині 2020 року. Але це знову ж таки досить оптимістичний прогноз, <cite>– зазначив голова Федерації металургів України.</cite></aside>
      <p>"Ми з такими кризовими явищами вже стикалися. В останнє у 2015-му році. Більш затяжний він був у 2008-му. За великим рахунком, наші підприємства знають, як протистояти подібним кризам. Але, на жаль, доведеться економити практично на всьому. Кожен долар в собівартості матиме вирішальне значення", – підкреслив Сергій Біленький</p>
    </article>
  </body>
</html>