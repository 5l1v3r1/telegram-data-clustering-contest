<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/mutare-electorala-cu-cat-creste-salariul-minim/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T15:14:39+00:00"/>
    <meta property="og:title" content="Cu cât ar putea crește salariul minim"/>
    <meta property="og:description" content="Liberalii mută electoral: salariu mai mare de la 1 ianuarie. Salariul de bază minim brut pe ţară garantat va fi majorat la..."/>
  </head>
  <body>
    <article>
      <h1>Cu cât ar putea crește salariul minim</h1>
      <address><time datetime="2019-11-21T15:14:39+00:00">21 Nov 2019, 15:14</time> by <a rel="author">Cosmin Pam Matei</a></address>
      <p>Liberalii mută electoral: Salariul de bază minim brut pe ţară garantat va fi majorat la 2.262 lei lunar începând cu data de 1 ianuarie 2020, ceea ce reprezintă o creștere de 8,7 % față de luna decembrie 2019, se arată în nota de fundamentare a unui proiect de Hotărâre pentru stabilirea salariului de bază minim brut pe ţară garantat în plată, elaborat de Ministerul Muncii. În anul 2019 tariful orar este de 12,43 lei/oră pentru un program complet de lucru de 167,333 ore, iar în anul 2020 tariful orar este de 13,518 lei/oră pentru un program complet de lucru de 167,333 ore.</p>
      <p>La stabilirea salariului de bază minim brut pe țară garantat în plată s-au avut în vedere: art. 3 din Convenţia Organizaţiei Internaţionale a Muncii nr. 131/1970 privind fixarea salariilor minime, ratificată de România în 1975; reducerea numărului persoanelor salariate aflate în risc de sărăcie și excluziune socială; îmbunătățirea ponderii salariului minim în salariul mediu, astfel încât raportul dintre aceste două salarii să se apropie de 50%, așa cum este în țările dezvoltate din Uniunea Europeană; prevederile Programului de Guvernare 2018-2020 privind stabilirea salariului de bază minim brut pe țară pentru perioada 2018-2020; factorii de ordin economic, inclusiv cerinţele dezvoltării economice, productivitatea şi interesul care există pentru a realiza şi a menţine un înalt nivel de folosire a forței de muncă.</p>
      <p>Începând cu data de 1 ianuarie 2020, pentru personalul încadrat pe funcţii pentru care se prevede nivelul de studii superioare, cu vechime în muncă de cel puţin un an în domeniul studiilor superioare, salariul de bază minim brut pe ţară garantat în plată, sumă stabilită în bani care nu include sporuri şi alte adaosuri, se stabileşte la 2.620 lei lunar, ceea ce reprezintă o creștere de 11,5 % față de luna decembrie 2019. În anul 2019 tariful orar este de 14,044 lei/oră pentru un program complet de lucru de 167,333 ore, iar în</p>
      <p>anul 2020 tariful orar este de 15,657 lei/oră pentru un program complet de lucru de 167,333 ore.</p>
      <p>În prezent, salariul de bază minim brut pe ţară garantat în plată este stabilit la 2.080 lei lunar, pentru u program complet de lucru de 167,333 ore, în medie pe lună în anul 2019, reprezentând 12,43 lei/oră, în conformitate cu prevederile Hotărârii Guvernului nr. 937/2018 pentru stabilirea salariului de bază minim brut pe țară garantat în plată.</p>
      <related>
        <h4>Articole asemănătoare</h4>
        <a href="https://www.cotidianul.ro/gherila-electorala-psd-not-working/"/>
        <a href="https://www.cotidianul.ro/suta-de-lei-varianta-psd-alde/"/>
        <a href="https://www.cotidianul.ro/ce-inseamna-de-fapt-cresterea-salariului-minim/"/>
      </related>
    </article>
  </body>
</html>