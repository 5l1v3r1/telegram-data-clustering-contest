<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Tabor-Cestne-obcanstvi-si-prevzal-malir-Jan-Sovak-604163"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Tábor: Čestné občanství si převzal malíř Jan Sovák"/>
    <meta property="og:description" content="Čestné občanství města Tábora v neděli 17. listopadu 2019 při oslavách 30. výročí sametové revoluce převzal akademický malíř a zdejší rodák Jan Sovák. Na pódiu na Žižkově náměstí mu je předal starosta Štěpán Pavlík."/>
  </head>
  <body>
    <article>
      <h1>Tábor: Čestné občanství si převzal malíř Jan Sovák</h1>
      <address>
        <time datetime="2019-11-21T15:36:00+00:00">21 Nov 2019, 15:36</time>
      </address>
      <p>
        <b>Čestné občanství města Tábora v neděli 17. listopadu 2019 při oslavách 30. výročí sametové revoluce převzal akademický malíř a zdejší rodák Jan Sovák. Na pódiu na Žižkově náměstí mu je předal starosta Štěpán Pavlík.</b>
      </p>
      <p>Čestný titul schválilo Zastupitelstvo města v dubnu 2019 na návrh exstarosty a radního Jiřího Fišera, který s Janem Sovákem v Táboře vyrůstal. Usnesení zní: Zastupitelstvo města Tábora uděluje čestné občanství akademickému malíři Janu Sovákovi, který se svou světově uznávanou, ojedinělou výtvarnou tvorbou, spočívající nejen v rekonstrukci prehistorického života, spoluprací se světově uznávanými paleontology a historiky, ale i ilustracemi knih, tvorbou filmů a obrazů s pravěkou tématikou zasloužil o skvělou reprezentaci českého umění i města Tábora ve světě.</p>
      <p>„Město Tábor má řadu slavných rodáků. Ale myslím si, že málokdo dosahuje takové světové slávy jako právě Jan Sovák," řekl starosta Pavlík. Jan Sovák se celý život zabývá malířskými rekonstrukcemi pravěku. V roce 1982 emigroval spolu s manželkou, krasobruslařkou Danielou Jeriovou, přes Curych do Kanady. Nejvíce je znám jako autor ilustrací sci-fi románu Michaela Crichtona Jurský park, podle kterého vznikl slavný film Stevena Spielberga.</p>
      <p>Jan Sovák bývá označován jako novodobý Zdeněk Burian. V Táboře chodil do lidové školy umění, kde ho vedl akademický malíř Karel Valtr. Absolvoval Střední průmyslovou školu keramickou v Bechyni, vystudoval obor chovatelství koní na Vysoké škole zemědělské. Po složitých začátcích se za oceánem výrazně prosadil. Např. byl výtvarníkem řady televizních a filmových dokumentů od Discovery Channels až po National Geographic. Více než 25 let je spolupracovníkem Národního muzea v Praze, podílel se na jeho nedávné rekonstrukci. Držel odborný dozor nad všemi paleontologickými modely.</p>
      <p>Na udělení čestného občanství reagoval Jan Sovák skromně: „Napadlo mě, jak si to zasloužím. To byla první otázka, kterou jsem si kladl, jestli jsem udělal dost na to, aby mi byla taková pocta dána.“ Vzpomínky na dětství v Táboře označil za nejhezčí v životě. „Vzpomínám si na svoje takřka každodenní putování po Parkánech do ateliéru Karla Valtra, kam jsem chodil, když mi nebylo ani šest let. Chodil jsem k němu až do patnácti.“</p>
      <p>Návrat do rodiště Jan Sovák prožíval. „ Je nádherné být v opět v Táboře po tak dlouhé době. Čestné občanství si dám někam na hezké místečko. Tábor se mi pořád líbí, a kdo ví, třeba tady budu jednou opět bydlet.“</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Tabor-Prvni-cast-2-etapy-stavebnich-uprav-Budejovicke-ulice-pomalu-konci-604018"/>
        <a href="https://www.parlamentnilisty.cz/politika/obce-volicum/Tabor-NE-pro-veznici-u-Vsechova-nadale-plati-602742"/>
        <a href="https://www.parlamentnilisty.cz/politika/obce-volicum/Tabor-Staveniste-Centra-pro-seniory-bylo-uspesne-predano-602473"/>
        <a href="https://www.parlamentnilisty.cz/politika/obce-volicum/Tabor-Mestska-knihovna-v-listopadu-zavre-kvuli-nutnym-opravam-601640"/>
      </related>
    </article>
  </body>
</html>