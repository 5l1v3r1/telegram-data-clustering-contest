<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/pogljad/bezpeka/vybory-donbasi-koly-ta-yakyx-umov-mozhlyvi"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T15:20:02+00:00"/>
    <meta property="og:title" content="Вибори на Донбасі: коли та за яких умов можливі"/>
    <meta property="og:description" content="Президент Володимир Зеленський порушить на зустрічі лідерів нормандської четвірки в Парижі питання про проведення місцевих виборів в ОРДЛО як на території України, а не окупованій."/>
  </head>
  <body>
    <article>
      <h1>Вибори на Донбасі: коли та за яких умов можливі</h1>
      <address><time datetime="2019-11-21T15:20:02+00:00">21 Nov 2019, 15:20</time> by <a rel="author">Михайло Дяденко</a></address>
      <p>
        <b>За оптимістичним сценарієм вибори на Донбасі можуть провести навесні 2020 року. Таку точку зору в коментарі «Слово і Діло» висловив політолог Михайло Дяденко.</b>
      </p>
      <p>На думку політолога, для реалізації виборів на Донбасі повинна бути виконана низка умов. «<i>По-перше, потрібно, щоб відбулося взаємне завершення відведення військ уздовж лінії розмежування. По-друге, потрібна абсолютна демілітаризація регіону, незаконно окупованих територій з фіксацією цього ОБСЄ. По-третє, повинна відбутися передача влади</i>», – акцентував Дяденко.</p>
      <p>Експерт також підкреслив, що Україні потрібно буде продовжити чинний закон про особливий статус Донбасу або ж ухвалити новий документ.</p>
      <p>Крім того, Михайло Дяденко звернув увагу, що окупований Донбас в інформаційному плані відрізняється від України, тому варто працювати також в цьому напрямку.</p>
      <p>«<i>П'ять років щоденної пропаганди, кремлівські медійні канали плюс участь в бойових діях багатьох громадян України, які проживають на окупованій території в складі незаконних бандформувань, поранення та загибель під час бойових дій – все це позначається на людях, родичах, друзях загиблих</i>», – зауважив Михайло Дяденко.</p>
      <p>Суспільні настрої на Донбасі різні, не завжди проукраїнські, зауважив експерт. Тому, на його думку, РНБО виступає з правильними ініціативами, зокрема щодо підготовки платформи, яка допоможе відновлювати комунікацію між Україною та громадянами, які проживають на окупованій частині Донбасу.</p>
      <p>За словами Дяденка, без якоїсь платформи для єдності не завершувався жоден конфлікт. Він нагадав досвід Ірландії, де тривалий час точилися бойові та партизанські дії, терористичні акти і так само довго й складно проходив процес примирення. Політолог додав, що Україні не уникнути цієї участі.</p>
      <p>«<i>Якщо всі умови будуть виконані, сторони зможуть домовитися, завершити питання з відведенням сил та демілітаризувати територію, то провести вибори буде цілком реально. За оптимістичним сценарієм – навесні 2020 року. Можливо, вибори до місцевих рад пройдуть на всій території України</i>», – прокоментував Михайло Дяденко.</p>
      <p>Як повідомлялося, президент Володимир Зеленський порушить на зустрічі лідерів «нормандської четвірки» в Парижі питання про проведення місцевих виборів в ОРДЛО як на території України, а не окупованій.</p>
      <p>Додамо, президент <a href="https://www.slovoidilo.ua/promise/51891.html">пообіцяв зробити все, щоб завершити війну на Донбасі.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/novyna/suspilstvo/zelenskyj-vidkryv-vidnovlenyj-mist-stanyczi-luhanskij"/>
        <a href="https://www.slovoidilo.ua/2019/10/13/novyna/polityka/zakonoproyektu-pro-osoblyvyj-status-donbasu-ne-isnuye-pryrodi-araxamiya"/>
        <a href="https://www.slovoidilo.ua/2019/11/17/novyna/bezpeka/shtabi-rozpovily-pro-sytuacziyu-dilyankax-rozvedennya-vijsk"/>
      </related>
    </article>
  </body>
</html>