<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/zlodej-vydavajici-se-za-pracovnika-ceske-firmy-ukradl-v-rakousku-18-tun-cokolady.A191121_150818_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T15:13:00+00:00"/>
    <meta property="og:title" content="Zloděj se vydával za pracovníka české firmy, v Rakousku ukradl 18 tun čokolády"/>
    <meta property="og:description" content="Řidič kamionu v Rakousku zmizel i s nákladem 18 tun čokolády. Vydával se za pracovníka české firmy pověřené transportem 33 palet čokolády do Belgie. O případu informoval rakouský deník Kurier."/>
  </head>
  <body>
    <article>
      <h1>Zloděj se vydával za pracovníka české firmy, v Rakousku ukradl 18 tun čokolády</h1>
      <address>
        <time datetime="2019-11-21T15:13:00+00:00">21 Nov 2019, 15:13</time>
      </address>
      <p>
        <mark>Vídeň</mark>
        <b> Řidič kamionu v Rakousku zmizel i s nákladem 18 tun čokolády. Vydával se za pracovníka české firmy pověřené transportem 33 palet čokolády do Belgie. O případu informoval rakouský deník Kurier.</b>
      </p>
      <p>Policisté v Tyrolsku a Vorarlbersku teď podle listu pátrají po zlodějích se zálibou ve sladkostech. Regionální televize ORF Vorarlberg informovala, že pachatel zmizel i s 18 tunami čokolády někde mezi západorakouským městem Bludenz, kde byla čokoláda naložena, a Belgií.</p>
      <related>
        <a href="https://www.lidovky.cz/svet/zlodeji-v-britanii-ukradli-z-auta-eroticke-pomucky-za-miliony.A191108_074504_ln_zahranici_ele"/>
      </related>
      <p>Transportem čokolády byla původně pověřena tyrolská přepravní firma, která ale zakázku přenechala maďarské společnosti a ta zase pověřila českou firmu. Dosud neznámý muž v pondělí přijel do podniku ve městě Bludenz. Podle ORF se vydával za pracovníka české firmy a naložil 33 palet. V Belgii ale na zboží čekali marně.</p>
      <p>Policie se domnívá, že poznávací značky na tahači byly kradené, protože nesouhlasily s údaji v dokladech. Dokumenty k přepravě zboží navíc byly padělané, tvrdí policie.</p>
      <p>Podobný případ se stal před osmi lety. Neznámí pachatelé v roce 2011 rovněž ve městě Bludenz naložili také 18 tun čokolády a zmizeli neznámo kam. Podle falešných dokumentů měli pověření přepravit náklad do České republiky.</p>
    </article>
  </body>
</html>