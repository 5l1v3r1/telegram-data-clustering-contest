<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855540/mateusz-skwierawski-wlosi-oszaleli-w-temacie-krzysztofa-piatka-proponuje-kubek-m"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-21T15:55:10+00:00"/>
    <meta property="og:title" content="Mateusz Skwierawski: Włosi oszaleli w temacie Krzysztofa Piątka. Proponuję kubek melisy (komentarz) "/>
    <meta property="og:description" content="Krzysztof Piątek w wywiadzie telewizyjnym pokazał, że jest ambitnym człowiekiem a Włoscy dziennikarze zrobili z niego oszołoma i twierdzą, że Polak odkleja się od rzeczywistości. Spokojnie panowie, to wy kompletnie oszaleliście."/>
  </head>
  <body>
    <article>
      <h1>Mateusz Skwierawski: Włosi oszaleli w temacie Krzysztofa Piątka. Proponuję kubek melisy (komentarz) </h1>
      <address><time datetime="2019-11-21T15:55:10+00:00">21 Nov 2019, 15:55</time> by <a rel="author" href="https://sportowefakty.wp.pl/autor/mateusz-skwierawski" target="_blank">Mateusz Skwierawski</a></address>
      <h4>Krzysztof Piątek w wywiadzie telewizyjnym pokazał, że jest ambitnym człowiekiem a Włoscy dziennikarze zrobili z niego oszołoma i twierdzą, że Polak odkleja się od rzeczywistości. Spokojnie panowie, to wy kompletnie oszaleliście.</h4>
      <related>
        <a href="https://sportowefakty.wp.pl/pilka-nozna/855478/serie-a-krzysztof-piatek-ostro-skrytykowany-przez-wloskiego-dziennikarza-za-kogo"/>
      </related>
      <p>Do siedziby "La Gazzetty dello Sport" czym prędzej trzeba wysłać kilka torebek melisy i słownik języka polskiego. Pracownicy tego dziennika oburzyli się po wywiadzie  dla TVP Sport. Napastnik powiedział: "Kosztowałem 38 milionów euro, teraz chcę zrobić wszystko, żeby przy kolejnym transferze to było 60-70 milionów. Trzeba do tego dążyć, trzeba mieć ambicje".</p>
      <p>Piątek zrobił to bez buty i niechęci do obecnego pracodawcy, jeszcze bardziej potwierdził natomiast, że zależy mu na własnym rozwoju. Kontekst i intencje rozmówcy są oczywiste, ale może Włochom trzeba wytłumaczyć to w sposób łopatologiczny: Piątkowi zależy na dobrej formie, poprawianiu umiejętności i udanych występach dla Milanu. A co za tym idzie: podniesieniu swojej wartości. Żeby było łatwiej, tłumaczymy to na język włoski:</p>
      <p>
        <b>"Piatek tiene per la sua buona forma, il suo sviluppo e per giocare bene per Milan, e conseguentemente - per aumentare il suo valore."</b>
      </p>
      <p>Łączy się to również z kolejnym transferem, choć oczywiście nie w najbliższym czasie. Piątek to młody zawodnik (ma 24 lata), w Milanie jest niecały rok i nie planuje w najbliższym czasie zmieniać drużyny. Nie oznacza to jednak, że w przyszłości by tego nie chciał -  tylko naiwni sądzą, że zostanie w tym zespole do końca kariery. Piłkarz kosztował klub 38 milionów euro i logiczne jest, że jeżeli stanie się lepszym zawodnikiem i strzeli więcej goli, Milan na nim zarobi. Co też jest w interesie klubu. </p>
      <p>Włosi kompletnie nie zrozumieli słów Polaka. Napastnikowi dostało się od każdego poważnego medium w tym kraju, a "La Gazzetta dello Sport", największy dziennik we Włoszech i jeden z największych w Europie zarzucił Piątkowi, że "grzęźnie w kryzysie i odstaje od realiów". To zapoczątkowało domino, wściekli się kibice nazywając naszego zawodnika klaunem i głupcem. A jeden z dziennikarzy Stefano Agresti obruszył się i napisał, że Piątek stracił kontakt z rzeczywistością.</p>
      <p><a href="https://sportowefakty.wp.pl/pilka-nozna/855076/serie-a-wywiad-piatka-zirytowal-wloskich-fanow-sprzedajcie-tego-klauna">Serie A. Wywiad Piątka zirytował włoskich fanów. "Sprzedajcie tego klauna"<br/></a><br/>Przypomnijmy tylko, że Polak potrzebował jednego sezonu w Serie A, by pobić kilka strzeleckich rekordów, takich zawodników jak na przykład Andrija Szewczenko. Że wystarczyła mu jedna runda, żeby zostać najskuteczniejszym graczem dwóch klubów (Genoi i Milanu). I że często sam ciągnął <a href="https://sportowefakty.wp.pl/pilka-nozna/ac-milan">Milan</a> za uszy swoimi bramkami.</p>
      <p>W tym sezonie napastnikowi idzie gorzej (3 gole w 12 meczach), ale koledzy z boiska wcale mu nie pomagają, Piątek praktycznie nie ma sytuacji na strzelenie gola, a na mecze Milanu patrzy się z trudem. Zmienić może to właśnie Piątek, to dalej jeden z największych skarbów drużyny. I jeżeli ktoś tu trzeźwo ocenia sytuacje, to nie tamtejsi eksperci a właśnie Polak.</p>
      <p>
        <a href="https://sportowefakty.wp.pl/pilka-nozna/854851/artur-boruc-glowa-byla-chora">Artur Boruc: Głowa była chora</a>
      </p>
      <p>WP SportoweFakty</p>
    </article>
  </body>
</html>