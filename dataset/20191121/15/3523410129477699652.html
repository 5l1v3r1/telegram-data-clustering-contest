<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641199/%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AA%D8%B1%D8%AF%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%81%D8%A7%D9%82%D8%AF-%D8%B2%D9%86%D8%AC%DB%8C%D8%B1-%DA%86%D8%B1%D8%AE-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%DA%A9%D9%88%D9%87%D8%B3%D8%AA%D8%A7%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:03:00+00:00"/>
    <meta property="og:title" content="جلوگیری از تردد خودروهای فاقد زنجیر چرخ در محورهای کوهستانی"/>
    <meta property="og:description" content="رئیس مرکز اطلاعات و کنترل ترافیک پلیس راهور نیروی انتظامی گفت: با توجه به بارش برف و شرایط جوی حاکم در اکثر جاده های مناطق کوهستانی، پلیس از تردد..."/>
  </head>
  <body>
    <article>
      <h1>
        <a href="https://www.bultannews.com/fa/news/641199/%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AA%D8%B1%D8%AF%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%81%D8%A7%D9%82%D8%AF-%D8%B2%D9%86%D8%AC%DB%8C%D8%B1-%DA%86%D8%B1%D8%AE-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%DA%A9%D9%88%D9%87%D8%B3%D8%AA%D8%A7%D9%86%DB%8C">جلوگیری از تردد خودروهای فاقد زنجیر چرخ در محورهای کوهستانی</a>
      </h1>
      <h2>رئیس مرکز اطلاعات و کنترل ترافیک پلیس راهور نیروی انتظامی گفت: با توجه به بارش برف و شرایط جوی حاکم در اکثر جاده های مناطق کوهستانی، پلیس از تردد...</h2>
      <address><time datetime="2019-11-21T15:03:00+00:00">21 Nov 2019, 15:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ نادر رحمانی روز پنجشنبه افزود: براساس اطلاعات دریافتی هم اکنون در اکثر محورهای کوهستانی کشور به خصوص خراسان رضوی، شمالی و جنوبی، شاهرود، گلستان، یزد، شیراز، کرمان، گیلان و مازندران بارش شدید برف جریان دارد.</p>
      <p>وی با بیان اینکه در بسیاری از جاده های مناطق مختلف کشور بارش باران گزارش شده است، ‌ اظهار داشت: با توجه به بارش باران در دیگر مناطق کشور رانندگان سعی کنند با رعایت قوانین راهنمایی و رانندگی حرکت کرده و مراقب لغزندگی سطح اینگونه جاده ها باشند.</p>
      <p>رئیس مرکز اطلاعات و کنترل ترافیک ناجا تصریح کرد: همچنین مه گرفتگی در برخی از ارتفاعات مناطق کوهستانی از جمله اردبیل، سمنان، خراسان رضوی، شمالی و جنوبی موجب کاهش دید رانندگان شده است.</p>
      <p>سرهنگ رحمانی با تاکید بر اینکه هم اکنون تردد در محورهای شاهرود با توجه به بارش شدید برف با زنجیر چرخ الزامی است، افزود: محور فیروزکوه نیز که از ساعت ۱۷ روز گذشته به علت بارش برف و کولاک مسدود شده بود ۵ صبح امروز بازگشایی شد.</p>
      <p>به گفته وی، هم اکنون کیلومتر ۲۰ محور جاسک – میناب نیز به علت طغیان رودخانه مسدود شده است.</p>
      <p>وی با بیان اینکه به همراه داشتن زنجیر چرخ برای همه خودروهای در حال تردد در جاده های کشور به خصوص ارتفاعات کوهستانی الزامی است، گفت: هموطنان می توانند برای آگاهی یافتن از آخرین وضعیت جاده های کشور با شماره تلفن ۱۲۰ یا ۸۸۲۵۵۵۵۵ تماس حاصل نمایند.</p>
    </article>
  </body>
</html>