<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/ne-vidpovidaie-konstytutsii-ksu-zabrakuvav-zakonoproiekt-zelenskoho-pro-dodatkovykh-ombudsmeniv-203217.html"/>
    <meta property="og:site_name" content="5 канал"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="Не відповідає Конституції: КСУ забракував законопроєкт Зеленського про додаткових омбудсменів"/>
    <meta property="og:description" content="Конституційний Суд вирішив, що законопроєкт не відповідає ч.1 ст.157 Конституції"/>
  </head>
  <body>
    <article>
      <h1>Не відповідає Конституції: КСУ забракував законопроєкт Зеленського про додаткових омбудсменів</h1>
      <address>
        <time datetime="2019-11-21T15:28:00+00:00">21 Nov 2019, 15:28</time>
      </address>
      <p>Прес-служба Конституційного суду України <a href="http://www.ccu.gov.ua/novyna/ksu-vyznav-takym-shcho-ne-vidpovidaye-vymogam-chastyny-pershoyi-statti-157-konstytuciyi">повідомила</a>, що КСУ визнав неконституційними окремі норми законопроєкту №1016 президента Володимира Зеленського про нових омбудсменів (уповноважених парламенту).</p>
      <p>Слід зазначити, що цим законопроєктом пропонувалося прописати в статті 85 Конституції України новий пункт 17-1, згідно з яким Верховна Рада повинна була отримати повноваження призначати і звільняти уповноважених Верховної Ради за дотриманням Конституції і законів в окремих сферах, а також заслуховувати їхні щорічні доповіді. Відповідні зміни також пропонували внести до статті 101 Конституції України.</p>
      <p>Конституційний Суд вирішив, що законопроєкт не відповідає ч.1 ст.157 Конституції, оскільки парламентський контроль потенційно може становити ризик надмірного втручання в підприємницьку діяльність, у діяльність інститутів громадянського суспільства, органів державної влади та органів місцевого самоврядування.</p>
      <p>"Конституційний Суд застерігає від введення такого контролю за дотриманням Конституції, який суперечить Конституції і може привнести юридичну невизначеність, оскільки це несумісно з принципом верховенства права – однією з основних гарантій дотримання прав і свобод людини і громадянина. Для людини і громадянина така невизначеність є загрозою свавілля з боку органів публічної влади та їхніх посадових осіб", – йдеться у тексті висновку.</p>
      <blockquote>Як повідомляв 5.ua раніше, у партії <a href="https://www.5.ua/polityka/u-sluzi-narodu-anonsuvaly-zanoproiekt-dlia-provedennia-referendumiv-202679.html">"Слуга народу" анонсували законопроєкт для проведення референдумів</a>.</blockquote>
    </article>
  </body>
</html>