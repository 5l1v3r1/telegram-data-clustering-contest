<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/bmw-planuje-desiatky-novych-elektrickych-modelov-masivne-zvysuje-objednavky-bateriovych-clankov.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T15:22:00+00:00"/>
    <meta property="og:title" content="BMW plánuje desiatky nových elektrických modelov. Masívne zvyšuje objednávky batériových článkov"/>
    <meta property="og:description" content="Približne dve tretiny kapacity na výrobu batériových člnkov sú v Číne"/>
  </head>
  <body>
    <article>
      <h1>BMW plánuje desiatky nových elektrických modelov. Masívne zvyšuje objednávky batériových článkov</h1>
      <address><time datetime="2019-11-21T15:22:00+00:00">21 Nov 2019, 15:22</time> by <a rel="author">TASR</a></address>
      <p>
        <b>Nemecký výrobca luxusných áut BMW vo štvrtok vyhlásil, že masívne zvyšuje objednávky batériových článkov pre elektromobily v nadchádzajúcej dekáde, pretože plánuje desiatky nových elektrických modelov.</b>
      </p>
      <p>Celkové zvýšenie objednávok o 6,2 miliardy eur bude výsledkom nového kontraktu so spoločnosťou Samsung-SDI v hodnote 2,9 miliardy eur a tiež zvýšenia objednávok od čínskej spoločnosti CATL zo 4 na 7,3 miliardy eur, uviedla automobilka BMW vo vyhlásení.</p>
      <p>Nemeckých výrobcov áut v uplynulých rokoch brzdili emisné škandály a zavádzanie prísnejších emisných pravidiel v Európe pri prechode na elektromobilitu. Najnovšie oznámenie BMW ukazuje na „zabezpečenie dlhodobej potreby batériových článkov“, pričom samotná automobilka sa postará o dodávky kobaltu a lítia.</p>
      <related>
        <a href="https://www.etrend.sk/firmy/konecne-prakticky-elektromobil-volkswagen-predstavuje-novinku.html"/>
        <a href="https://www.etrend.sk/firmy/boleslav-tromfla-bratislavu-volkswagen-rozhodol-kde-bude-vyrabat-elektromobily.html"/>
      </related>
      <p>Do roku 2023 plánuje BMW ponúknuť 25 „elektrifikovaných“ modelov vrátane hybridov a plne elektrických vozidiel s batériou. Koncom tohto roka má zísť z výrobného pásu v britskej dcérskej firme v Oxforde prvý elektromobil Mini. BMW očakáva, že do roku 2021 zdvojnásobí predaj elektrických vozidiel, po ktorom bude nasledovať ich ročná expanzia zhruba o 30 percent do roku 2025.</p>
      <p>Lítiovo-iónové články sú stavebnými kameňmi veľkých batérií pre elektrické a hybridné vozidlá. Len málo výrobcov automobilov však podstúpilo obrovské finančné riziko spojené s vybudovaním ich vlastnej výroby, pretože objemy predaja elektromobilov v porovnaní s autami so spaľovacími motormi zostávajú nízke a táto technológia sa rýchlo vyvíja. Radšej spolupracujú s výrobcami batérií.</p>
      <p>Približne dve tretiny kapacity na výrobu batériových člnkov sú v Číne, pričom samotný koncern CATL sa podieľa jednou štvrtinu na ich globálnych dodávkach. Japonská spoločnosť Panasonic, čínska spoločnosť BYD a kórejské firmy LG-Chem a Samsung-SDI sú tiež v prvej päťke najväčších producentov.</p>
      <p>Niektoré spoločnosti expandujú do Európy a CATL stavia závod v Erfurte, ktorý bude dodávateľom BMW. Paríž a Berlín však dúfajú, že vládna podpora môže pomôcť založiť európsky batériový „Airbus“, ktorý by prevzal pozície od ázijských konkurentov. Investície by sa mali pohybovať v pásme od 5 do 6 miliárd eur, pričom 4 miliardy eur by mali byť od súkromného sektora.</p>
    </article>
  </body>
</html>