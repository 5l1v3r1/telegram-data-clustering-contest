<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653997/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T15:22:00+00:00"/>
    <meta property="og:title" content="Рахункова палата звинуватила Нацбанк у неефективних управлінських рішеннях, у НБУ спростовують"/>
    <meta property="og:description" content="У Рахунковій палаті встановили, що незаконні та неефективні управлінські рішення посадових осіб Нацбанку призвели до неекономного використання 16,5 млн грн адміністративних витрат у 2018 році."/>
  </head>
  <body>
    <article>
      <h1>Рахункова палата звинуватила Нацбанк у неефективних управлінських рішеннях, у НБУ спростовують</h1>
      <address>
        <time datetime="2019-11-21T15:22:00+00:00">21 Nov 2019, 15:22</time>
      </address>
      <p>У Рахунковій палаті встановили, що незаконні та неефективні управлінські рішення посадових осіб Нацбанку призвели до неекономного використання 16,5 млн грн адміністративних витрат у 2018 році.</p>
      <p>Про це йдеться <a href="https://rp.gov.ua/PressCenter/News/?id=725">у звіті</a> Рахункової палати про результати перевірки стану виконання кошторису адміністративних витрат НБУ та зобов’язань з перерахування коштів до державного бюджету за 2018 рік.</p>
      <p>Зазначається, що минулого року 35 працівникам НБУ, які перебували на ліквідованих посадах, виплатили зарплату у сумі 3,6 млн грн через несвоєчасне їх попередження про звільнення відповідальними посадовими особами. </p>
      <p>Ще 3 млн грн неекономно використали через поновлення за рішенням суду незаконно звільнених працівників, 9,9 млн грн - на утримання об'єктів НБУ, які не використовуються, наголосили у Рахунковій палаті.</p>
      <p>У відомстві заявляють, шо НБУ - єдиний держорган в Україні, який створив власний пенсійний фонд і спрямовує до нього держкошти.</p>
      <p>"Цим створено нерівні умови серед працівників органів державної влади, а отже, необхідно внести зміни до законодавства для врегулювання діяльності недержавних пенсійних фондів.</p>
      <p>Торік майже 40 млн грн НБУ спрямував на забезпечення діяльності Корпоративного недержавного пенсійного фонду Національного банку України, що призвело до зменшення прибутку до розподілу, а отже, відрахувань до державного бюджету", - йдеться у звіті.</p>
      <p>Також підкреслюється, що Рахунковій палаті не надали матеріалів внутрішнього аудиту Нацбанку за минулий рік.</p>
      <p>У відомстві заявили про законодавчу неузгодженість щодо здійснення держаудиту доходів та витрат НБУ.</p>
      <p>"Так, відповідно до ЗУ "Про Рахункову палату" має перевірятися виконання кошторису доходів і витрат НБУ.</p>
      <p>Водночас згідно із ЗУ "Про Національний банк України" Рахункова палата перевіряє виконання кошторису адміністративних витрат НБУ, а вони минулого року становили лише 13% загальної суми витрат за консолідованою фінансовою звітністю регулятора", - йдеться у заяві.</p>
      <p>Зазначається,що Рада НБУ підтримує ініціативу Рахункової палати законодавчо врегулювати існуючі розбіжності щодо здійснення державного аудиту всіх доходів та витрат Нацбанку.</p>
      <p>Водночас в НБУ заявили, що, здійснюючи витрати у межах кошторису, завжди детально вивчають питання економічної доцільності та керуються необхідністю прозорого і економного використання державних ресурсів.</p>
      <p>"Фінальний звіт і рішення Рахункової палати за результатами перевірки виконання минулорічного кошторису Національний банк отримав 31 жовтня 2019 року. Документи зараз детально вивчаються.</p>
      <p>Національний банк у визначені законодавством терміни (протягом одного місяця) надасть Рахунковій палаті план заходів щодо усунення виявлених недоліків, а також зауваження до звіту і рішення", - йдеться у повідомленні.</p>
      <p>Економічна правда</p>
    </article>
  </body>
</html>