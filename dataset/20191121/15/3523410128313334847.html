<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641204/%DA%A9%D8%B4%D9%88%D8%B1-%D8%A7%D8%B2-%D8%B3%D9%88%D8%A1%D9%85%D8%AF%DB%8C%D8%B1%DB%8C%D8%AA-%D8%B1%D9%86%D8%AC-%D9%85%DB%8C%E2%80%8C%D8%A8%D8%B1%D8%AF%D9%81%D8%B1%D9%85%D8%A7%DB%8C%D8%B4%D8%A7%D8%AA-%D8%B1%D9%87%D8%A8%D8%B1%DB%8C-%D8%A8%D9%86%E2%80%8C%D8%A8%D8%B3%D8%AA-%D8%B4%DA%A9%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T15:09:00+00:00"/>
    <meta property="og:title" content="کشور از سوءمدیریت رنج می‌برد/فرمایشات رهبری بن‌بست شکن است"/>
    <meta property="og:description" content="امام‌جمعه لنگرود با بیان اینکه کشور از سوءمدیریت رنج می‌برد، گفت: فرمایشات رهبری چراغ مه شکن فتنه در روزهای غبارآلود آشوب است."/>
  </head>
  <body>
    <article>
      <h1>
        <a href="https://www.bultannews.com/fa/news/641204/%DA%A9%D8%B4%D9%88%D8%B1-%D8%A7%D8%B2-%D8%B3%D9%88%D8%A1%D9%85%D8%AF%DB%8C%D8%B1%DB%8C%D8%AA-%D8%B1%D9%86%D8%AC-%D9%85%DB%8C%E2%80%8C%D8%A8%D8%B1%D8%AF%D9%81%D8%B1%D9%85%D8%A7%DB%8C%D8%B4%D8%A7%D8%AA-%D8%B1%D9%87%D8%A8%D8%B1%DB%8C-%D8%A8%D9%86%E2%80%8C%D8%A8%D8%B3%D8%AA-%D8%B4%DA%A9%D9%86-%D8%A7%D8%B3%D8%AA">کشور از سوءمدیریت رنج می‌برد/فرمایشات رهبری بن‌بست شکن است</a>
      </h1>
      <h2>امام‌جمعه لنگرود با بیان اینکه کشور از سوءمدیریت رنج می‌برد، گفت: فرمایشات رهبری چراغ مه شکن فتنه در روزهای غبارآلود آشوب است.</h2>
      <address><time datetime="2019-11-21T15:09:00+00:00">21 Nov 2019, 15:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت‌الاسلام‌والمسلمین سید جواد سلیمانی امروز در اجتماع مردمی <b>لنگرود</b> در میدان انقلاب اسلامی این شهر با بیان اینکه مردم گیلان و لنگرود همان مردم 7 دی هستند که زودتر از دیگر استان‌ها به جنگ با فتنه رفتند، اظهار کرد: مردم با تفکر بسیجی باوجود همه مشکلات در پشتیبانی از <b>ولی‌فقیه</b> و انقلاب اسلامی به میدان آمده و باوجود مطالبه به‌حقشان، صف خود را با اشرار جدا کرده‌اند.</p>
      <p>وی با بیان اینکه فرمایشات رهبری چراغ مه شکن فتنه در روزهای غبارآلود<b> آشوب</b> است، گفت: دشمن با برنامه‌ریزی‌های از پیش تعیین‌شده برای به بیراهه کشیدن مطالبات مردم نقشه کشیدند و به اموال عمومی دست‌درازی کرده و آرامش و امنیت مردم را بر هم زدند که در بین مردم انقلاب خودشان را مخفی کرده بودند.</p>
      <p>امام‌جمعه لنگرود با بیان اینکه اگر دست اغتشاش‌گران به مردم هم برسد رحم نمی‌کنند، تصریح کرد: در چند روز اخیر شاهد به شهادت رسیدن تعدادی از بسیجیان و نیروهای نظامی و مردمی بودیم که در حال رفتن به خانه خود بودند ولی برخی با برنامه سازمان‌یافته و حرکت داعشی به جان مردم افتادند.</p>
      <p>سلیمانی با بیان اینکه رهبری زودتر از همه فتنه اخیر را تشخیص داد و با روش داهیانه و عقلانیت در یک سخنرانی چشم فتنه را کور کرد، افزود: فرمایشات رهبر معظم انقلاب بن‌بست شکن بوده و چشم فتنه را به‌موقع کور کرد و مردم نیز متوجه هشدار رهبری شدند و نگذاشتند مطالبات معیشتی، امنیت کشور را به خطر بیندازد.</p>
      <p>وی با بیان اینکه مطالبه اصلی امروز مردم از مسؤولین این است که از افزایش قیمت کالاها مراقبت کنند، گفت: مطالبات معیشتی و اقتصادی مردم به‌حق است ولی این کشور قانون و بزرگ‌تر دارد و درزمانی که دشمن مترصد ضربه زدن به انقلاب است باید بیشتر هوشیار باشیم.</p>
      <p>امام‌جمعه لنگرود با اذعان به اینکه ما نسبت به آرمان‌های انقلاب تعصب‌داریم، افزود: مردم نسبت به افزایش نرخ سوخت گلایه و مشکل‌دارند ولی باید ساختار کشور حفظ شود چراکه ساختار فعلی از طریق آرا مردم ایجادشده است.</p>
      <p>سلیمانی با بیان اینکه همه ارکان انقلاب اسلامی مستقیم یا غیرمستقیم توسط آرا مردم انتخاب می‌شوند، خاطرنشان کرد: اگر دولت یا مجلسی بدعمل کرد نباید ساختار ازهم‌پاشیده شود و مطالبات باید در سر جای خود و از طریق مراجع قانونی بررسی و پیگیری شود و با آشوب بر مشکلات کشور افزوده می‌شود.</p>
      <p>وی با بیان اینکه کشور از سوءمدیریت رنج می‌برد، گفت: اگر رهبری با طرح سران قوا مخالفت می‌کرد در بین آنان اختلافاتی ایجادشده و حاکمیت دوگانه‌ای در کشور ایجاد می‌شد که رسانه‌های بیگانه این اختلاف را گسترده کرده و آتش فتنه را بیشتر می‌کرد.</p>
      <p>امام‌جمعه لنگرود با بیان اینکه اگر رهبری با افزایش نرخ بنزین مخالفت می‌کرد دومینوی بدعت در کشور راه‌اندازی می‌شد، تصریح کرد: در این شرایط اگر هر دولت طرحی را تصویب می‌کرد و یا مردمی نسبت به دولت و مجلس معرض بودند به خیابان‌ها آمده و از رهبری تقاضای رد مصوبه‌ها را داشتند که البته تقاضای بی‌جایی است.</p>
      <p>سلیمانی با بیان اینکه دشمن در فتنه اخیر عجله داشت و می‌خواست طی دو سه روز کار انقلاب را یکسره کند، افزود: دشمن در کوتاه‌ترین زمان ممکن توانسته بود در عراق و سوریه نفوذ کرده و کشور را به دست بگیرد و فکر می‌کرد در ایران هم می‌تواند ولی سخنرانی 6 دقیقه‌ای رهبری و حمایت از سران نظام مردم را متوجه و هوشیار از فتنه‌ها کرد.</p>
    </article>
  </body>
</html>