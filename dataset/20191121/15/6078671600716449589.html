<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/siriya-stranata-chast-1618524.html"/>
    <meta property="og:site_name" content="Cross"/>
    <meta property="article:published_time" content="2019-11-21T15:36:00+00:00"/>
    <meta property="og:title" content="Руските туроператори пуснаха в продажба екскурзии до Сирия"/>
    <meta property="og:description" content="/КРОСС/ Осем години след избухването на гражданската война в Сирия, руските туристи отново насочиха вниманието си към страната, съобщава британският национален ежедневник The Times, цитиран от &quot;Фокус&quot;. Засега потокът от туристи към страната, засегната от военните действия и терористите, е малък, но се очаква той да се увеличи - при това в близко бъдеще."/>
  </head>
  <body>
    <article>
      <h1>Руските туроператори пуснаха в продажба екскурзии до Сирия</h1>
      <address>
        <time datetime="2019-11-21T15:36:00+00:00">21 Nov 2019, 15:36</time>
      </address>
      <p>/КРОСС/ Осем години след избухването на гражданската война в Сирия, руските туристи отново насочиха вниманието си към страната, съобщава британският национален ежедневник The Times, цитиран от "Фокус". Засега потокът от туристи към страната, засегната от военните действия и терористите, е малък, но се очаква той да се увеличи - при това в близко бъдеще.</p>
      <p>Руските туроператори започнаха да продават организирани турове до Сирия с цел да съживят някога толкова доходоносната туристическа индустрия на близкоизточната република. Преди началото на гражданската война през 2011 г. около 9 милиона чужденци посещаваха ежегодно Сирия. С възстановяването на контрола върху значителна част от територията на държавата от силите на президента Башар Асад, туристите отново започнаха да обръщат внимание на страната.</p>
      <p>Обиколката, предлагана от туристическите агенции, продължава осем дни. Предполага се, че туристите летят до Бейрут, столицата на Ливан, откъдето влизат в Сирия по шосе. Желаещите да се запишат за екскурзията ще трябва да отделят 100 хиляди рубли (малко под 2 800 лева).</p>
      <p>Един от градовете, които руснаците са поканени да посетят, е Алепо, контролът над който сирийските власти си възвърнаха през 2016 г. Според ЮНЕСКО в резултат на войната около 90% от Стария град, историческият център на Алепо, е разрушен или сериозно повреден. Освен това в града има множество мини.</p>
      <p>Друга спирка е Палмира, древен град, в който членовете на "Ислямска държава" унищожиха безценни архитектурни паметници.</p>
      <p>Освен това в част от Сирия, както отбелязва изданието, военните операции продължават. По-специално в сряда, 20 ноември, правителствените сили на Дамаск проведоха операция в Идлиб, в северозападната част на страната.</p>
      <p>Според данни на The Times, тази година общо 50 руснаци са посетили Сирия, но се очаква търсенето на подобни турове да се увеличи в близко бъдеще.</p>
    </article>
  </body>
</html>