<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/test-mitsubishi-l200-cu-optimum-prime-prin-cybertron/"/>
    <meta property="og:site_name" content="AutoExpert"/>
    <meta property="article:published_time" content="2019-11-21T15:40:01+00:00"/>
    <meta property="og:title" content="Test Mitsubishi L200: Cu Optimus Prime prin Cybertron"/>
    <meta property="og:description" content="Test Mitsubishi L200: Cu Optimum Prime prin Cybertron. Un nou design și un grup motopropulsor complet nou de 2,3 litri și 150 CP."/>
  </head>
  <body>
    <article>
      <h1>Test Mitsubishi L200: Cu Optimus Prime prin Cybertron</h1>
      <address><time datetime="2019-11-21T15:40:01+00:00">21 Nov 2019, 15:40</time> by <a rel="author" href="https://www.autoexpert.ro/author/bogdan_grigorescu/" target="_blank">Bogdan Grigorescu</a></address>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-2-830x467.jpg"/>
      </figure>
      <p>
        <b>Nu este o mașină. E o mașinărie. Noul L200 arată de parcă a evadat din pelicula Transformers, iar noi l-am testat pe trasee de o duritate greu de imaginat. Pare că Optimus Prime a ieșit la plimbare pe planeta natală, Cybertron. În test, cu noua combinație motor 2.2Di-D – cutie automată cu 6 trepte.</b>
      </p>
      <p>Dați-mi un punct de sprijin și mut Pământul din loc”, rostea Arhimede în secolul 2 înainte de Hristos. Ei bine, stimate domn, eu ți l-am găsit după 23 secole: este bena noului L200! Dacă, după traseul imposibil pe care l-a pus la punct „Profesorul” George Grigorescu, niciunul dintre cele 12 exemplare nu a scârțâit nici măcar dintr-o încheietură, atunci puteți fi siguri că nu-i veți găsi limitele noului L200. Mașina asta este, practic, la fel de indestructibilă precum arată: nu cred să fi pus mâna vreodată pe un cal de povară mai insensibil la orice obstacol decât samuraiul.</p>
      <p>Privind înapoi, au trecut 4 decenii de când Mitsubishi a lansat primul pick-up cu o tonă sarcină utilă, iar de atunci au comercializat peste 4,7 milioane de unități pe glob. Dintre ele, 416.000 încă muncesc doar pe străzile din Europa: iată cea mai bună dovadă că durabilitatea stă ștanțată în genele lui L200. Acum a ajuns la a șasea generație, care mai păstrează 51% din elemente de la precedenta versiune.</p>
      <p>Importanța lui în linia japonezilor e majoră, pick-up-ul fiind al doilea cel mai bine vândut model, după Outlander. Tocmai de aceea, curajul de a-l înzestra cu un design atât de radical merită apreciat: în general, nu e bine să-ți asumi riscuri cu modele de succes. Doar că niponilor le-a ieșit senzațional. Un scut indestructibil, continuat cu farurile full-LED (în premieră) poziționate sus, pentru a rămâne utile și în vaduri adânci, flancat de proiectoarele de ceață supradimensionate și conturat cu mult crom definește zona frontală.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-6.jpg"/>
      </figure>
      <p>Linia ascendentă a geamurilor laterale și separația în forma literei «J» dintre cabină și benă au rămas neatinse, ca elemente definitorii ale modelului, dar în spate, stopurile puternic stilizate au fost înlocuite cu unele convenționale, tocmai pentru a ilustra crezul inginerilor: L200 nu este un vehicul de lifestyle, ci un cal de povară. Pentru a compensa rezistența la înaintare dată de botul mai înalt cu 4 cm, oglinzile au fost redesenate, a fost adăugat un element care împiedică pătrunderea curenților între spațiul dintre benă și cabină, iar rollbarul opțional are acum aceeași înălțime cu cabina.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-24.jpg"/>
      </figure>
      <p>La interior, chiar dacă linia bordului a rămas neschimbată, volanul cu patru spițe și comenzile climatizării automate au fost „importate” de la Outlander, și astfel imaginea de ansamblu a cabinei s-a rafinat simțitor.</p>
      <p>Se stă la fel de sus ca în fosta generație, dar scaunele au fost complet regândite, pentru a oferi suport lateral mai bun și a menține femurul într-o poziție mai firească. În spate se stă mai lejer decât v-ați imagina, pentru că lungimea de 1.745 mm a cabinei duble nu este egalată de niciun rival, bancheta confortabilă, cu șezut moale și spătar înclinat vine cu cotieră centrală cu suport de pahare, iar pe fețele de uși au apărut zone căptușite cu material moale.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/test-Mitsubishi-L200-2019-22.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-Mitsubishi-L200-2019-21.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-Mitsubishi-L200-2019-23.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-Mitsubishi-L200-2019-15.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-Mitsubishi-L200-2019-19.jpg"/>
        </figure>
      </slideshow>
      <p>Practic, patru persoane de statură medie (1,80 m) pot călători fără vreo restricție de spațiu. Există câte două mufe USB pe fiecare rând, care încarcă rapid telefoanele și tabletele (5,19V și 1,31A, adică 6,8 W măsurați de noi).</p>
      <p>La fel de spectaculoase precum schimbările de design sunt și cele legate de dinamică. În primul rând, motorul și transmisia sunt complet noi, iar inginerii le-au reglat în spiritul muncii. Față de fostul L200 cu motor 2.4D, diferențele sunt sesizabile sub mai multe aspecte.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-12.jpg"/>
      </figure>
      <p>În primul rând, motorul accelerează mai uniform, pentru că, deși cuplul maxim a scăzut de la 430 Nm la 400 Nm, acum este menținut pe plaja 1.750-2.250 rpm, și nu are un vârf la 2.500 rpm, ca la fostul 2.4D. Cine se așteaptă, totuși, la accelerații fulminante, să caute în altă parte, pentru că L200 are alte preocupări. De exemplu, să reziste o veșnicie, pentru că transmisia schimbă de multe ori în oraș la 1.500 rpm, fiind dese situațiile când, între două semafoare apropiate rulează deja „într-a cincea”. Sau să se mențină silențios pe autostradă, grație ultimelor două trepte lungi, care permit rularea cu 130 km/h la 2.300 rpm, fără a crește nivelul de zgomot.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-4.jpg"/>
      </figure>
      <p>Ce-i drept, a primit și elemente fonoabsorbante suplimentare pe sub bord și pe sub podea. Dacă o calci, însă, schimbă după turația de putere maximă, în vecinătatea a 4.000 rpm, dând tot ce poate. Ținuta de drum este mai bună, pentru că lamelele suspensiei spate au fost recalibrate, iar amortizoarele au diametru mai mare, pentru un plus evident de confort pe banchetă. Pe drum național, L200 s-a mulțumit cu 6,5 l/100 km.</p>
      <p>Consumul pe autostradă a fost de 9 l/100 km, iar după încă niște sensuri giratorii pe Centura Ploieștiului a început supliciul gândit de fostul campion de raliuri George Grigorescu. Macadam, drum forestier, rampe și pante cu înclinații alarmante, pietre, noroi, vaduri și pământ – am avut de toate pe un traseu în care am încrucișat punțile mai mult decât în orice alt test oficial și care ne-a obligat să folosim inclusiv reductorul de turație, pentru a putea înainta.</p>
      <p>Un fel de Cybertron, în care Optimus Prime aka L200 s-a simțit ca acasă. Regimul a fost atât de dur, încât am ajuns la Cabana Susai cu dureri de gât din cauza denivelărilor, iar L200 nici măcar „pâs” n-a zis. A doua zi, pe DN1, exemplarul meu s-a dovedit la fel de liniștit și de închegat ca înaintea testului off-road. Solid as a rock. Imposibil de stricat. Imperturbabil la orice obstacol. Perfect. Toate, pentru că, deși șasiul a rămas neschimbat, restul structurii de rezistență a fost îmbogățit inclusiv cu oțel ultra-înalt aliat (980 Mpa), ușor și imposibil de deformat.</p>
      <p>La startul vânzărilor în România, noul L200 are un preț promoțional de bază de 23.431 euro (TVA inclus) și ajunge la 37.116 euro pentru versiunea de top.</p>
      <p>
        <b>Suveran în teren accidentat</b>
      </p>
      <p>Selectorul rotativ de pe tunelul central are patru programe de funcționare: 2H (punte spate motoare), 4H (4×4 pentru cale de rulare alunecoasă), 4HLc (4H cu blocarea diferențialului central) și 4LLc (4HLc cu reductor de turație cuplat). În programele 4HLc și 4LLc, apăsând butonul Off-road (aflat în dreapta), pot fi selectate modurile de rulare: Gravel (pietriș), Mud/Snow (noroi/zăpadă), Sand (nisip) și Rock (piatră). De asemenea, pentru coborârile abrupte, L200 este prevăzut cu Hill Descent Control (butonul din stânga), care menține viteza curentă, indiferent de înclinația pantei.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-10-300x200.jpg"/>
      </figure>
      <p>Garda la sol (cm) 20,5<br/>Adâncimea maximă a vadului (cm) 50<br/>Diametru de bracaj (m) 11,8<br/>Unghi atac (grade) 30<br/>Unghi degajare (grade) 22<br/>Unghi ventral (grade) 24<br/>Înclinație laterală max. (grade) 45</p>
      <p>
        <b>Sisteme de asistență</b>
      </p>
      <h3>Verdict</h3>
      <p>Mașinăria învinge omul: după câteva zeci de km de off-road în atmosferă rarefiată, L200 a fost la fel de solid, în timp ce noi am avut nevoie de un timp îndelungat de reculegere. Noua generație a câștigat mult în rafinament, dar a rămas același cărăuș indestructibil pe care-l cunoșteam.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-Mitsubishi-L200-2019-1-150x150.jpg"/>
      </figure>
      <h4>➕ Plus</h4>
      <ul>
        <li>Ansamblu motor-transmisie în progres evident</li>
        <li>Design impresionant</li>
        <li>Interior spațios, scaune și banchetă comode</li>
        <li>Confort al suspensiei în progres</li>
      </ul>
      <h4>➖ Minus</h4>
      <ul>
        <li>Nu la fel de rapid și agil precum concurenții de top</li>
      </ul>
      <hr/>
      <h3>DATE TEHNICE — Mitsubishi</h3>
      <p><b>Model</b>:<br/>L200 2.2 Di-D 6AT Instyle</p>
      <p><b>Motor/ nr. cilindri</b>:<br/>L4, turbodiesel</p>
      <p><b>Cilindree (cmc)</b>:<br/>2.268</p>
      <p><b>Putere maximă/turație (CP/rpm)</b>:<br/>150/3.500</p>
      <p><b>Cuplu maxim/turație (Nm/rpm)</b>:<br/>400/1.750-2.250</p>
      <p><b>Transmisie</b>:<br/>integrală nepermanentă</p>
      <p><b>Cutie de viteze</b>:<br/>automată, 6 trepte</p>
      <p><b>L/l/h (mm)</b>:<br/>5.305/1.815/1.780</p>
      <p><b>Ampatament (mm)</b>:<br/>3.000</p>
      <p><b>Volum portbagaj (l)</b>:<br/>nc</p>
      <p><b>Masă la gol (kg)</b>:<br/>1.970</p>
      <p><b>Accelerație 0-100 km/h (s)</b>:<br/>nc</p>
      <p><b>Viteză maximă (km/h) </b>:<br/>174</p>
      <p><b>Consum mixt (l/100 km)</b>:<br/>9,7</p>
      <p><b>Emisii CO2 (g/km)</b>:<br/>254</p>
      <p><b>Preț (euro cu TVA)</b>:<br/>37.116</p>
    </article>
  </body>
</html>