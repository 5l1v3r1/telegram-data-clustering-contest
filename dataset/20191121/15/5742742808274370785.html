<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/samsung-predvedl-67palcovy-ohebny-smartphone-la-vecko-39310"/>
    <meta property="og:site_name" content="mobilenet.cz"/>
    <meta property="article:published_time" content="2019-11-21T15:00:00+00:00"/>
    <meta property="og:title" content="Ohebný Samsung W20 5G se začal prodávat na čínském trhu. Nově má Snapdragon 855+"/>
    <meta property="og:description" content="Novinka nese označení Samsung Galaxy W20 Půjde o variantu Galaxy Fold se sítěmi 5. generace"/>
  </head>
  <body>
    <article>
      <h1>Ohebný Samsung W20 5G se začal prodávat na čínském trhu. Nově má Snapdragon 855+</h1>
      <address><time datetime="2019-11-21T15:00:00+00:00">21 Nov 2019, 15:00</time> by <a rel="author">Ioannis Papadopoulos, Michal Pavlíček, Martin Fajmon</a></address>
      <p>
        <b>   •  Novinka nese označení Samsung Galaxy W20 <br/>   •  Půjde o variantu Galaxy Fold se sítěmi 5. generace</b>
      </p>
      <h3>Aktualizováno 21. 11. 2019</h3>
      <p>Ohebný Samsung W20 5G, který je pouze decentně upravenou verzí běžného <a href="https://mobilenet.cz/katalog/samsung-galaxy-fold">Galaxy Foldu</a>, se začal prodávat na čínském trhu, a to exkluzivně u operátora China Telecom. Uvnitř zařízení najdeme Snapdragon 855+ spolu s 12 GB RAM a úložištěm o velikosti 512 GB. Baterie 5G modelu má také paradoxně menší kapacitu (4 235 mAh) oproti běžnému Galaxy Fold s (4 380mAh). Důvodem byla pravděpodobně potřeba vytvořit dodatečný prostor pro anténu.</p>
      <figure>
        <iframe data-src="https://twitter.com/gsmarena_com/status/1197140421740122112?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Aktualizováno 12. 11. 2019</h3>
      <p>Nejčerstvější zprávy <a href="http://www.tenaa.com.cn/WSFW/ShowAllPic.aspx?code=O3IbwP3d8FgS1vu3PT03ehMDBzaIr8EX7%2fmotAXazCTQwPRFzi8N1qweyWS%2fGXnc">čínského regulátora TENAA</a> potvrzují to, o čem se posledních několik dnů spekulovalo. Samsung W20 5G nebude dalším ohebným telefonem, nýbrž jen upraveným modelem <a href="https://mobilenet.cz/katalog/samsung-galaxy-fold">Galaxy Fold</a> s podporou sítí 5. generace. K odhalení dojde již za týden, konkrétně 19. listopadu. Nabídne stejné rozměry i konstrukci jako Galaxy Fold, mírně se liší jen kapacita baterie, která bude oproti klasickému Foldu nižší (4 135 mAh). I to se však do oficiálního odhalení ještě může změnit. Prozatím se předpokládá, že Galaxy W20 bude nabízen pouze v Číně u operátora China Telecom.</p>
      <figure>
        <img src="https://cdn.24net.cz/1/obrazek/samsung-w20-5g-308573/614w"/>
      </figure>
      <h3>Aktualizováno 8. 11. 2019</h3>
      <p><a href="https://www.weibo.com/1642632024/Iferntktv?type=comment#_rnd1573201901685">Upoutávka</a> operátora China Telecom odhaluje Samsung W20 5G, jehož konstrukce bude shodná s Galaxy Foldem. Spatřit můžeme trojitý zadní fotoaparát a spekuluje se, že bude nasazen Exynos 990 s podporou 5G. Čtečka otisků prstů je na boku zařízení. Některé spekulace však zmiňují i možnost, že se z modelu W20 vyklube jen 5G varianta Galaxy Foldu pro čínský trh. Jak to nakonec bude, se dozvíme již 19. listopadu, kdy má dojít k představení.</p>
      <figure>
        <img src="https://cdn.24net.cz/1/obrazek/samsung-galaxy-w20-5g-308491/67w"/>
      </figure>
      <h3>Aktualizováno 31. 10. 2019</h3>
      <p>Ohebný smartphone od Samsungu, který byl poprvé prezentován v úterý, by se měl objevit na čínském trhu již během příštího měsíce. Zařízení s názvem „Samsung Galaxy W20“ se tak stane přímou konkurencí pro <a href="https://mobilenet.cz/clanky/13-listopadu-ma-motorola-tiskovku-mozna-predstavi-novy-razr-39202">Motorolu RAZR</a>, která se údajně dočká premiéry 13. listopadu. Novinka od Samsungu, na kterou upozornil čínský operátor China Mobile pomocí svého profilu na síti <a href="https://www.weibo.com/1735209835/Ie3vApMd0?from=page_1006061735209835_profile&amp;wvr=6&amp;mod=weibotime&amp;type=comment#_rnd1572538072423">Weibo</a>, má být připravena i na 5G, další informace však prozatím nemáme.</p>
      <figure>
        <img src="https://cdn.24net.cz/1/obrazek/samsung-galaxy-w20-308142/614w"/>
      </figure>
      <h3>Původní informace z 30. 10. 2019</h3>
      <p>Během včerejší konference <a href="https://www.samsungdeveloperconference.com/">Samsung Developer Conference 2019</a> bylo kromě dvojice nových <a href="https://mobilenet.cz/clanky/samsung-predstavuje-nove-notebooky-galaxy-book-flex-a-galaxy-book-ion-s-qled-displejem-39302">Galaxy Booků </a>s QLED displejem odprezentováno také krátké video, ve kterém jsme mohli zahlédnout <a href="https://mobilenet.cz/katalog/samsung-galaxy-fold">Galaxy Fold</a>, ale také další ohebný smartphone od Samsungu.</p>
      <figure>
        <iframe data-src="https://twitter.com/samsung_dev/status/1189399180034236417?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hlavní dominantou tohoto zařízení je podlouhlý displej, který se dá elegantně přehnout napůl, čímž lze telefon složit à la véčko. Nutno přitom dodat, že na stejný koncept sází i <a href="https://mobilenet.cz/clanky/13-listopadu-ma-motorola-tiskovku-mozna-predstavi-novy-razr-39202">RAZR </a>od Motoroly, který by se měl dočkat své premiéry 13. listopadu. Na videu si můžeme rovněž prohlédnout, jak prostředí telefonu reaguje na přehnutí displeje a nahrávané video se plynule přemístí na horní část obrazovky, zatímco ovládací prvky se rozprostřou na spodní části. Video s názvem „A New Form Factor for Fordable Smartphones“ bohužel již nic dalšího neprozrazuje.</p>
      <p>Podle informací <a href="https://www.bloomberg.com/news/articles/2019-09-03/samsung-plans-6-7-inch-foldable-phone-that-collapses-into-square">Bloomberg</a> by měl Samsung v současnosti pracovat na druhé generaci modelu Galaxy Fold, který bude představen v roce 2020 a měl by disponovat 6,7palcovým (ohebným) displejem. Obrazovka se stane domovem i pro čelní kamerku umístěnou v malém kruhovém výřezu, podobně jako u nedávno představených smartphonů řady <a href="https://mobilenet.cz/clanky/samsung-vypousti-prvni-aktualizaci-pro-galaxy-note10-a-note10-38673">Galaxy Note10</a>. Na vnější straně zařízení se má pro změnu nacházet dvojice kamer.</p>
      <related>
        <h4>Přečtěte si také</h4>
        <a href="https://mobilenet.cz/clanky/sledujte-nezavisly-test-vydrze-konstrukce-galaxy-fold-v-primem-prenosu-39079"/>
      </related>
      <p>Novinka by měla být cenově dostupnější a díky konstrukci také kompaktnější. Na novém ohebném Samsungu se údajně podílí rovněž americký módní návrhář <a href="https://www.thombrowne.com/cz/">Thom Browne</a>. Nezbývá tak, než jihokorejskému výrobci popřát více štěstí a méně technických problémů, než tomu bylo u <a href="https://mobilenet.cz/clanky/nahlednete-s-ifixit-do-utrob-upraveneho-samsungu-galaxy-fold-co-se-zmenilo-39120">Galaxy Fold</a>.</p>
      <related>
        <h4>Související články</h4>
        <a href="https://mobilenet.cz/clanky/samsung-si-patentoval-ohebny-telefon-spodlouhlym-displejem-a-masivnim-kloubem-38701"/>
        <a href="https://mobilenet.cz/clanky/galaxy-fold-2-tentokrat-neuhlidal-sam-samsung-39458"/>
        <a href="https://mobilenet.cz/clanky/samsung-pristi-rok-planuje-prodat-5-az-6-milionu-ohebnych-foldu-39232"/>
        <a href="https://mobilenet.cz/clanky/samsung-galaxy-fold-se-uci-fotografovat-od-notu10-39230"/>
        <a href="https://mobilenet.cz/clanky/samsung-pocita-s-galaxy-foldem-2-prodej-ma-zacit-v-dubnu-2020-39189"/>
        <a href="https://mobilenet.cz/clanky/nahlednete-s-ifixit-do-utrob-upraveneho-samsungu-galaxy-fold-co-se-zmenilo-39120"/>
      </related>
    </article>
  </body>
</html>