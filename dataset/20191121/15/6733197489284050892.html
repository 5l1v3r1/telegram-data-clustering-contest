<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/minitest-toyota-yaris-gr-sport-hybrid-hvezdne-valky-bez-zvlastnich-efektu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-21T15:45:00+00:00"/>
    <meta property="og:title" content="Minitest Toyota Yaris GR-Sport Hybrid: Hvězdné války bez zvláštních efektů"/>
    <meta property="og:description" content="Naprosto skvělá Toyota Yaris GRMN vypadá jako helma bojovníka z Hvězdných válek a jízda je jako mezigalaktická bitva. Co když ale slavné sérii filmů vezmete speciální efekty?"/>
  </head>
  <body>
    <article>
      <h1>Minitest Toyota Yaris GR-Sport Hybrid: Hvězdné války bez zvláštních efektů</h1>
      <h2>Naprosto skvělá Toyota Yaris GRMN vypadá jako helma bojovníka z Hvězdných válek a jízda je jako mezigalaktická bitva. Co když ale slavné sérii filmů vezmete speciální efekty?</h2>
      <address><time datetime="2019-11-21T15:45:00+00:00">21 Nov 2019, 15:45</time> by <a rel="author">Vladimír Kadera</a></address>
      <h3>Radosti</h3>
      <ul>
        <li>Nízká spotřeba</li>
        <li>Pohodlná sedadla</li>
        <li>Atraktivní vzhled</li>
        <li>Stabilní podvozek...</li>
      </ul>
      <h3>Starosti</h3>
      <ul>
        <li>... ale k němu neodpovídající pohonné ústrojí</li>
        <li>Vysoká cena</li>
        <li>Zastaralý interiér</li>
      </ul>
      <p><b>6</b>  /10</p>
      <p>Jednu malou vzteklou Toyotu <a href="https://www.autorevue.cz/test-toyota-yaris-grmn-tryskomys-ze-stare-skoly">jsme tu už měli</a>. Byla brilantní. Každou dobře projetou zatáčku jste si museli zasloužit a čistá radost z vytáčení kompresorem přeplňovaného pohonu byla extrémně návyková. Bohužel derivát GRMN vznikl pouze jako limitovaná edice, která je již dávno vyprodaná. Toyota však nelení a ostrou verzi Yarisu přivádí zpět k životu. Bohužel nejde o hardcorově laděné auto, ale jen o paket, který se původním autem inspiruje.</p>
      <related>
        <a href="https://www.autorevue.cz/jako-boss-velky-sef-toyoty-opet-spatren-ve-sve-unikatni-limuzine-century-grmn"/>
      </related>
      <p>Yaris GR-Sport kráčí ve šlépějích svého předchůdce a přichází také s dvoubarevnou karoserií, přední maskou se strukturou včelí plástve a červeně lakovanými detaily. Chybí mu ale zadní difuzor a okázalé zadní křídlo. GR Sport má vlastní 17palcová kola a pneumatiky Bridgestone Potenza RE50 byly k vidění už na GRMN. Vzhledovou podobnost pak najdete už jen na shodném volantu (taktéž z modelu GT86).</p>
      <p>Na první pohled jde tedy o kurážného uličníka. I podvozek vypadá slibně. Odvahu mu dodává sada tlumičů Sachs a silnější stabilizátory (plné místo dutých). Světlá výška šla dolu o jedenáct milimetrů. Jak ale asi tušíte, ostřejší ladění se podepsalo na celkovém komfortu jízdy.</p>
      <related>
        <a href="https://www.autorevue.cz/ostra-toyota-yaris-gr-4-na-prvni-fotce-dostane-hot-hatch-pohon-vsech-kol"/>
      </related>
      <p>Je to velmi tvrdé auto. Od podvozku se ozývají velké rány i na menších nerovnostech. Boční profil 45 na sedmnáctkách taky rozhodně nepomáhá. Připomeňme si, že standardní pneumatiky Yarisu mají rozměr 175/65 R15 a už i ty jsou tak akorát. Ani tvrdost by ale tolik nevadila, kdyby bylo pod kapotou odpovídající pohonné ústrojí.</p>
      <p>Jenže to není. Yaris GR-Sport se prodává výhradně v kombinaci s hybridním pohonným ústrojím. To znamená motor 1,5 Hybrid s kombinovaným výkonem 74 kW (100 koní) a točivým momentem 111 N.m dostupným až od 3600 otáček za minutu.</p>
      <related>
        <a href="https://www.autorevue.cz/test-audi-q3-35-tdi-s-tronic-kdyz-nemuze-tak-pridej"/>
      </related>
      <p>To všechno se posílá na přední kola pomocí převodovky e-CVT, která je pro tento agregát jedinou možnou volbou. To znamená, že z klidu na stovku se dostanete za 11,8 sekundy a maximální rychlost je omezena na 165 km/h. I s těmito hodnotami se v malém autě dá samozřejmě trochu zlobit, ale musíte si rozumět.</p>
      <p>Brzo narazíte na fakt, že GR-Sport je jen paket a nikoliv od základu stavěná ostřejší verze. Zátah je plytký a s převodovkou e-CVT se nedá komunikovat, můžete pouze zvolit režim B, který zvýší rekuperari energie. Fakt, že s menším volantem se mnohem lépe manipuluje předními koly, to nezachrání.</p>
      <related>
        <a href="https://www.autorevue.cz/toyota-c-hr-facelift-2019-cena-vybava-hybridni-motory"/>
      </related>
      <p>Na druhou stranu můžete pořád jezdit na plný plyn, respektive pobídnout za každou zatáčkou všech 100 koní a s rykem u omezovače se připlížit k té další. Malé rozměry vozu vám umožní se do ní velmi snadno naskládat a můžete se tímto způsobem třeba učit ideální stopu. Na lehce ostřejší auto nejen pro začátečníky bych se ale stejně <a href="https://www.autorevue.cz/test-suzuki-swift-sport-kluci-se-bavi-holky-budou-cumet">poohlédnul jinde</a>.</p>
      <p>Yaris GR-Sport je limitován ještě jednou věcí - cenou. Má totiž pouze jednu a ta společně s bohatou výbavou, zahrnující třeba dotykový infotainment se zrcadlením mobilních telefonů a navigací, a hybridním ústrojím dělá celkem 466.900 Kč. Jen pro srovnání: Suzuki Swift Sport je jen o 11.000 Kč dražší. <i>A snad nikdo z vás nezapomněl <a href="https://www.autorevue.cz/abarth-ukazal-vrchol-modelu-595-nove-esseesse-ma-akrapovice-a-karbonove-sedacky">na vzteklé škorpiony</a>.</i></p>
      <related>
        <a href="https://www.autorevue.cz/test-suzuki-swift-sport-kluci-se-bavi-holky-budou-cumet"/>
      </related>
      <p>Přitom spousta neladících vlastností auta se dala alespoň částečně vyřešit jednoduchým rozhodnutím. Chci tím říct, že obyčejný atmosférický motor 1,5 litru s výkonem 111 koní a 6stupňovou manuální převodovkou by dával v kombinaci s úpravami testovaného modelu mnohem větší smysl. Navíc i v nejvyšší výbavě vyjde motor 1.5 Dual VVT-i na 381.900 Kč.</p>
      <p>Abych si ale jenom nestěžoval: na auto se hezky kouká a duch legendy s kompresorem přeplňovaným motorem z něj vyloženě dýchá. Pak je tu spotřeba. Ta se dá bez nějakého velkého bláznění udržet mezi čtyřmi a pěti litry, ve městě můžete jezdit i za tři a půl litru. V bohaté výbavě pak na palubě řidiči v podstatě nic neschází a zapomenout nesmím ani na skvělá sportovní sedadla.</p>
      <related>
        <a href="https://www.autorevue.cz/nova-toyota-yaris-2019-oficialne-toto-ma-byt-novy-nejbezpecnejsi-maly-vuz-sveta"/>
      </related>
      <p>Yaris GR-Sport je auto, které vyžaduje tolik kompromisů, že pokud chcete vyloženě Yaris, vyjde vás nakonec lépe koupit si obyčejný benzin v bílé barvě a zajít si do obchodu pro hezčí černá kola. A ten volant z GT86 také někde najdete. Nebo zajeďte k německým dealerům, kteří nakoupili nové modely GRMN do zásoby. Ano, pořád ho koupíte takřka nový, ovšem ne přímo od Toyoty.</p>
      <p>Hurá efekt, který vyvolala edice GRMN tak GR-Sport trochu sráží. Zanedlouho to ale stejně bude všechno jedno, <a href="https://www.autorevue.cz/nova-toyota-yaris-2019-oficialne-toto-ma-byt-novy-nejbezpecnejsi-maly-vuz-sveta">protože nový Yaris</a> se už představil a <a href="https://www.autorevue.cz/ostra-toyota-yaris-gr-4-na-prvni-fotce-dostane-hot-hatch-pohon-vsech-kol">vrcholná verze GR-4</a> zatím láká na velmi zajímavé svezení. Doufejme v důstojného nástupce „Gazoo Racing Masters of Nürburgring“.</p>
      <table>
        <tr>
          <th colspan="2">Mazda 6 Wagon: Souhrn cen</th>
        </tr>
        <tr>
          <td><b>Základní cena vozidla </b>                 </td>
          <td align="center">294.900 Kč (1.0 VVT-i/51 kW Live)</td>
        </tr>
        <tr>
          <td>
            <b>Cena s testovaným motorem a výbavou</b>
          </td>
          <td align="center">452.900 Kč (1.5 Hybrid/74 kW Selection)</td>
        </tr>
        <tr>
          <td><b>Cena testovaného vozidla </b>         </td>
          <td align="center">466.900 Kč (1.5 Hybrid/74 kW GR Sport)</td>
        </tr>
      </table>
      <h3>Technické údaje: Toyota Yaris</h3>
      <ul>
        <li>Rok • stupeň výbavy 2019 • GR-Sport</li>
        <li>Počet válců/ventilů na válec • rozvod 4/4 • DOHC</li>
        <li>Typ motoru • zdvihový objem zážehový • 1 497 cm<sup>3</sup></li>
        <li>Vrtání • zdvih 75,0 mm • 84,7 mm</li>
        <li>Stupeň komprese 13,4:1</li>
        <li>Nejvyšší výkon 54 kW (73 koní)</li>
        <li>Nejvyšší výkon při otáčkách 4 800 ot/min</li>
        <li>Nejvyšší krouticí moment 111 Nm při 3 600 až 4 400 ot/min</li>
        <li>Zrychlení z 0 na 100 km/h 11,8 s</li>
        <li>Nejvyšší rychlost 165 km/h</li>
        <li>Převodovka: způsob řazení bezstupňová</li>
        <li>Zákl. objem zavazadlového prostoru 286 l</li>
        <li>Objem palivové nádrže 36 l</li>
        <li>Hmotnost: pohotovostní • celková 1 090 kg • 1 565 kg</li>
        <li>Prům. spotřeba: město • mimo • komb. 3,1 • 3,3 • 3,3 l/100 km</li>
        <li>Rozvor náprav 2 510 mm</li>
        <li>Rozchod kol: vpředu • vzadu 1 465 mm • 1 455 mm</li>
        <li>Rozměry: délka × šířka × výška 3 945 × 1 695 × 1 499 mm</li>
      </ul>
      <h3>
        <a href="https://www.autorevue.cz/alternativni-pohony">Speciál: Alternativní pohony</a>
      </h3>
      <p>K vývoji alternativních pohonů došlo kvůli ztenčujícím se zásobám ropy a problémům se znečištěním životního prostředí. V automobilovém průmyslu se v současnosti nejčastěji hovoří o pohonech na LPG, CNG, vodík a elektrický proud. Právě v posledních dvou zmíněných pohonech je podle odborníků budoucnost.</p>
      <p><a href="https://www.autorevue.cz/lpg-ma-stale-smysl-prehled-aut-s-timto-pohonem-a-proc-je-chtit">Přehled aut s pohonem na LPG </a>• <a href="https://www.autorevue.cz/koupit-ted-auto-na-cng-mame-sedm-argumentu-pro-a-stejny-pocet-proti">Koupit auto na CNG?</a> • <a href="https://www.autorevue.cz/auta-na-cng-jak-dojedou-daleko">Auta na CNG: Jak dojedou daleko?</a> • <a href="https://www.autorevue.cz/vodikova-toyota-mirai-se-predstavuje-i-v-evropske-verzi-stovku-da-za-96-s">Toyota Mirai na vodík</a> • <a href="https://www.autorevue.cz/volkswagen-meb-platforma-elektromobil-id">VW razí cenu elektroaut na minimum</a> • <a href="https://www.autorevue.cz/hyundai-nexo-oficialne-predstaven-na-ces">Hyundai Nexo - SUV na vodík</a> • <a href="https://www.autorevue.cz/zeneva-2018-revolucni-cng-mild-hybrid-skodovky-do-detailu-tohle-tady-jeste-nebylo">Revoluční CNG-mild-hybrid Škoda do detailu</a></p>
      <related>
        <h4>Určitě si přečtěte</h4>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://f1sport.auto.cz/clanek/v-unoru-do-prahy-dorazi-romain-grosjean"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.auto.cz/hyundai-i30-1-4i-a-i20-1-25i-kdyz-mate-limit-tri-sta-132150"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
      </related>
    </article>
  </body>
</html>