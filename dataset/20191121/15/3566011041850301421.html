<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548934.html/%DA%A9%D9%84%DB%8C%D9%87-%D9%85%D8%B3%DB%8C%D8%B1%D9%87%D8%A7%DB%8C-%D9%85%D9%88%D8%A7%D8%B5%D9%84%D8%A7%D8%AA%DB%8C-%D8%B4%D9%85%D8%A7%D9%84-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86-%D8%A8%D8%A7%D8%B2-%D8%A7%D8%B3%D8%AA-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%AF%D8%B1-%D8%B5%D9%88%D8%B1%D8%AA-%D9%84%D8%B2%D9%88%D9%85-%D8%A7%D8%B2-%D8%AA%D8%B1%D8%AF%D8%AF-%D8%AF%D8%B1-%DA%AF%D8%B1%D8%AF%D9%86%D9%87-%D9%87%D8%A7%DB%8C-%D8%A8%D8%B1%D9%81-%DA%AF%DB%8C%D8%B1-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:18:00+00:00"/>
    <meta property="og:title" content="کلیه مسیرهای مواصلاتی شمال استان کرمان باز است/رانندگان در صورت لزوم از تردد در گردنه های برف گیر خودداری کنند"/>
    <meta property="og:description" content="رئیس پلیس راهور شمال استان کرمان گفت : هم اکنون تمام راه های مواصلاتی شمال استان باز است و فقط توصیه این است که شهروندان اگر کار ضروری ندارند از تردد در این مسیرها خودداری کنند تا زمانی که هوا مساعدتر شود."/>
  </head>
  <body>
    <article>
      <h1>کلیه مسیرهای مواصلاتی شمال استان کرمان باز است/رانندگان در صورت لزوم از تردد در گردنه های برف گیر خودداری کنند</h1>
      <h2>رئیس پلیس راهور شمال استان کرمان:</h2>
      <address>
        <time datetime="2019-11-21T15:18:00+00:00">21 Nov 2019, 15:18</time>
      </address>
      <p>رئیس پلیس راهور شمال استان کرمان گفت : هم اکنون تمام راه های مواصلاتی شمال استان باز است و فقط توصیه این است که شهروندان اگر کار ضروری ندارند از تردد در این مسیرها خودداری کنند تا زمانی که هوا مساعدتر شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی اکبر نصیری رئیس پلیس راهور شمال استان کرمان در گفتگو با <a href="http://armanekerman.ir/">راه آرمان؛ </a>در رابطه با وضعیت جاده ها اظهار داشت: از ساعات ابتدایی امروز صبح با توجه به وضعیت هوا در تمامی گردنه ها و ارتفاعات ریزش برف وجود دارد .</p>
      <p>وی گفت : محور کرمان ـ بافت گردنه کفنوئیه و از دقایقی پیش گردنه سنگ صیاد با بارش شدید برف همراه است که با حضور نیروی انتظامی و همت نیروهای راهداری در این مسیرها شن و نمک پاشیده شده و تعدادی خودرو نیز که در مسیر مانده بودند حرکت داده شدند.</p>
      <p>رئیس پلیس راهور شمال استان کرمان افزود: گردنه ده علیرضا در مسیر کرمان ـ زرند و کوهبنان نیز بارش برف وجود دارد اما تمامی مسیرها باز است.</p>
      <p>نصیری عنوان کرد: محور سیرچ هم با بارش برف همراه است که در تمامی این مسیرها اکیپ راهداری به همراه نیروی انتظامی حضور داشته و مورد خاصی تاکنون گزارش نشده است.</p>
      <p>وی خاطرنشان کرد: هم اکنون تمام راه های مواصلاتی باز است و فقط توصیه این است که شهروندان اگر کار ضروری ندارند از تردد در این مسیرها خودداری کنند تا زمانی که هوا مساعدتر شود.</p>
      <p>رئیس پلس راهور شمال استان کرمان تصریح کرد: تمام تیم های گشتی پلیس راه به همراه راهداری در مسیرها فعال هستند و از تمامی رانندگان خواسته شده هنگام تردد از این مسیرها از به همراه داشتن زنجیر چرخ و از سیستم های گرمایشی و برف پاکن اتومبیل خود اطمینان حاصل نمایند.</p>
      <p>انتهای پیام/</p>
    </article>
  </body>
</html>