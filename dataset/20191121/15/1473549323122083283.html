<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/alex-salmond-przed-sadem,987168.html"/>
    <meta property="og:site_name" content="TVN24"/>
    <meta property="article:published_time" content="2019-11-21T15:24:00+00:00"/>
    <meta property="og:title" content="Były szef szkockiego rządu przed sądem. 14 zarzutów, w tym próba gwałtu"/>
    <meta property="og:description" content="Alex Salmond, były szef autonomicznego rządu Szkocji, stanął przed sądem w Edynburgu w związku z oskarżeniami o molestowanie seksualne i próbę gwałtu. Miał się tego dopuścić w czasie sprawowania ur..."/>
  </head>
  <body>
    <article>
      <h1>Były szef szkockiego rządu przed sądem. 14 zarzutów, w tym próba gwałtu</h1>
      <address><time datetime="2019-11-21T15:24:00+00:00">21 Nov 2019, 15:24</time> by <a rel="author">mart/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/b2d37d36-42ca-405b-88de-039fa654643b-480p.mp4"/>
        <figcaption>Alex Salmond był pierwszym ministrem Szkocji od 2007 roku<cite>Foto: Shutterstock | Video: ENEX</cite></figcaption>
      </figure>
      <h3>Alex Salmond, były szef autonomicznego rządu Szkocji, stanął przed sądem w Edynburgu w związku z oskarżeniami o molestowanie seksualne i próbę gwałtu. Miał się tego dopuścić w czasie sprawowania urzędu.</h3>
      <p>Byłemu pierwszemu ministrowi Szkocji Alexowi Salmondowi postawiono łącznie 14 zarzutów - jeden próby gwałtu, jeden zamiaru popełnienia gwałtu, dziesięciu napaści na tle seksualnym i dwóch nieprzyzwoitego zachowania. Miało do nich dojść pomiędzy czerwcem 2008 a listopadem 2014 r. Do domniemanej próby gwałtu miało dojść w czerwcu 2014 r. w oficjalnej rezydencji szefa rządu, gdy przyparł kobietę do ściany, zdjął ubranie najpierw z niej, a następnie z siebie, po czym pchnął ją na łóżko i na niej się położył.</p>
      <related>
        <a href="https://www.tvn24.pl/wiadomosci-ze-swiata,2/byly-szef-szkockiego-rzadu-z-zarzutami-molestowania-i-proby-gwaltu,903458.html"/>
      </related>
      <h3>Były premier zaprzecza</h3>
      <p>64-letni Salmond od aresztowania w styczniu tego roku zaprzecza wszystkim zarzutom i to samo powtórzył w czwartek przed sądem. Sąd wyznaczył następne posiedzenie na 9 marca przyszłego roku. Jak się oczekuje, proces potrwa około czterech tygodni. Po opuszczeniu budynku sądu Salmond zapowiedział, że będzie się "energicznie" bronił w czasie rozprawy. - Jedynym właściwym miejscem, by odpowiedzieć na zarzuty kryminalne, jest ten sąd i to właśnie mam zamiar zrobić na wiosnę - podkreślił.</p>
      <p>Salmond dwukrotnie - w latach 1990-2000 i 2004-2014 - był liderem Szkockiej Partii Narodowej (SNP), którą poprowadził do zwycięstwa w wyborach do szkockiego parlamentu w 2007 r. Funkcję pierwszego ministra (premiera) autonomicznego rządu Szkocji pełnił do listopada 2014 r. - ustąpił po przegranym referendum w sprawie niepodległości Szkocji. W 2015 r. został wybrany do brytyjskiej Izby Gmin, ale w kolejnych wyborach w 2017 r. stracił mandat.</p>
      <p>Później m.in. prowadził program w prokremlowskiej rosyjskiej telewizji RT. W 2018 r. wystąpił z SNP w związku z procesem, który wytoczył szkockiemu rządowi za sposób, w jaki prowadzone jest przeciwko niemu dochodzenie w sprawie o molestowanie. Sąd przyznał rację Salmondowi, uznając, że postępowanie było prowadzone niezgodnie z prawem, ale nie ma to żadnego wpływu na obecnie toczącą się sprawę, która dotyczy kolejnych zarzutów.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/dfce06801e1a85d6d06f1fdd4475dacd/58950063-9240-484c-aabb-a74fbbb68e88.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Alex Salmond był pierwszym ministrem Szkocji od 2007 roku<cite>Źródło: Shutterstock</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/syn-elzbiety-ii-rezygnuje-z-pelnienia-obowiazkow-mocno-zaluje-nieprzemyslanej-znajomosci,987009.html"/>
        <a href="https://www.tvn24.pl/wiadomosci-ze-swiata,2/gdy-sie-poruszyl-musial-spiewac-chinski-hymn-opowiedzial-o-torturach-w-chinach,986869.html"/>
        <a href="https://www.tvn24.pl/wiadomosci-ze-swiata,2/w-chlodni-na-statku-znaleziono-25-ludzi-podziurawili-drzwi-by-wpuscic-powietrze,986855.html"/>
        <a href="https://www.tvn24.pl/wiadomosci-ze-swiata,2/johnson-wygral-z-corbynem-frustrujaca-debata,986775.html"/>
        <a href="https://www.tvn24.pl/wiadomosci-ze-swiata,2/haski-trybunal-oceni-czy-wszczac-sledztwo-przeciw-brytyjskim-zolnierzom,986507.html"/>
      </related>
    </article>
  </body>
</html>