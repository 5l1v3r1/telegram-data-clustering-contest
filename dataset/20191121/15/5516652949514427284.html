<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426209/protaseis-gia-dieyrynsh-armodiothtwn-toy-grafeioy-koinwnikhs-asfalishs-karpathoy-kasoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T15:10:01+00:00"/>
    <meta property="og:title" content="Προτάσεις για διεύρυνση αρμοδιοτήτων του Γραφείου Κοινωνικής Ασφάλισης Καρπάθου-Κάσου"/>
    <meta property="og:description" content="Η Έπαρχος Καρπάθου – Κάσου, κα Καλλιόπη Νικολαΐδου με έγγραφό της"/>
  </head>
  <body>
    <article>
      <h1>Προτάσεις για διεύρυνση αρμοδιοτήτων του Γραφείου Κοινωνικής Ασφάλισης Καρπάθου-Κάσου</h1>
      <address>
        <time datetime="2019-11-21T15:10:01+00:00">21 Nov 2019, 15:10</time>
      </address>
      <p><b>Η Έπαρχος Καρπάθου – Κάσου, κα Καλλιόπη Νικολαΐδου με έγγραφό της </b><br/>α) στον Υπουργό Εργασίας και Κοινωνικών Υποθέσεων κ. Ιωάννη Βρούτση και</p>
      <p>β) στον διοικητή του ΕΦΚΑ κ. Γεώργιο Χάλαρη, διατύπωσε προτάσεις για τη διεύρυνση αρμοδιοτήτων και βελτίωση της λειτουργίας του Γραφείου Κοινωνικής Ασφάλισης Καρπάθου - Ηρωικής Νήσου Κάσου.</p>
      <p>Για το περιεχόμενο του αιτήματος ενημερωθήκαν επίσης, ο Περιφερειάρχης Νοτίου Αιγαίου, ο Υπουργός Επικρατείας, όλοι οι βουλευτές της Δωδεκανήσου και οι Δήμαρχοι Καρπάθου και Ηρωικής Νήσου Κάσου.</p>
      <p>Ανάμεσα στα άλλα, τονίζει:<br/>… «Με το άρθρο 35 του υπ’ αριθμόν 8 Π.Δ. (ΦΕΚ 8/23-1-2019 ) του νέου οργανισμού ΕΦΚΑ ορίζονται οι αρμοδιότητες των Γραφείων Κοινωνικής Ασφάλισης.</p>
      <p>Βάσει της υποπαραγράφου γ. κ’ δ. του ανωτέρου άρθρου ορίζονται ότι στις αρμοδιότητες των Γραφείων Κοινωνικής Ασφάλισης περιλαμβάνεται και ο χειρισμός των εφαρμογών Πληροφορικής ΕΦΚΑ καθώς και η πληροφόρηση των συναλλασσομένων.</p>
      <p>Αυτή τη στιγμή με τα υπάρχοντα πληροφοριακά συστήματα που υπάρχουν διαθέσιμα στο ΓΚΑ Καρπάθου, δεν είναι δυνατή η εξυπηρέτηση των ασφαλισμένων.</p>
      <p>Από την άλλη για λόγους ισονομίας και δίκαιης αντιμετώπισης των κατοίκων της Καρπάθου και της Ηρωικής Νήσου Κάσου με άλλους αντίστοιχων νησιωτικών περιοχών στις οποίες δημιουργήθηκαν Αποκεντρωμένα Τμήματα (Σκιάθος, Σκόπελος, Κάρυστος, Ικαρία Τήνος), προτείνουμε να εξετάσει σοβαρά το ενδεχόμενο δημιουργίας Αποκεντρωμένου Τμήματος, πάντα υπαγόμενο στον έλεγχο της Τοπικής Διεύθυνσης Δωδεκανήσου (Έδρα Ρόδος), με όσο το δυνατόν περισσότερες αρμοδιότητες, κυρίως στους παρακάτω τομείς:</p>
      <p>➢ ΚΟΙΝΕΣ ΕΠΙΧΕΙΡΗΣΕΙΣ<br/>➢ ΟΙΚΟΔΟΜΕΣ</p>
      <p>➢ ΠΡΟΑΙΡΕΤΙΚΗ ΑΣΦΑΛΙΣΗ</p>
      <p>➢ ΣΥΝΤΑΞΕΙΣ (κυρίως Εκτυπώσεις Οθονών)</p>
      <p>➢ ΜΗΤΡΩΟ</p>
      <p>➢ ΔΙΑΣΥΝΔΕΣΗ ΜΕ ΥΠΟΥΡΓΕΙΟ ΟΙΚΟΝΟΜΙΚΩΝ</p>
      <p>➢ ΔΙΑΣΥΝΔΕΣΗ ΜΕ ΜΗΤΡΩΟ ΠΟΛΙΤΩΝ</p>
      <p>➢ ΔΙΑΣΥΝΔΕΣΗ ΜΕ ΟΛΑ ΤΑ ΕΝΤΑΣΣΟΜΕΝΑ ΤΑΜΕΙΑ (ΟΓΑ ,ΟΑΕΕ,ΤΣΜΕΔΕ )</p>
      <p>➢ ΑΠΟΔΟΣΗ Α.Μ.Κ.Α.</p>
      <p>Είναι λοιπόν αναγκαίο να δοθεί η δυνατότητα στους ασφαλισμένους και των δύο νησιών η άμεση και επί τόπου εξυπηρέτηση τους, ούτως ώστε να αποφευχθεί το κόστος και η ταλαιπωρία μετάβασής τους στη Ρόδο, για διεκπεραίωση υποθέσεων, που μπορούν να επιλυθούν στην Κάρπαθο. <br/>Δεν υπάρχει κανένας λόγος οι κάτοικοι των δύο νησιών να ταλαιπωρούνται και να αυξάνεται το κόστος επιβίωσης τους εδώ στην άκρη του Αιγαίου.»</p>
    </article>
  </body>
</html>