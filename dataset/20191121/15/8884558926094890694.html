<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/drazba-hitlerjevih-osebnih-predmetov-izzvala-oster"/>
    <meta property="og:site_name" content="Primorske novice"/>
    <meta property="article:published_time" content="2019-11-21T15:03:16+00:00"/>
    <meta property="og:title" content="Dražba Hitlerjevih osebnih predmetov izzvala oster protest evropskih Judov"/>
    <meta property="og:description" content="Osebni predmeti, ki jih je nekoč uporabljal nemški nacistični voditelj Adolf Hitler, so se znašli na dražbi v nemškem kraju Grasbrunn blizu bavarske prestolnice München. Evropsko judovsko združenje (EJA) se je na dražbo odzvalo z ostrim protestom."/>
  </head>
  <body>
    <article>
      <h1>Dražba Hitlerjevih osebnih predmetov izzvala oster protest evropskih Judov</h1>
      <address><time datetime="2019-11-21T15:03:16+00:00">21 Nov 2019, 15:03</time> by <a rel="author">STA</a></address>
      <p>
        <b>Osebni predmeti, ki jih je nekoč uporabljal nemški nacistični voditelj Adolf Hitler, so se znašli na dražbi v nemškem kraju Grasbrunn blizu bavarske prestolnice München. Evropsko judovsko združenje (EJA) se je na dražbo odzvalo z ostrim protestom.</b>
      </p>
      <figure>
        <img src="https://static.primorske.si/foto/highres/gnweb/720716_268-hitler.jpg"/>
        <figcaption>Osebni predmeti, ki jih je nekoč uporabljal nemški nacistični voditelj Adolf Hitler, so se znašli na dražbi v nemškem kraju Grasbrunn blizu bavarske prestolnice München.  </figcaption>
      </figure>
      <p><b>MÜNCHEN</b> &gt; Predsednik EJA, rabin Menachem je vse glavne nemške stranke pozval, naj sprejmemo zakon, ki bo prepovedal javno prodajo tovrstnih predmetov. Zahteval je tudi, da bi morali prodajalci razkriti imena kupcev, tako da bi lahko v interesu javne varnosti vlada hranila njihov seznam.</p>
      <p>"Skoraj vsak teden se mora EJA odzvati na napade na stavbe naše skupnosti ter, kar je še bolj zaskrbljujoče, na fizične in besedne napade na Jude same. Skrb vzbujajoče je tudi, da Nemčija, ki je na čelu Evrope, beleži povečanje števila protisemitskih napadov," je v pozivu nemškim političnim strankam zapisal Menachem.</p>
      <blockquote>Med predmeti, ki so se znašli na dražbi, so jedilni pribor, Hitlerjeva podpisana pisma in fotografije nacističnih voditeljev, vključno s samim Hitlerjem, koktajl obleka Hitlerjeve soproge Eve Braun, Hitlerjev klobuk in cigaretnica nacističnega veljaka Hermana Göringa. Veliko zanimanja je vladalo za luksuzno izdajo Hitlerjevega manifesta Moj boj, ki so ga prodali za 130.000 evrov, kar je dvakrat več od pričakovane cene. Obleko Eve Braun so prodali za 4600 evrov, kar je prav tako skoraj dvakrat več od pričakovane cene.</blockquote>
      <p>Dodal je, da se pravila za prodajo tovrstnih predmetov ne bi smela v ničemer razlikovati od prodaje osebnih predmetov pokojnega voditelja teroristične mreže Al Kaida Osame bin Ladna ali obsojenega norveškega desničarskega skrajneža <b>Andersa Breivika</b>.</p>
      <p>"Argument zgodovinskega interesa je zgolj semantika," je še zapisal. Spomnil je tudi, da je v času nacistične Nemčije umrlo šest milijonov Judov.</p>
      <p>Dražbo Hitlerjevih osebnih predmetov je pripravila avkcijska hiša Hermann Historica. Kot je po dražbi sporočil njen direktor <b>Bernard Pacher</b>, so v sredo na dražbi prodali približno 80 odstotkov predmetov, med kupci pa so prevladovali muzeji, narodne zbirke ter zasebni kupci "z akademskim interesom za to področje".</p>
      <p>Dodal je, da ni v pristojnosti njegovega podjetja, da bi ocenjevalo, kaj bodo kupci naredili z nacističnimi spominki, poudaril pa, da "bi morali preprečiti, da bi prišli v roke napačnih ljudi". "Ne želimo si nobenih skritih nacistov," je še dejal.</p>
      <p>Dražbe se je v sredo na kraju samem udeležilo več kot 50 oseb, prek svetovnega spleta pa je sodelovalo več kot 500 ljudi.</p>
      <p>Dražba se je začela v sredo ob 18. uri zvečer in je trajala do 22.15. Danes se nadaljuje spletna dražba, ki se je začela ob 10. uri.</p>
      <p>Tokratna dražba ni prva tovrstna dražba omenjene avkcijske hiše. Na podobni so leta 2016 za 275.000 evrov prodali Hitlerjev uniformirani suknjič.</p>
    </article>
  </body>
</html>