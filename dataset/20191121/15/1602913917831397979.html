<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/breaking-exxonmobil-accelereaza-planul-masiv-prin-care-vrea-sa-vanda-active-de-25-miliarde-dolari-printre-care-si-participatia-de-50-in-proiectul-neptun-deep-din-romania-18602805"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-21T15:57:18+00:00"/>
    <meta property="og:title" content="BREAKING. ExxonMobil accelerează planul masiv prin care vrea să vândă active de 25 miliarde dolari, printre care şi participaţia de 50% în proiectul Neptun Deep din România"/>
    <meta property="og:description" content="ExxonMobil plănuieşte să renunţe la toate operaţiunile upstream pe care le are în Europa, inclusiv din Marea Neagră, ca parte a procesului accelerat de înstrăinare de active ce se ridică la o valoare de până la 25 de miliarde de dolari,  transmite Reuters citând surse din companie."/>
  </head>
  <body>
    <article>
      <h1>BREAKING. ExxonMobil accelerează planul masiv prin care vrea să vândă active de 25 miliarde dolari, printre care şi participaţia de 50% în proiectul Neptun Deep din România</h1>
      <address><time datetime="2019-11-21T15:57:18+00:00">21 Nov 2019, 15:57</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>ExxonMobil plănuieşte să renunţe la toate operaţiunile upstream pe care le are în Europa, inclusiv din Marea Neagră, ca parte a procesului accelerat de înstrăinare de active ce se ridică la o valoare de până la 25 de miliarde de dolari,  transmite Reuters citând surse din companie.</p>
      <p>Planul, demarat în 2018, reprezintă cel mai mare program de vânzări de active petroliere şi gazifere din ultimele decenii pentru Exxon, acesta incluzând şi participaţii în proiecte de pe alte două continente, Asia şi Africa. În România, Exxon are o cotă de 50% în proiectul de gaze offshore Neptun Deep din Marea Neagră, perimetru în care are partener OMV Petrom.</p>
      <p>Practic, Exxon îşi va concentra eforturile pe doar o mână de megaproiecte domestice şi internaţionale, în Guyana, Mozambique, Papua Noua Guinee, Brazilia sau Qatar. Programul de înstrăinare de active este demarat în condiţiile în care acţionarii producătorului de petrol şi gaze aplică de ceva ani presiuni pentru adunarea de cash în scopul dezvoltării proiectelor din ţările respective şi diversificarea activităţilor.</p>
      <p>Exxon a întocmit în ultimele luni o listă extinsă de active din cel puţin 11 ţări pe care doreşte să le vândă, ce vor elibera mai mult de 15 miliarde de dolari. Ţinta companiei americane pentru adunarea banilor din vânzarea activelor este 2021, potrivit surselor.</p>
      <p>Compania americană a negociat mai multe acorduri de exit din diferite operaţiuni în ultimele luni, printre care şi un exit din Marea Nordului ce îi aduce 4,5 miliarde de dolari.</p>
      <p>În ceea ce priveşte blocul de mare adâncime din ţara noastră Neptun Deep, Exxon a transmis mai multe adrese unor investitori ce ar putea arăta interes pentru achiziţia participaţiei companiei americane. Printre acestea şi Romgaz, după cum a spus pentru MEDIAFAX Adrian Volintiru, directorul general al producătorului român de gaze.</p>
      <p>"Deocamdată suntem la începutul începuturilor. Am fost contactaţi (luni) de consultantul ExxonMobil care vrea să facă un exit (total) din acest proiect. Ne interesează să preluăm o cotă între 15-20%, dar e mult până departe. Primul pas în momentul ăsta ar fi (purtarea) primelor discuţii, să vedem datele preliminare, ce au trimis dânşii, după care acordul ANRM (Agenţia Naţională pentru Resurse Minerale) pentru a intra în camera de date, formarea echipei, intrarea în camera de date, analiza rezultatelor, obţinerea aprobărilor în adunarea generală a acţionarilor, dar intenţia noastră este de a participa la acest proiect. Ne interesează, vrem şi ne dorim", a spus Volintiru.</p>
      <p>Printre alte companii interesate şi contactate de ExxonMobil pentru Neptun Deep ar fi şi PGNiG, compania de petrol şi gaze controlată de statul polonez. Problema pentru celelalte companii din proiect şi companii interesate ar fi că Exxon este deţinătoarea know-how-ului pentru proiectul de mare adâncime de la noi.</p>
      <p>În orice caz, americanii mai plănuiesc exit-uri şi din Germania şi din operaţiunile din platoul continental al Marii Britanii de la Marea Nordului. Totodată, procedura de vânzare a început şi în cazul activelor din Australia, Nigeria şi Malaezia.</p>
      <p>Un purtător de cuvânt al Exxon a precizat că societatea nu "comentează cu privire la zvonurile şi speculaţiile din piaţă".</p>
      <p>Exxon ar mai rămâne în Europa, conform planului, cu operaţiunile din Ţările de Jos, unde deţine şi exploatează împreună cu Royal Dutch Shell câmpul gazifer Groningen, pe care guvernul olandez plănuieşte să-l închidă în 2022. În Africa, Exxon vrea să-şi vândă operaţiunile din Chad, Guineea Ecuatorială şi o parte din activele din Nigeria.</p>
      <p>În timp ce Exxon urmează să-şi intensifice investiţiile în următorii ani pentru a dezvolta noi proiecte de petrol şi gaze, majoritatea competitorilor săi au planuri mai prudente de cheltuieli din cauza perspectivei incerte ce planează în jurul preţurilor petrolului şi a presiunii crescânde venită de la investitorii ce doresc o diversificare şi implicit o îndepărtare de combustibilii fosilii spre regenerabile.</p>
      <p>Exxon a răspuns mai lent la prăbuşirea preţului petrolului din 2014 decât rivalii săi care au redus mai brusc cheltuielile de investiţii, ceea a dus la o presiune mare din partea acţionarilor pentru a reduce costurile. De menţionat că acţiunile Exxon pe Wall Street au avut o evoluţie mai slabă în raport cu titlurile altor companii petroliere majore în ultimii cinci ani.</p>
      <p>Spre deosebire de rivalii Shell şi British Petroleum (BP), Exxon nu a mai realizat o revizuire majoră a portofoliului său de active şi operaţiuni de decenii. BP a vândut active de peste 65 miliarde de dolari în urma dezastrului de mediu din 2010 din Golful Mexic (Deepwater Horizon), în timp ce Shell a vândut active de peste 30 de miliarde de dolari după achiziţionarea rivalului britanic BG Group în 2016.</p>
      <p>Exxon a anunţat anul acesta că plănuieşte să-şi majoreze investiţiile de capital de la 26 miliarde de dolari în 2018 la 30-35 miliarde de dolari între 2021-2025, însă analiştii estimează deja presiuni asupra acestor planuri pe fondul unor preţuri scăzute la petrol şi chiar contractarea de credite pentru realizarea investiţiilor.</p>
    </article>
  </body>
</html>