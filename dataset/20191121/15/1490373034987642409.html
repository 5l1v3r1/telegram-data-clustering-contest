<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/plzensko-vrazda-soud-vypoved_1911211522_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T15:22:00+00:00"/>
    <meta property="og:title" content="‚Tak jsem ji zabil.‘ Matka mladíka souzeného za vraždu dívky líčila u soudu synovy duševní problémy"/>
    <meta property="og:description" content="Obžalovaný se podle své matky pokusil o sebevraždu, strávil nějaký čas na psychiatrii a začal být velmi agresivní. Mladík se k činu se přiznal."/>
  </head>
  <body>
    <article>
      <h1>‚Tak jsem ji zabil.‘ Matka mladíka souzeného za vraždu dívky líčila u soudu synovy duševní problémy</h1>
      <address><time datetime="2019-11-21T15:22:00+00:00">21 Nov 2019, 15:22</time> by <a rel="author">ČTK</a></address>
      <p>
        <b>Osmnáctiletý Daniel Miarko, který u soudu v Plzni čelí obžalobě z vraždy stejně staré bývalé kamarádky, chtěl kvůli jejímu odmítnutí zemřít, řekla ve čtvrtek u soudu mladíkova matka. Loni v listopadu podle ní snědl jed na krysy a odjel do Zdemyslic, kde dívka žila. Po pokusu o sebevraždu se léčil na psychiatrii, užíval antidepresiva a antipsychotika. Nastal u něj ale zlom, začal se projevovat agresivně, popsala žena soudu.</b>
      </p>
      <p>Obžaloba Miarka viní z toho, že letos 27. května dívku kvůli neopětovaným citům v jejím domě pobodal a zavraždil. Miarko se ke všemu doznal.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/policie-vrazda-nadrz-svihov-par_1911201548_tzr"/>
      </related>
      <p>Podle patoložky Heleny Kvapilové byla tři ze čtyř bodnutí smrtelná. Rány byly navíc vedené velkou silou, jedna dokonce přeťala žebro a druhá hrudní kost. Dívka zemřela do pěti až sedmi minut na masivní ztrátu krve poté, co jí rány zasáhly srdce, srdečnici, plíce, játra a ledviny. Před smrtí zřejmě upadla do bezvědomí, uvedla znalkyně.</p>
      <p>Miarkova matka popsala, že dívka se synem trávila hodně času, načež se do ní zamiloval. Matka si ale nebyla jistá, zda je to pro syna dobré, protože se dívka měla nelichotivě vyjadřovat o jeho oblečení a zřejmě kvůli jejím dalším poznámkám začal syn cvičit a držet dietu, která dle slov ženy hraničila s anorexií.</p>
      <p>Popsala také, že si spolu často do noci psali, jezdili na výlety, stanovali spolu, ovšem neměli intimní vztah. „Dan se zdál být šťastný,“ řekla jeho matka. Poté se však dívka vztah náhle ukončila a Miarko to velmi špatně nesl.</p>
      <p>Po pokusu o sebevraždu a pobytu na psychiatrii se hodně změnil. Začal být agresivní – vyčítal matce, že ho nenechala zemřít, a řekl, že nemá rodiče rád a je s nimi pouze kvůli penězům. „Lékařka mi řekla, že jeho problémy sahají dále, než si myslíme,“ uvedla matka.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/jan-kuciak-vrazda-soud-dozivoti-marian-kocner-slovensko_1911201325_tzr"/>
      </related>
      <h3>Opuštění školy</h3>
      <p>Synův stav ji tak vedl ke změně synovy školy. Chtěla ho tím odstřihnout od bývalých spolužáků a pokračovat s léčbou jeho duševních problémů.</p>
      <p>V kritický den Miarko odmítal jít do školy. Matce říkal, že ho bolí hlava a má depresi, ona ho ale do školy přesto poslala. Podle obžaloby se pak ve škole omluvil a odjel do Zdemyslic.</p>
      <p>„Dan mi pak napsal: ‚Tak jsem ji zabil.‘ Omlouval se mi. Já jsem si prostě myslela, že je to zase výplod jeho fantazie. Myslela jsem si, že chce spáchat sebevraždu, a začala jsem pátrat, kde je,“ líčila žena. Našla ho za Zdemyslicemi. „Když nastoupil do auta, bylo mi jasné, že se skutečně něco stalo. On se třásl a nijak zvlášť nekomunikoval,“ řekla. Autem se pak vrátili k dívčině domu, kde už byla sanitka. Matka tam syna předala policii s tím, že čin spáchal on.</p>
      <p>U soudu vypovídal i Miarkův kamarád, kterému se tři dny před vraždou svěřil, že dívku zabije. Mladík ale řekl, že tomu nepřikládal příliš význam. Uvedl, že pozdě v noci byli oba silně opilí. Později mu pak Miarko napsal, že je Tereza mrtvá. Policie nyní tohoto svědka stíhá kvůli tomu, že trestný čin neoznámil.</p>
      <related>
        <h4>Související články</h4>
        <a href="https://www.irozhlas.cz/zpravy-domov/umrtnost-cr-nemoci-rakovina-pricina-umrti-cesky-statisticky-urad_1911201333_aur"/>
        <a href="https://www.irozhlas.cz/zpravy-domov/vezeni-tresty-kumulace-retezeni-retezeni-trestu-recidiviste-univerzita-karlova_1911200702_cha"/>
        <a href="https://www.irozhlas.cz/zpravy-domov/loupez-pachatel-zena-neslysici-praha_1911191305_elev"/>
      </related>
    </article>
  </body>
</html>