<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3362047/pred-ovim-ruskim-supertenkom-nato-je-nemocan-zbog-ovoga-nevidljivu-t-14-armatu-zovu-najpametnijim-tenkom-na-svetu"/>
    <meta property="og:site_name" content="kurir.rs"/>
    <meta property="article:published_time" content="2019-11-21T15:39:00+00:00"/>
    <meta property="og:title" content="PRED OVIM RUSKIM SUPERTENKOM NATO JE NEMOĆAN: Zbog ovoga nevidljivu T-14 Armatu zovu najpametnijim tenkom na svetu!"/>
    <meta property="og:description" content="Čudo vojne tehnologije i najpametniji tenk na svetu, kako ga stručnjaci nazivaju, stiže ruskoj vojsci krajem ove ili početkom sledeće godine."/>
  </head>
  <body>
    <article>
      <h6 class="kicker">stiže uskoro</h6>
      <h1>PRED OVIM RUSKIM SUPERTENKOM NATO JE NEMOĆAN: Zbog ovoga nevidljivu T-14 Armatu zovu najpametnijim tenkom na svetu!</h1>
      <address>
        <time datetime="2019-11-21T15:39:00+00:00">21 Nov 2019, 15:39</time>
      </address>
      <p>
        <b>Čudo vojne tehnologije i najpametniji tenk na svetu, kako ga stručnjaci nazivaju, stiže ruskoj vojsci krajem ove ili početkom sledeće godine.</b>
      </p>
      <p>Supertenk T-14 Armata, kako ističu eksperti, nadmoćniji je od svih tenkova kojima raspolažu snage NATO saveza.</p>
      <p>Ruski zvaničnici nisu naveli koliko će tenkova biti isporučeno, ali se ranije pominjalo da je ugovor potpisan na 100, a da će "Uralvagonzavod" do 2025. godine proizvesti 2.300 takvih tenkova.</p>
      <p>Zapadni mediji ocenjuju da je T-14, bez preterivanja, najrevolucionarniji tenk u poslednjih 50 godina. Napravljen je po univerzalnoj guseničnoj platformi Armata i prvi je tenk sa izolovanom oklopnom kapsulom za posadu od tri osobe, sa kupolom na daljinsko upravljanje i sa automatskim mehanizmom za punjenje, što povećava nivo zaštićenosti vojnika i efikasnost otvaranja vatre.</p>
      <p>
        <b>Prednosti najpametnijeg tenka </b>
      </p>
      <figure>
        <img src="https://www.kurir.rs/data/images/2019/11/21/15/2059459_epa-maxim-shipenkov01-epa-maxim-shipenkov_ff.jpg?ver=1574345692"/>
        <figcaption>
          <cite>foto: EPA / Maxim Shipenkov</cite>
        </figcaption>
      </figure>
      <p>Glavne prednosti ruskog supertenka su njegova masa, kalibar osnovnog oruđa, snaga motora i oklop.</p>
      <p>"Armata se poprilično razlikuje od većine savremenih tenkova. Prvi je tenk sa izolovanom blindiranom kapsulom, a borbeni odeljak gde se nalazi top je bez posade, pa oruđe radi automatski, zbog čega je taj deo kompaktniji. Unutrašnjost je podeljena pregradama i osigurava bezbednost posade, što je veoma važno, jer je posada nešto najvrednije u oklopnoj tehnici. Uzimajući u obzir sve njegove karakteristike, može se reći da je ovaj tenk po svojim mogućnostima zaista bolji od ogromne većine stranih tenkova, a možda i gotovo svih“, kaže za Sputnjik ruski vojni ekspert Dmitrij Kornjev.</p>
      <p>Tenk je prvi put prikazan na Paradi pobede na Crvenom trgu u Moskvi 2015. godine, a ima veliku mobilnost i vatrenu moć. </p>
      <figure>
        <iframe src="https://www.youtube.com/embed/Lk-HBzwjQ4U" width="560" height="315" data-service="Youtube" scrolling="no"/>
      </figure>
      <p>Dosadašnja testiranja Armate na poligonima Ministarstva odbrane pokazala su njene odlične rezultate. Zahvaljujući tome što je korišćena stelt tehnologija, tenk je teško vidljiv na radarima. Ima i svoj radar za otkrivanje neprijateljskih oklopnih vozila. Gađa navođenim raketama i ima top 2A82, kalibra 125 milimetara, koji može da ispali 10 do 12 granata u minuti, uz efektivni domet i do sedam kilometara. Međutim, proizvođač navodi da ovo borbeno vozilo može biti opremljeno i topom kalibra 152 milimetara.</p>
      <p>Dužina Armate je 10,8 metara, širina 3,5 metra, visina 3,3 metra, a težak je 48 tona. Motor koji pokreće tenk ima takve karakteristike koje mu obezbeđuju da razvije brzinu i do 90 kilometara na čas. Kapacitet rezervoara je dovoljan da tenk sa jednim punjenjem pređe daljinu od 500 kilometara.</p>
      <p>
        <b>Među najskupljim tenkovima na svetu </b>
      </p>
      <figure>
        <img src="https://www.kurir.rs/data/images/2019/11/21/15/2059475_profimedia0423279004-t14-armata_ff.jpg?ver=1574346620"/>
        <figcaption>
          <cite>foto: Profimedia</cite>
        </figcaption>
      </figure>
      <p>Konstruktori navode da su poseban akcenat stavili na ergonomiju, tako da se čak i vrlo visoki vojnici u njemu osećaju udobno, a takođe kažu i da je tenk prijatan i lak za vožnju, kao savremen terenski automobil.</p>
      <p>Nedavno je objavljeno i da će Armata biti prvi ruski tenk sa toaletom, što je bitno za duge borbene misije. Tenk je obezbeđen vodom i hranom.</p>
      <p>Iako stručnjaci veoma cene borbene sposobnosti Aramte, rusko Ministarstvo odbrane ne žuri da ih masovno kupuje, s obzirom da je T-14 jedan od najskupljih tenkova na svetu. </p>
      <p>Zvanično cena nije objavljena, ali vojni eksperti predviđaju da bi nakon probne eksploatacije Armata mogla da pojeftini i da se približi ceni ruskog tenka T-90, koji košta oko 3,5 miliona dolara, dok cena jednog američkog tenka Abrams premašuje šest miliona. Stručnjaci napominju da nijedan ruski tenk nikada nije bio skuplji od Abramsa.</p>
      <p>Od momenta prvog prikazivanja, Armata je privukla ogromnu pažnju. Neke zemlje, poput Indije, zainteresovane su za nabavku novog supertenka.</p>
      <p>Kurir.rs / Sputniknews.com Foto: EPA / Sergei Ilintsky</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3361119/evo-koliko-se-ameri-plase-s-400-i-s-500-za-unistavanje-ruskih-pvo-sistema-formirali-posebnu-armiju-video"/>
        <a href="https://www.kurir.rs/planeta/3360275/cuvajte-se-izranja-nosac-aviona-nova-tehnologija-cini-postojece-plovece-tvrdjave-potpuno-zastarelim-video"/>
        <a href="https://www.kurir.rs/planeta/3360471/amerika-preti-egiptu-budete-li-kupili-vojne-avione-od-rusa-odmah-slede-sankcije"/>
        <a href="https://www.kurir.rs/planeta/3359973/kim-nastavlja-da-prkosi-nadgledao-padobransku-vezbu-vojnih-snajperista-obecao-da-ce-izgraditi-nepobedivu-vojsku-foto-video"/>
      </related>
    </article>
  </body>
</html>