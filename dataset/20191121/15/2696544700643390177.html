<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191121_Egy_csecsemot_talaltak_a_kecskemeti_korhaz_inkubatoraban"/>
    <meta property="og:site_name" content="HVG.hu"/>
    <meta property="article:published_time" content="2019-11-21T15:35:00+00:00"/>
    <meta property="og:title" content="Újszülöttet találtak a kecskeméti kórház inkubátorában"/>
    <meta property="og:description" content="A kecskeméti kórház központi bejárata mellett található inkubátorban találták a kislányt, aki a Fanni nevet kapta."/>
  </head>
  <body>
    <article>
      <h1>Újszülöttet találtak a kecskeméti kórház inkubátorában</h1>
      <address><time datetime="2019-11-21T15:35:00+00:00">21 Nov 2019, 15:35</time> by <a rel="author">MTI</a></address>
      <p>
        <b>A kecskeméti kórház központi bejárata mellett található inkubátorban találták a kislányt, aki a Fanni nevet kapta.</b>
      </p>
      <p>Egészséges kislányt hagytak a Bács-Kiskun Megyei Kórház kecskeméti, központi telephelyének főbejárata mellett található csecsemőmentő inkubátorban csütörtök hajnalban. Az elmúlt több mint egy évtizedben ő a negyedik gyermek, akit az inkubátorban hagytak. A kórház szóvivője elmondta, a 3500 grammos, 50 centiméteres kislány a kórházban a Fanni keresztnevet kapta.</p>
      <p>A gyermekmentő inkubátor a kecskeméti kórház Nyíri úti parkolói felől nyitott. Az érzékelők a baba behelyezése után néhány perccel jeleznek a portaszolgálatnak. Ilyenkor még hagynak néhány percet a szülőknek, hogy elbúcsúzhassanak a gyermektől és megőrizhessék anonimitásukat, majd szakképzett munkatársak kezébe kerül az újszülött.</p>
      <p>A csecsemő további sorsáról később, számos vizsgálat után a gyámhivatal intézkedik, de hat héten át még jelentkezhetnek a szülei is érte - ismertette a szóvivő.</p>
      <p>Hasonló eset először 2012 januárjában történt a kecskeméti kórház Izsáki úti telephelyén, ahol az 1300 grammos újszülöttre kihűlve, életveszélyes állapotban találtak rá. Az átmenetileg Szőke Attilának nevezett kisfiúért később jelentkeztek a szülei. 2016-ban egy egészséges kislányt hagytak a babamentő készülékben. A 3160 grammos, 50 centiméteres, ideiglenesen Ignácz Brigittának elnevezett kislányt végül örökbe fogadták. A <a href="https://hvg.hu/elet/20181107_egeszseges_ujszulottet_hagytak_a_kecskemeti_korhaz_babamento_inkubatoraban">harmadik eset</a> tavaly november 7-én történt; a 3400 grammos, 53 centiméteres Gábort - még karácsony előtt - szintén örökbe fogadták.</p>
      <p>
        <i>(Képünk illusztráció)</i>
      </p>
      <related>
        <a href="https://hvg.hu/elet/20190604_Ismet_ujszulottet_talaltak_a_babamento_inkubatorban_Miskolcon"/>
        <a href="https://hvg.hu/elet/20181107_egeszseges_ujszulottet_hagytak_a_kecskemeti_korhaz_babamento_inkubatoraban"/>
      </related>
    </article>
  </body>
</html>