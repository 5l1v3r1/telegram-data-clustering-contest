<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/bellezza/copiare-il-look-di-michelle-hunziker-makeup-fresco-e-luminoso/658229/"/>
    <meta property="og:site_name" content="DiLei"/>
    <meta property="article:published_time" content="2019-11-21T15:21:07+00:00"/>
    <meta property="og:title" content="Copiare il look di Michelle Hunziker: makeup fresco e luminoso"/>
    <meta property="og:description" content="Michelle Hunziker è da sempre icona di stile, con look semplici acqua e sapone, ma anche eleganti e raffinati. Ecco come copiare il suo look in maniera facile e veloce"/>
  </head>
  <body>
    <article>
      <h1>Copiare il look di Michelle Hunziker: makeup fresco e luminoso</h1>
      <h2>Michelle Hunziker è da sempre icona di stile, con look semplici acqua e sapone, ma anche eleganti e raffinati. Ecco come copiare il suo look in maniera facile e veloce</h2>
      <address><time datetime="2019-11-21T15:21:07+00:00">21 Nov 2019, 15:21</time> by <a rel="author">Camilla Cantini</a></address>
      <p>Se parliamo di <a href="https://dilei.it/vip/video/michelle-hunziker-svela-su-instagram-lalbero-di-natale-e-aurora-commuove/655088/"><b>Michelle Hunziker</b></a> salta subito all’occhio una parola: <b>semplicità</b>. Semplicità della sua persona, del suo personaggio sempre allegro e solare, ma anche del suo stile. Mai volgare o fuori posto, elegante e raffinata ma anche sexy. Copiare il suo look, specie in fatto di makeup, non è poi così difficile. Il <b>trucco classico</b> di Michelle, infatti, è curato, <b>luminoso</b> e radioso, che punta molto su <b>toni nude</b>, occhi definiti ma senza esagerazioni ed incarnato perfezionato.</p>
      <h3>La base viso di Michelle Hunziker, delicata e luminosa</h3>
      <p>La <b>base viso</b> è <b>fresca</b>, realizzata in maniera impeccabile andando a coprire discromie ed imperfezioni, senza però appesantire i tratti. Un tocco di <b>fondotinta luminoso</b>, opacizzando i punti strategici della zona T, correttore per illuminare il contorno occhi ed un <b>leggero contouring</b>. Per riequilibrare i volumi del viso opta per un contouring delicato, non troppo artefatto, che scaldi leggermente l’incarnato, mettendo poi in evidenza gli zigomi con un tocco di blush naturale e dell’illumimante. Niente di troppo vistoso o esagerato: <b>la regola è naturalezza</b>.</p>
      <figure>
        <img src="https://dileidemosite.files.wordpress.com/2019/11/michelle-hunziker-look-naturale.jpg?w=2560&amp;strip=all&amp;quality=100"/>
      </figure>
      <p>
        <a href="https://www.instagram.com/therealhunzigram/">
          <i>Fonte: Instagram</i>
        </a>
      </p>
      <h3>Nude e naturale o con un accenno di definizione: ecco il makeup occhi preferito della show girl</h3>
      <p>Per il <b>makeup </b>degli<b> occhi</b> predilige quasi sempre <b>look acqua e sapone</b>, quasi un “<i>no makeup makeup</i>”, cioè un trucco che c’è, ma quasi non si vede. Niente eccessi, quindi, per il suo makeup da tutti i giorni, per cui sceglie <b>ombretti luminosi e chiari</b> da applicare su tutta la palpebra. Quasi sempre irrinunciabile è un tocco di <b>matita nera</b> o di eyeliner, per bordare l’occhio e renderlo più intenso. Questo perché la sua tipologia di occhio è leggermente infossata e, con i colori chiari, riesce a ribilanciarne le proporzioni. <b>Tanto mascara</b> o, in alternativa, ciglia finte a ciuffetto all’angolo esterno dell’occhio, naturali, per aprire lo sguardo ed allungarlo verso l’esterno.</p>
      <figure>
        <img src="https://dileidemosite.files.wordpress.com/2019/11/michelle-hunziker-look-intenso.jpg?w=2560&amp;strip=all&amp;quality=100"/>
      </figure>
      <p>
        <a href="https://www.instagram.com/therealhunzigram/">
          <i>Fonte: Instagram</i>
        </a>
      </p>
      <p>Non mancano però <b>look più strutturati</b> ed intensi, spesso prediligendo tonalità<b> tortora</b> o <b>marroni freddi</b> con una punta di grigio all’interno. Niente look complicati ed elaborati, basta un po’ di ombretto per intensificare la piega dell’occhio o da sfumare su tutta la palpebra, per un <b>leggero <a href="https://dilei.it/uncategorized/smokey-eyes-nero-come-realizzarlo-e-portarlo-al-meglio/625537/">smokey eyes</a></b>. L’ombretto lo porta allungato verso l’esterno, per uno sguardo più magnetico e felino. Non mancano occasioni, ma più raramente, in cui si concede trucchi più strong, prediligendo smokey eyes neri, ma contenuti e non troppo saturi, per non andare a rimpicciolire l’occhio.</p>
      <h3>Anche per le labbra la scelta ricade su tonalità naturali, che ne esaltino il colore</h3>
      <p>Per le <b>labbra</b>, invece, via libera a toni <b>nude</b>, scegliendo rossetti dalla tonalità leggermente rosata o con una punta di marrone. Le <b>texture</b> che predilige sono <b>cremose</b>, niente labbra opache ma piuttosto un effetto rimpolpato, abbastanza luminoso. Anche il <b>gloss</b> è un amico fedele, che spesso applica sopra al rossetto, al centro delle labbra, per ingrandirle otticamente. I colori che sceglie sono quelli che esaltano maggiormente il suo colore di labbra, senza andarlo a modificare, ma l’abbiamo vista sfoggiare anche rossetti più intensi, sui toni del rosso.</p>
      <figure>
        <img src="https://dileidemosite.files.wordpress.com/2019/11/michelle-hunziker-look-fresco-luminoso.jpg?w=2560&amp;strip=all&amp;quality=100"/>
      </figure>
      <p>
        <a href="https://www.instagram.com/therealhunzigram/">
          <i>Fonte: Instagram</i>
        </a>
      </p>
      <p>Quello di <a href="https://dilei.it/vip/video/michelle-hunziker-cambio-di-look-dopo-25-anni-la-trasformazione-su-instagram/637062/"><b>Michelle Hunziker</b> è uno stile classico</a>, che ben si adatta a tutti i giorni ed a qualsiasi tipo di occasione, nonché occhio. Un look rimasto invariato nel tempo, in cui la sua vera bellezza e radiosità sono protagonisti, accompagnate anche dai lunghi <b>capelli biondi</b>, portati quasi sempre lisci o leggermente mossi ed accompagnati da una <b>riga laterale</b> o da una <b>frangetta</b> a tendina, leggera e disordinata, per rendere gli occhi ancora di più il punto focale dei suoi makeup.</p>
      <related>
        <h4>Leggi anche</h4>
        <a href="https://dilei.it/bellezza/tendenze-makeup-viso-ed-occhi-primavera-estate-2019/594313/"/>
        <a href="https://dilei.it/bellezza/bronze-makeup-come-ottenere-abbronzatura-dorata-con-trucco/7170/"/>
        <a href="https://dilei.it/bellezza/trasformare-un-look-da-giorno-in-uno-da-sera-ecco-come-fare/648636/"/>
        <a href="https://dilei.it/bellezza/tendenze-makeup-labbra-primavera-2019/594397/"/>
        <a href="https://dilei.it/bellezza/smokey-eyes-occhi-verdi/613466/"/>
      </related>
    </article>
  </body>
</html>