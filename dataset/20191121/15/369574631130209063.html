<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/finance/nakupovani/bezutesne-nemecke-rikali-britove-o-lidlu-a-aldi-diskonty-ted/r~6930c8060baa11ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T15:02:34+00:00"/>
    <meta property="og:title" content="Drahé potraviny ženou Brity do německých diskontů. Aldi a Lidl rostou"/>
    <meta property="og:description" content="Rostoucí ceny potravin připisované někdy brexitu přiměly Brity přehodnotit nabídku německých diskontních řetězců."/>
  </head>
  <body>
    <article>
      <h1>Drahé potraviny ženou Brity do německých diskontů. Aldi a Lidl rostou</h1>
      <address>
        <time datetime="2019-11-21T15:02:34+00:00">21 Nov 2019, 15:02</time>
      </address>
      <p>Když se Aldi a Lidl odvážily vstoupit v devadesátých letech na trh za kanálem La Manche, nespatřovaly v nich tamní zavedené řetězce Tesco, Sainsbury's nebo Asda zprvu žádnou vážnou konkurenci. Podle listu The Guardian působily jejich spartánsky zařízené prostory zaplněné zbožím v lepenkových krabicích ošuntěle a "bezútěšně německy" a za výhradně německou vlastnost byla považována i snaha pídit se neustále po co nejvýhodnější ceně. Ještě v roce 2009 tak měly Aldi a Lidl v Británii pouze dvouprocentní podíl na trhu.</p>
      <p>Související</p>
      <h3>Lidl chystá vlastní platební systém, obejde karetní firmy. Lidl Pay nasadí i v Česku</h3>
      <figure>
        <img src="https://cdn.xsd.cz/resize/d2eb4a5fb0083b2abbd4b54e62c4e117_resize=240,135_.jpg?hash=0f2e2df1bb1a70f6b36a5b38f749c83b"/>
      </figure>
      <p>V následujících letech ale přišel průlom. V prosinci 2013 se pořad rozhlasové stanice BBC ptal "Proč jsou Lidl a Aldi najednou tak populární?" Nyní ovládají oba německé řetězce v Británii dohromady už 15 procent maloobchodního trhu a v žebříčku největších supermarketů je Aldi na pátém a Lidl na sedmém místě, píše Die Zeit.</p>
      <p>Jednou z příčin jsou skutečně nízké ceny a fakt, že stále více Britů muselo a musí kvůli recesi po finanční krizi z roku 2008 a následným úsporným vládním opatřením šetřit. Aldi a Lidl jim přijdou vhod, protože takzvaná velká čtyřka - řetězce Tesco, Asda, Morrisons a Sainsbury's - podle autorů knihy Retail Disruptors, na něž se odvolává Die Zeit, zdražují i přes stagnující příjmy domácností.</p>
      <p>Není to ale jediný důvod. Německé řetězce se Britům přizpůsobily širší nabídkou místních potravin - zatímco před deseti lety pocházelo podle bývalého ředitele britské větve Lidlu Ronnyho Gottschlicha od britských dodavatelů jen 35 procent zboží, v roce 2016 už to bylo 65 procent. Tím se odlišují i od britských rivalů, a mají tak dobré vyhlídky v případě odchodu Británie z Evropské unie - méně je totiž zatíží cla a jiné obchodní bariéry.</p>
      <p>Britské pobočky Aldi a Lidlu už také nepůsobí nehostinně. Stále sice podle Die Zeit mají spíše funkční charakter, ale jsou čisté, upravené, zákazníky u vchodu vítají kytice květin a oblíbená je i nabídka čerstvé zeleniny za příznivou cenu.</p>
      <p>Související</p>
      <h3>Politická sebevražda, říká svaz k chystanému zákazu slev a akcí. Doplatí na to chudí</h3>
      <figure>
        <img src="https://cdn.xsd.cz/resize/144d8035decd38cd889b1f4778d40938_resize=240,135_.jpg?hash=77b5aca5e72150dbc69b57e9d468f561"/>
      </figure>
      <p>Pověst německých řetězců se v Británii zlepšila - už se o nich neříká, že nabízejí levné masové produkty, ale kvalitu za rozumnou cenu. Britské konkurenci tak začínají šlapat na paty. V loňské vánoční sezóně vykázaly jak Aldi tak Lidl desetiprocentní růst tržeb, což je výrazně více než britská konkurence. Nakupovat k nim na svátky přišly dvě třetiny britských domácností.</p>
      <p>A Aldi a Lidl v Británii dál rychle expandují. Lidl chce investovat 500 milionů liber (téměř patnáct miliard Kč) do otevření čtyřiceti nových poboček v Londýně. Aldi, který má nyní v Británii 840 poboček, jich do roku 2025 hodlá provozovat 1200 a v hlavní městě a okolí jejich počet zdvojnásobit, napsal Die Zeit.</p>
    </article>
  </body>
</html>