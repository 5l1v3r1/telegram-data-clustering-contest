<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/romanca-din-canada-despre-femeia-care-a-murit-in-tragedia-de-la-timisoara-a-locuit-mult-pe-strada-18602758"/>
    <meta property="og:site_name" content="Gândul"/>
    <meta property="article:published_time" content="2019-11-21T15:40:18+00:00"/>
    <meta property="og:title" content="Româncă din Canada, despre femeia care a murit în tragedia de la Timişoara: A locuit mult pe stradă"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Româncă din Canada, despre femeia care a murit în tragedia de la Timişoara: A locuit mult pe stradă</h1>
      <h2>Femeia de 29 de ani care a murit în urma deratizării dintr-un bloc din Timişoara a locuit pe stradă şi a suferit mult, spune o româncă stabilită în Canada, care a cunoscut-o. Aceasta o asociază pe tânără cu sintagma „femeie a durerii, obişnuită cu suferinţa”.</h2>
      <address><time datetime="2019-11-21T15:40:18+00:00">21 Nov 2019, 15:40</time> by <a rel="author" href="https://www.gandul.info/autor/ilinca-nazarie" target="_blank">Ilinca Nazarie</a></address>
      <p>„Nu cred că ne este dat nouă ca oameni să vedem prea multe miracole în umblarea noastră pe acest pământ. Pentru mine, Crina a fost un miracol", aşa îşi începe postarea de pe Facebook Ana Negrulescu, o româncă plecată în Canada.</p>
      <p>Ea a cunoscut-o pe Crina, femeia care şi-a pierdut viaţa în urma dezinsecţiei din blocul din Timişoara. Aceasta povesteşte că tânăra de 29 de ani a locuit pe stradă o perioadă de timp şi că o vedea ca pe „o femeie a durerii”. Soţul femeii care locuieşte Canada, Paul Negrulescu, este psihoterapeut şi este unul dintre cei care a ajutat-o pe Crina atunci când îi era greu.</p>
      <p>„Crina a locuit pe stradă mult timp şi e greu de descris prin ce suferinţe a trecut, ce a determinat-o să plece de acasă în copilărie, dificultatea vieţii lipsite de acoperiş şi hrană, modul în care a fost tratată pe stradă, femeie fiind. Până nu a lucrat Paul (n.r.-soţul ei) cu tinerii străzii, şi cu Crina, nici nu mi-am putut imagina. Nu vreau să sune blasfemiator, dar mi se pare că sintagma &lt;părăsită de oameni, femeie a durerii, obişnuită cu suferinţa&gt; descrie imaginea pe care o aveam eu despre Crina în urma cu câţiva ani", scrie Ana Negrulescu.</p>
      <p>Aceasta povesteşte că soarta i-a surâs însă Crinei, iar după câţiva ani, când a revăzut-o, tânăra era schimbată: căsătorită, deja avea un copil şi făcea liceul la seral.</p>
      <p>„În vara lui 2018, eram în vizită în ţară şi ne plimbam prin Complexul Studenţesc, când am reîntâlnit-o pe Crina. Nu am recunoscut-o, în primă instanţă. Mai apoi, nu m-am putut opri din plâns când am văzut ce bine arăta. Am povestit puţin cu ea şi ne-a spus că a ieşit de pe stradă, că e căsătorită, are un fiu, Darius, şi că e fericită. Lucra şi făcea liceul la seral. Era bine, optimistă, plină de viaţă şi extrem de mulţumitoare pentru noua ei viaţă", se arată în postarea Anei Negrulescu.</p>
      <p>Soţii Negrulescu au păstrat legătura cu ea, iar anul acesta când au venit acasă s-au reîntâlnit cu Crina şi cu fiul ei.</p>
      <p>„Erau bine. Darius era un copil vesel, vioi şi curios şi i-a adus multă bucurie mamei sale. Crina ne tot spunea cum Dumnezeu, Darius şi soţul ei au scos-o de pe stradă. Darius era &lt;îngerul&gt; ei, pe care Dumnezeu i l-a trimis să îi schimbe viaţa", povesteşte femeia.</p>
      <p>Pentru familia Negrulescu, vestea despre morţii Crinei şi copilul ei a fost una „extrem de dureroasă şi şocantă”.</p>
      <p>„(...)Mă bucur că Dumnezeu i-a îngăduit Crinei să trăiască o altă viaţa în ultimii ani, una plină de bucurie, speranţă şi optimism. Chiar şi în ultima conversaţie cu Paul, după moartea lui Darius, acceptase că fiecăruia ni s-a dat un anumit interval de timp de trăit pe acest pământ (cuvintele ei) şi că trebuie să fie puternică şi să creadă că Dumnezeu o poate scoate şi de aici, chiar dacă în acel moment o durea cumplit plecarea lui", a explicat Ana Negrulescu în postarea ei de pe Facebook.</p>
      <p>În urma tragediei produse într-un bloc din Timişoara, în care s-a efectuat o acţiune de dezinfecţie şi deratizare, doi copii şi o femeie au murit. Patronul firmei care a făcut deratizarea a fost arestat pentru 30 de zile.</p>
    </article>
  </body>
</html>