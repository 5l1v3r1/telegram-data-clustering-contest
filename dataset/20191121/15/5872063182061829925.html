<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/euroleague/1560918/o-diamadidis-upopsifios-gia-tin-korufaia-omada-tis-dekaetias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T15:44:00+00:00"/>
    <meta property="og:title" content="Ο Διαμαντίδης υποψήφιος για την κορυφαία ομάδα της δεκαετίας!"/>
    <meta property="og:description" content="H Euroleague ανακοίνωσε την υποψηφιότητα ενός θρύλου του Παναθηναϊκού και του ευρωπαϊκού μπάσκετ"/>
  </head>
  <body>
    <article>
      <h1>Ο Διαμαντίδης υποψήφιος για την κορυφαία ομάδα της δεκαετίας!</h1>
      <address><time datetime="2019-11-21T15:44:00+00:00">21 Nov 2019, 15:44</time> by <a rel="author">Βαρδαλαχάκης Μανώλης</a></address>
      <p>
        <b>H Euroleague ανακοίνωσε την υποψηφιότητα ενός θρύλου του Παναθηναϊκού και του ευρωπαϊκού μπάσκετ</b>
      </p>
      <p>Την υποψηφιότητα του Δημήτρη Διαμαντίδη για την καλύτερη ομάδα της δεκαετίας 2010-2020 ανακοίνωσε η Euroleague.</p>
      <p>Μπορεί να αποσύρθηκε το 2016, αλλά ο «3D» άφησε το στίγμα του και την τρέχουσα δεκαετία στην κορυφαία ευρωπαϊκή διοργάνωση, όντας στο ξεκίνημά της ένας εκ των μεγαλύτερων σταρ της.</p>
      <p>Το 2011 έγραψε ιστορία, αφού έγινε ο πρώτος στην ιστορία που αναδείχθηκε MVP της regular season και του Final-4, αλλά και κορυφαίος αμυντικός, για να φτάσει στην κατάκτηση του τροπαίου με τον Παναθηναϊκό. Στην κορυφαία ομάδα της Euroleague ψηφίστηκε και τις σεζόν 2010-11 και 2012-13.</p>
      <p>Συνολικά στην καριέρα του στην Euroleague ο Διαμαντίδης είχε κατά μέσο όρο 9 πόντους, 4,5 ασίστ, 3,5 ριμπάουντ και 1,6 κλεψίματα.</p>
      <p>Υπενθυμίζεται ότι για την All Decade Nominee έχουν ανακοινωθεί ήδη οι υποψηφιότητες των Κώστα Σλούκα, Γιώργου Πρίντεζη, Γιάννη Μπουρούση και Νικ Καλάθη.</p>
      <p>Συνολικά κάθε εβδομάδα, από Δευτέρα ως Παρασκευή, θα παρουσιάζονται πέντε υποψήφιοι και σε μία περίοδο δέκα εβδομάδων θα παρουσιαστούν και οι 50. Στις αρχές του 2020 θα αρχίσει η ψηφοφορία για τους δέκα καλύτερους, στην οποία θα συμμετέχει το κοινό, αλλά για πρώτη φορά και οι προπονητές με τους αρχηγούς των 18 ομάδων της φετινής Ευρωλίγκας.</p>
      <figure>
        <iframe src="https://www.youtube.com/embed/20Nk5hFUtyc" width="653" height="380" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/1028754/o-diamantidis-trelane-ton-italo-spiker-vds-/"/>
      </related>
    </article>
  </body>
</html>