<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/kislanyt-hagytak-egy-kecskemeti-inkubatorban"/>
    <meta property="og:site_name" content="infostart"/>
    <meta property="article:published_time" content="2019-11-21T15:05:00+00:00"/>
    <meta property="og:title" content="Kislányt hagytak egy kecskeméti inkubátorban"/>
    <meta property="og:description" content="Egészséges kislányt hagytak a Bács-Kiskun Megyei Kórház kecskeméti, központi telephelyének főbejárata mellett található csecsemőmentő inkubátorban csütörtök hajnalban - közölte az intézmény szóvivője. Az elmúlt több mint egy évtizedben ő a negyedik gyermek, akit az inkubátorban hagytak."/>
  </head>
  <body>
    <article>
      <h1>Kislányt hagytak egy kecskeméti inkubátorban</h1>
      <address><time datetime="2019-11-21T15:05:00+00:00">21 Nov 2019, 15:05</time> by <a rel="author">Infostart / MTI</a></address>
      <h3>Egészséges kislányt hagytak a Bács-Kiskun Megyei Kórház kecskeméti, központi telephelyének főbejárata mellett található csecsemőmentő inkubátorban csütörtök hajnalban - közölte az intézmény szóvivője. Az elmúlt több mint egy évtizedben ő a negyedik gyermek, akit az inkubátorban hagytak.</h3>
      <p>Nagyné Szigeti Dóra elmondta: a 3500 grammos, 50 centiméteres kislány a kórházban a Fanni keresztnevet kapta.</p>
      <p>A gyermekmentő inkubátor a kecskeméti kórház Nyíri úti parkolói felől nyitott. Az érzékelők a baba behelyezése után néhány perccel jeleznek a portaszolgálatnak. Ilyenkor még hagynak néhány percet a szülőknek, hogy elbúcsúzhassanak a gyermektől és megőrizhessék anonimitásukat, majd szakképzett munkatársak kezébe kerül az újszülött.</p>
      <blockquote>A csecsemő további sorsáról később, számos vizsgálat után a gyámhivatal intézkedik, de hat héten át még jelentkezhetnek a szülei is érte</blockquote>
      <p>- ismertette a szóvivő.</p>
      <p>Hasonló eset először 2012 januárjában történt a kecskeméti kórház Izsáki úti telephelyén, ahol az 1300 grammos újszülöttre kihűlve, életveszélyes állapotban találtak rá. Az átmenetileg Szőke Attilának nevezett kisfiúért később jelentkeztek a szülei. 2016-ban egy egészséges kislányt hagytak a babamentő készülékben. A 3160 grammos, 50 centiméteres, ideiglenesen Ignácz Brigittának elnevezett kislányt végül örökbe fogadták. A harmadik eset tavaly november 7-én történt; a 3400 grammos, 53 centiméteres Gábort - még karácsony előtt - szintén örökbe fogadták.</p>
      <p>
        <i>Nyitókép: MTI Fotó: Balogh Zoltán</i>
      </p>
    </article>
  </body>
</html>