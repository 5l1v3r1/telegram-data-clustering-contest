<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_707327493_Patriotite_shte_podkrepyat_Tsatsarov_za_shef_na_KPKONPI"/>
    <meta property="og:site_name" content="webcafé"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="Патриотите ще подкрепят Цацаров за шеф на КПКОНПИ"/>
    <meta property="og:description" content="Групата на „Обединени патриоти&quot; ще подкрепи Сотир Цацаров за председател на Комисията за противодействие на корупцията и отнемане на незаконно придобитото имущество (КПКОНПИ), стана ясно след срещата им с настоящия главен прокурор."/>
  </head>
  <body>
    <article>
      <h1>Патриотите ще подкрепят Цацаров за шеф на КПКОНПИ</h1>
      <address><time datetime="2019-11-21T15:46:00+00:00">21 Nov 2019, 15:46</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/21/valerisimeonov2111/1170x655.jpg"/>
        <figcaption>Цацаров беше изслушан от депутатите на НФСБ, след като бе номиниран за поста от управляващата коалиция - решение, което не било обсъдено с Валери Симеонов<cite>Снимка: © БГНЕС</cite></figcaption>
      </figure>
      <p>Групата на „Обединени патриоти" ще подкрепи Сотир Цацаров за председател на Комисията за противодействие на корупцията и отнемане на незаконно придобитото имущество (КПКОНПИ), стана ясно след срещата им с настоящия главен прокурор.</p>
      <p>Той беше изслушан от депутатите на НФСБ, след като бе номиниран за поста от управляващата коалиция - решение, което не било обсъдено с Валери Симеонов. Другият претендент за поста е Симеон Найденов, предложен от "Воля".</p>
      <p>Виждането на Цацаров за дейността му като бъдещ председател на Антикорупционната комисия, визията му за реформи и как да бъде вдигната комисията на крак, за да оправдае обществените очаквания, убедила патриотите да го подкрепят.</p>
      <p>„Ще направя максимума, на който съм способен, за да възстановя имиджа на КПКОНПИ. По някакъв начин мога да допринеса Антикорупционната комисия да получи това място, което й отрежда законът. Смятам в концепцията си да предложа съвсем конкретни и прагматични неща. При всички случаи те ще бъдат свързани с това тя да бъде събудена от състоянието, в което се намира сега", каза Цацаров след срещата.</p>
      <p>„В концепцията си и, дай Боже, в изслушването пред съответната комисия, няма да скрия мнението си по отношение на онова, което според мен трябва да бъде направено като изменение в закона", добави той.</p>
      <p>Междувременно БСП внесе предложение шефът на Антикорупционната комисия да бъде избиран от президента, което според Корнелия Нинова ще гарантира, че депутати няма да бъдат пазени от евентуално разследване за корупция. Това предложение Цацаров коментира така: „Не мисля, че модел, при който единствено президентът назначава КПКОНПИ, е най-положителният".</p>
      <p>Изслушването на кандидатите за председател на КПКОНПИ ще бъде на 3 декември, реши по-късно през деня парламентарната Комисията за борба с корупцията, конфликт на интереси и парламентарна етика.</p>
      <related>
        <h4>Още по темата:</h4>
        <a href="https://www.webcafe.bg/newscafe/politika/id_653608280"/>
        <a href="https://www.webcafe.bg/newscafe/bulgaria/id_1481531203"/>
      </related>
    </article>
  </body>
</html>