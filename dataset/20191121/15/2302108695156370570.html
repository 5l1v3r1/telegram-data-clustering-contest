<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/iohannis-am-solicitat-o-solutie-de-la-guvern-si-astept-sa-primesc-saptamana-viitoare-un-raspuns-lamuritor-legat-de-arafat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T15:43:42+00:00"/>
    <meta property="og:title" content="Iohannis: Am solicitat o soluţie de la Guvern şi aştept să primesc săptămâna viitoare un răspuns lămuritor legat de Arafat"/>
    <meta property="og:description" content="Preşedintele Klaus Iohannis a afirmat joi, la Galaţi, că Guvernul face o evaluare în cazul secretarului de stat, Raed Arafat, şi că aşteaptă ca săptămâna"/>
  </head>
  <body>
    <article>
      <h1> Iohannis: Am solicitat o soluţie de la Guvern şi aştept să primesc săptămâna viitoare un răspuns lămuritor legat de Arafat </h1>
      <address><time datetime="2019-11-21T15:43:42+00:00">21 Nov 2019, 15:43</time> by <a rel="author">Redacția</a></address>
      <p>Preşedintele Klaus Iohannis a afirmat joi, la Galaţi, că Guvernul face o evaluare în cazul secretarului de stat, Raed Arafat, şi că aşteaptă ca săptămâna viitoare să primească un răspuns lămuritor, relatează Agerpres.</p>
      <p>„Am solicitat o soluţie de la Guvern şi aştept săptămâna viitoare să primesc un răspuns lămuritor, ca să nu spun altceva. Nu o să fac eu o evaluare, dar Guvernul va face o evaluare şi voi insista pe lămuriri în acest sens”, a spus Iohannis, întrebat cum a rămas cu schimbarea lui Raed Arafat din funcție.</p>
      <p>Candidatul PNL la alegerile prezidenţiale participă la Galaţi la o întâlnire cu simpatizanţii.</p>
      <p>Pe 13 noiembrie, preşedintele Klaus Iohannis a mărturisit că a fost „răscolit” de înregistrarea intervenţiei de la Clubul Colectiv, apărută în spaţiul public, şi a precizat că aceasta trebuie analizată de cei care cercetează faptele petrecute atunci. Întrebat dacă secretarul de stat Raed Arafat ar trebui să rămână în continuare în Guvern, preşedintele a spus că prim-ministrul Ludovic Orban şi echipa lui „vor face o analiză şi vor da un răspuns pe tema aceasta”.</p>
      <p>
        <i>Sursa foto: presidency.ro</i>
      </p>
    </article>
  </body>
</html>