<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/yikilan-cami-ile-ilgili-soke-eden-iddia-21111928.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T15:28:00+00:00"/>
    <meta property="og:title" content="Yıkılan cami ile ilgili şoke eden iddia"/>
    <meta property="og:description" content="Gaziantep Şahinbey ilçesinde Akkent Camisi inşaat çalışmaları için kurulan iskelenin çökmesi sonucu inşaat mühendisi Korkut Küçükcan hayatını kaybetmişti. Gaziantep Kent Konseyi ise, “Kurtarma çalışmaları sırasında çelişkili ifadeler varken enkaz altında başka birinin var olup olmadığı araştırılmadan şantiye kapatılmıştır” diye belirtti."/>
  </head>
  <body>
    <article>
      <h1>Yıkılan cami ile ilgili şoke eden iddia</h1>
      <h2>Gaziantep Şahinbey ilçesinde Akkent Camisi inşaat çalışmaları için kurulan iskelenin çökmesi sonucu inşaat mühendisi Korkut Küçükcan hayatını kaybetmişti. Gaziantep Kent Konseyi ise, “Kurtarma çalışmaları sırasında çelişkili ifadeler varken enkaz altında başka birinin var olup olmadığı araştırılmadan şantiye kapatılmıştır” diye belirtti.</h2>
      <address>
        <time datetime="2019-11-21T15:28:00+00:00">21 Nov 2019, 15:28</time>
      </address>
      <p>Gaziantep Şahinbey ilçesinde Akkent Camisi inşaat çalışmaları için kurulan iskelenin çökmesi sonucu inşaat mühendisi Korkut Küçükcan hayatını kaybetmişti.</p>
      <p>Gaziantep Kent Konseyi, Korkut Küçükcan’ın ölümüne neden olan ve inşaat literatürüne <b>“Dünyanın en büyük iskele çökmesi”</b> olarak geçen Gaziantep Akkent Camisi inşaatındaki yaklaşık 20 bin tonluk iskele çökmesi ile ilgili çok sert bir açıklama yayımladı.</p>
      <p>Kent Konseyi’nin açıklamasında; yapılan çalışmalar, cami inşaatı sürecinde yaşanan hukuki, bilimsel ve teknik usulsüzlük ve yanlışlıklar, çökme nedenleri ve inşaat alanının parselasyonunun çökmeden bir gün sonra yapılması gibi pek çok konuya değinildi. Gaziantepsöz gazetesinin haberine göre, konseyin açıklamasında, <b>“Kurtarma çalışmaları sırasında çelişkili ifadeler varken enkaz altında başka birinin var olup olmadığı araştırılmadan şantiye kapatılmıştır”</b> denildi.</p>
      <figure>
        <img src="https://odatv.com/images2/2019_11/2019_11_21/c-3.jpg"/>
      </figure>
      <p>
        <b>İşte o açıklama:</b>
      </p>
      <p>"Türkiye’nin en büyük ikinci camisi olduğu iddia edilen inşaatta büyük bir iş iskelesi ve kalıpları çöküntüsü olmuş, enkazın altında kalanın Gaziantep’te ve pek çok başka ilde gerçekleştirdiği başarılı projelerle tanınan ve bu proje de var olan sorunların çözümü için Şahinbey Belediye’si tarafından görevlendirilen İnşaat Mühendisi Korkut Küçükcan olduğu anlaşılmış ve 33 saatlik bir arama ve kurtarma operasyonu sonucu kendisine ulaşılabilmiştir.</p>
      <p>
        <b>HATALARLA DOLU SÜREÇ 2012’DE BAŞLADI</b>
      </p>
      <p>Tüm Gaziantep’i mateme sürükleyen ve iyi yetişmiş, nitelikli, ahlaklı bir mühendisi genç yaşta kaybetmemize yol açan ve hatalarla dolu olduğu anlaşılan planlama ve inşaat süreci 2012 yılının Aralık ayında gerçekleştirilen temel atma töreniyle başlamıştır.</p>
      <p>Sürecin ilk gününden bu yana yapılan hukuki, bilimsel ve teknik usulsüzlük ve yanlışlıklar, ne yazık ki ancak 14 Kasım günü gerçekleşen felaketin ardından gündeme gelmiştir.</p>
      <figure>
        <img src="https://odatv.com/images2/2019_11/2019_11_21/6dce4f9867b0a92188ab1620.jpg"/>
      </figure>
      <p>
        <b>PARSELASYON ÇALIŞMASI FACİADAN 1 GÜN SONRA YAPILDI</b>
      </p>
      <p><b>1-)</b> Yapının yapılabilmesi için hukuken zorunlu olan imar tadilatı temel atıldıktan 5 yıl sonra, 2017 yılında yapılmıştır. Parselasyon uygulaması ise kazanın gerçekleştiği 14 Kasım’dan bir gün sonra yapılmıştır. Oysa tüm bu işlemlerin inşaat başlamadan önceki süreçte tamamlanması gerekirdi.</p>
      <p><b>2-)</b> Yapı için düzenlenmiş bir inşaat ruhsatı olmadığı gibi, sağlıklı bir şekilde yapılmış mimari ve statik projeler olup olmadığı da belirsizdir. İlgili idare tarafından incelenmemiş, denetlenmemiş projeler gerçekten varsa bile, bu projeler hukuken ve teknik olarak yok hükmündedir.</p>
      <p>
        <b>ÇÖKMENİN SEBEBİ İNŞAAT DEĞİL FEN VE SANAT KAİDELERİNE UYGUN YAPILMAMASI</b>
      </p>
      <p><b>3-) </b>Yapının imara aykırı olarak yapılmasının, projelerinin ve ruhsatının bulunmaması bir yana, bu eksikliklerin doğal bir sonucu olarak herhangi bir denetleme ve iş güvenliği hizmeti de olmadığı anlaşılmaktadır. Gaziantep Valiliği’nin 18 Kasım 2019 tarihinde yaptığı ‘2019-48’ sayılı basın açıklamasında yer verilen “Kazanın meydana gelmesinin sebebi camide inşaatın olması değil, fen ve sanat kaidelerine uygun yapılmamasıdır” İfadesi de bu hususları açıkça vurgulamaktadır.</p>
      <p><b>4-)</b> İmalatın durmasından sonraki en az 3 yıllık sürede kubbenin oturduğu alan ve duvar boşlukları korumasız olarak bırakılmış, zaten uygunsuz ve çok kötü durumda olan ahşap iskeleler iyice yıpranmış ve sonunda görülmemiş bir yapı felaketine yol açmıştır.</p>
      <p>Belirtilen tüm ihmaller ve hatalar zinciri sonucunda bu felaketin gerçekleştiği görülmektedir.</p>
      <p>
        <b>ENKAZIN ALTINDA HALA BİRİLERİ OLABİLİR</b>
      </p>
      <p>Anılan inşatta işverenin kim olduğu, ne kadar işçi çalıştırıldığı, işçilerin sigortalı olup olmadığı ve bu iskelenin güvenliği ile ilgili SGK’nca herhangi bir denetleme yapılıp yapılmadığının tespiti için Çalışma Bakanlığı müfettişlerini göreve davet etmekteyiz. Yapılan kurtarma çalışmaları sırasında Korkut Küçükcan’ın bulunmasından sonra tüm çalışmaların durdurulması, hele hele kurtarma çalışmaları sırasında çelişkili ifadeler varken enkaz altında başka birinin var olup olmadığı araştırılmadan şantiye kapatılmıştır. Bu hususun çok önemli bir eksiklik olduğunu kamuoyu ve yetkililerin dikkatine sunmak isteriz.</p>
      <p>
        <b>ENKAZIN ALTINDA GAZİANTEP KALDI</b>
      </p>
      <p>Kentimiz ve ülkemiz ilkeli, sorumlu, dürüst ve genç yaşında alanında otorite olmuş bir mühendisini kaybetmiştir. Hiçbir şey Korkut Küçükcan’ı geri getiremeyecek olsa da böyle acıların bir daha yaşanmaması adına bu felaketten çıkarılması gereken önemli dersler bulunmaktadır. Çıkarılacak bu derslerin kamuoyu tarafından tüm detayları ile tartışılması bundan sonra bu tür acıların yaşanmaması için elzemdir.</p>
      <p>Zira bu enkazın altında Korkut’un yanında Gaziantep de kalmıştır. Bizler Gaziantep Kent Konseyi olarak arama kurtarma faaliyeti yönünden şehrinizin eksikliklerin gözlemledik.</p>
      <p>Gelecekte yaşanabilecek benzer olaylar için Gaziantep Kent Konseyi olarak, tüm eksikliklerin masaya yatırılacağı ve sonuçlardan ders çıkarılabilecek Üniversitelerimiz, ilgili kurum ve kuruluşlarla işbirliği içinde bir Çalıştay yapılmasına karar verdik. Bu çalıştay sonucunda hazırlanan rapor, tüm ilgili kurumlar ile paylaşılacaktır. Yapılacak olan 2. Genel Kurulumuz da Korkut Küçükcan anısına bu çalışma sonuçları kamuoyuna açıklanacaktır.</p>
      <p>Merhum Korkut Küçükcan’ın ailesine, sevenlerine ve tüm Gaziantep kamuoyuna bir kez daha başsağlığı diler, Gaziantep Kent Konseyi olarak yaşanan bu elim olay ile ilgili yürütülecek adli ve idari soruşturmaları yakından takip edeceğimizi ve bu konuda yapılacak çalışmalarda gerek emniyet birimlerine gerekse de adli ve idari makamlara her türlü desteği vereceğimizi kamuoyuna saygılarımızla bildiririz."</p>
      <p>
        <b>Odatv.com</b>
      </p>
      <figure>
        <a href="https://odatv.com/coken-camiyle-ilgili-carpici-rapor-ortaya-cikti-20111908.html">
          <img src="https://odatv.com/images2/2019_11/2019_11_21/coken-camiyle-ilgili-carpici-rapor-ortaya-cikti-20111908_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>14,038 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/belediyeyi-sarsan-iddialar-06081819.html"/>
        <a href="https://odatv.com/gaziantepte-iki-grup-catisti-0910141200.html"/>
        <a href="https://odatv.com/gaziantep-bu-dedikoduyla-calkalaniyor-1808141200.html"/>
        <a href="https://odatv.com/arabalari-parcaladilar-1607141200.html"/>
      </related>
    </article>
  </body>
</html>