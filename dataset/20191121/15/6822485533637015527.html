<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T15:33:00+00:00"/>
    <meta property="og:title" content="ادامه رایزنی‌های روسیه و کره شمالی در مسکو"/>
    <meta property="og:description" content="وزیر امور خارجه روسیه و معاون اول وزیر خارجه کره شمالی ضمن دیدار و گفت‌وگو در خصوص آخرین توافقات سران دوکشور تبادل نظر کردند."/>
  </head>
  <body>
    <article>
      <h1>ادامه رایزنی‌های روسیه و کره شمالی در مسکو</h1>
      <address>
        <time datetime="2019-11-21T15:33:00+00:00">21 Nov 2019, 15:33</time>
      </address>
      <p>وزیر امور خارجه روسیه و معاون اول وزیر خارجه کره شمالی ضمن دیدار و گفت‌وگو در خصوص آخرین توافقات سران دوکشور تبادل نظر کردند.</p>
      <p>به گزارش روز پنجشنبه خبرنگار ایرنا، «سرگئی لاوروف» در مسکو پذیرای «چو سون هویی» است که برای برگزاری نخستین دور از گفت‌وگوهای استراتژیک میان دو کشور به مسکو آمده است.<br/>براساس گزارش وزارت خارجه روسیه، دو طرف در این دیدار موضوعات مربوط به توسعه روابط دوجانبه را مورد بحث و تبادل نظر قرار دادند و همچنین دیدگاههای خود را در خصوص اوضاع در شبه جزیره کره و شمال شرقی آسیا با یکدیگر به اشتراک گذاشتند.</p>
      <p>پیشتر خبرگزاری کیودو ژاپن با اشاره به این سفر اعلام کرده بود: معاون اول وزیر خارجه کره قصد دارد در این سفر با طرف روس درباره اوضاع شبه جزیره کره و مذاکرات خلع سلاح هسته‌ای با آمریکا رایزنی و تبادل نظر کند.</p>
      <p>مذاکرات کره شمالی و آمریکا پس از نشست بی‌نتیجه فوریه امسال "دونالد ترامپ" و "کیم جونگ اون" در هانوی ویتنام متوقف شد.</p>
      <p>این دو پس از مذاکرات هانوی، در ژوئن امسال نیز در منطقه غیرنظامی پانمونجوم در مرز دو کره دیدار کردند و در رابطه با ازسرگیری مذاکرات به توافق رسیدند، توافقی که تاکنون عملی نشده است.</p>
      <p>ترامپ و کیم ژوئن سال گذشته برای اولین بار در سنگاپور دیدار کردند.</p>
    </article>
  </body>
</html>