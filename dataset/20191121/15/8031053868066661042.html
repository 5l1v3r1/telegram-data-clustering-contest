<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ac%ce%bd%ce%bf%ce%b9%ce%be%ce%b1%ce%bd-%ce%bf%ce%b9-%ce%bf%cf%85%cf%81%ce%b1%ce%bd%ce%bf%ce%af-%cf%83%cf%84%ce%b7%ce%bd-%ce%b1%cf%84%cf%84%ce%b9%ce%ba%ce%ae-%cf%80%ce%bf%cf%8d-%ce%b8%ce%b1-%cf%87.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="Άνοιξαν οι ουρανοί στην Αττική: Πού θα χτυπήσει τις επόμενες ώρες η κακοκαιρία – Μεγάλα προβλήματα από τη σφοδρή καταιγίδα"/>
    <meta property="og:description" content="Άνοιξαν οι ουρανοί στην Αττική με τον καιρό να δείχνει τα δόντια του και στην Αθήνα. Σύμφωνα με τους μετεωρολόγους οι κάτοικοι του λεκανοπεδίου πρέπει να είναι ιδιαίτερα προσεκτικοί τις επόμενες ώρες. Ήδη μεγάλα προβλήματα αυτή την ώρα στο ύψος του Ζηρίνειου όπου έσπασε αγωγός της ΕΥΔΑΠ και σε συνδυασμό με την καταρρακτώδη βροχή έκλεισε ο δρόμος."/>
  </head>
  <body>
    <article>
      <h1>Άνοιξαν οι ουρανοί στην Αττική: Πού θα χτυπήσει τις επόμενες ώρες η κακοκαιρία – Μεγάλα προβλήματα από τη σφοδρή καταιγίδα</h1>
      <address>
        <time datetime="2019-11-21T15:46:00+00:00">21 Nov 2019, 15:46</time>
      </address>
      <p>
        <b>Άνοιξαν οι ουρανοί στην Αττική με τον καιρό να δείχνει τα δόντια του και στην Αθήνα. Σύμφωνα με τους μετεωρολόγους οι κάτοικοι του λεκανοπεδίου πρέπει να είναι ιδιαίτερα προσεκτικοί τις επόμενες ώρες. Ήδη μεγάλα προβλήματα αυτή την ώρα στο ύψος του Ζηρίνειου όπου έσπασε αγωγός της ΕΥΔΑΠ και σε συνδυασμό με την καταρρακτώδη βροχή έκλεισε ο δρόμος.</b>
      </p>
      <p>Απίστευτο κι όμως ελληνικό αφού το παιχνίδι του Παναθηναϊκού με τον Φοίνικα Σύρου στο βόλεϊ διεκόπη λόγω βροχής! Τι κι αν το ματς γινόταν στο κλειστό του Αμαρουσίου. Η μπόρα που πλήττει αυτή την ώρα την Αττική επηρέασε τον αγωνιστικό χώρο αφού η οροφή άρχισε να στάζει.</p>
      <p>
        <b>Στο τρίτο σετ κι ενώ ο Παναθηναϊκός ήταν μπροστά με 20-19 ο ημιτελικός του Λιγκ Καπ διεκόπη για να μην τεθεί σε κίνδυνο η σωματική ακεραιότητα των αθλητών. Στο σημείο όπου υπάρχει κενό στην οροφή έχει τοποθετηθεί πετσέτα.</b>
      </p>
      <p>Σε ισχύ είναι από νωρίς το μεσημέρι και το επικαιροποιημένο έκτακτο δελτίο επιδείνωσης του καιρού που εξέδωσε η ΕΜΥ. Σε αυτό προστέθηκε και η Παρασκευή. Έτσι, σύμφωνα με την ΕΜΥ, σε συνέχεια του προηγούμενου Έκτακτου Δελτίου Επιδείνωσης Καιρού οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>
        <b>1. Σήμερα Πέμπτη (21/11/2019)</b>
      </p>
      <p>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.<br/>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p>
        <b>2. Αύριο Παρασκευή (22/11/2019)</b>
      </p>
      <p>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <figure>
        <img src="https://www.pentapostagma.gr/wp-content/uploads/2019/11/vroxi-petroupooli-768x563.jpg"/>
      </figure>
    </article>
  </body>
</html>