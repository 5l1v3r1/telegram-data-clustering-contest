<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/21/twee-miljoen-euro-boete-voor-abn-amro-wegens-malversaties-rondom-vertrek-topman-gerrit-zalm/"/>
    <meta property="og:site_name" content="ThePostOnline"/>
    <meta property="article:published_time" content="2019-11-21T15:59:00+00:00"/>
    <meta property="og:title" content="Twee miljoen euro boete voor ABN AMRO wegens malversaties rondom vertrek topman Gerrit Zalm"/>
    <meta property="og:description" content="Beleggers moesten bijna twee maanden wachten op tekst en uitleg"/>
  </head>
  <body>
    <article>
      <h1>Twee miljoen euro boete voor ABN AMRO wegens malversaties rondom vertrek topman Gerrit Zalm</h1>
      <h2>Beleggers moesten bijna twee maanden wachten op tekst en uitleg</h2>
      <address><time datetime="2019-11-21T15:59:00+00:00">21 Nov 2019, 15:59</time> by <a rel="author" href="https://www.tpo.nl/author/redactie" target="_blank">Redactie</a></address>
      <p>ABN AMRO heeft een boete van 2 miljoen euro gekregen van de Autoriteit Financiële Marken (AFM). De toezichthouder verwijt de bank bepaalde informatie niet tijdig openbaar gemaakt te hebben. Het gaat om een artikel van <i>Het Financieele Dagblad</i> uit juli 2016, over het vervroegde vertrek van toenmalig ABN AMRO-topman Gerrit Zalm. De bank bleek toen al een heel eind op dreef te zijn met het zoeken naar een opvolger, maar kwam pas veel later met informatie naar buiten. Beleggers moesten bijna twee maanden wachten op tekst en uitleg.</p>
      <h4>Lees ook – <a href="https://tpo.nl/2019/09/26/om-start-onderzoek-naar-abn-amro-om-witwassen-en-financieren-van-terrorisme/">OM start onderzoek naar ABN AMRO om witwassen en financieren van terrorisme</a></h4>
      <p>“Deze informatie betrof voorwetenschap, die ABN AMRO na het verschijnen van het FD-artikel openbaar had moeten maken”, aldus de financiële waakhond. De AFM acht de overtreding ernstig en verwijtbaar. “Hiermee is het vertrouwen in de markt geschaad.”</p>
      <p>Een woordvoerder van ABN AMRO laat weten dat de bank kennis heeft genomen van de boete. Het financiële concern bestudeert het besluit van de toezichthouder nog. Er bestaat nog een mogelijkheid om naar de rechter te stappen.</p>
      <p>In een eerder commentaar aan de AFM stelde ABN AMRO onder meer dat de status van het hele proces in juli 2016 niet koersgevoelig was. Toen zou nog sprake zijn geweest van een soort voorbereidende fase. Zalm zelf zou tot begin september van dat jaar ook nog geen knoop hebben doorgehakt over zijn eigen aftreden.</p>
      <p>Zalm vertrok met ingang van 2017 bij de bank. De bank kondigde dit in september 2016 aan. Over wie hem ging opvolgen, werd toen niets gezegd. Zalm droeg het stokje uiteindelijk over aan toenmalig financieel directeur Kees van Dijkhuizen, die in 2020 afzwaait als bestuursvoorzitter.</p>
      <p>ABN AMRO is de laatste tijd verwikkeld in meerdere zaken. Het Openbaar Ministerie doet nog onderzoek naar mogelijke overtredingen van de wetgeving die witwassen en financiering van terrorisme moet voorkomen. Die kwestie kan het financiële concern een flinke boete opleveren. Enkele maanden terug werd bekend dat ABN AMRO al zijn particuliere klanten in Nederland moest gaan doorlichten.</p>
      <p>
        <i>ANP</i>
      </p>
      <p>Het is echt waar: alleen met jouw hulp kan TPO.nl de komende jaren blijven bestaan. Neem daarom nu <a href="https://tpo.nl/soon/">een abonnement op TPO+</a> al vanaf 4 euro per maand. Daarmee zorg je ervoor dat TPO.nl voor altijd online blijft.</p>
      <p>En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.</p>
      <p>Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.</p>
      <p>Neem nu direct <a href="https://tpo.nl/soon/">een jaarabonnement op TPO+</a> en treed ook toe tot de TPO-elite.</p>
      <p>
        <b>TPO.nl, where the elite meet to read.</b>
      </p>
      <figure>
        <img src="https://tpo.nl/images/payments.png"/>
      </figure>
      <p>
        <a href="https://tpo.nl/plans/tpoplus">Steun TPO</a>
      </p>
      <figure>
        <img src="https://tpo.nl/images/payments.png"/>
      </figure>
      <p> </p>
    </article>
  </body>
</html>