<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/21/alitalia-delta-conferma-investimento-milioni_q821BA7WOcDgEeflo9SplL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-21T15:37:00+00:00"/>
    <meta property="og:title" content="Alitalia, Delta conferma investimento di 100 milioni"/>
    <meta property="og:description" content="Dopo le comunicazioni dei cda di Atlantia e Fs, l'aviolinea Usa ribadisce il suo impegno &quot;a mantenere una forte partnership tra le due compagnie&quot;. Conte: &quot;Impegno per soluzione industriale&quot;"/>
  </head>
  <body>
    <article>
      <h1>Alitalia, Delta conferma investimento di 100 milioni</h1>
      <address>
        <time datetime="2019-11-21T15:37:00+00:00">21 Nov 2019, 15:37</time>
      </address>
      <p>"<b>Delta riconferma il suo interesse </b>di lunga data nella partecipazione al rilancio di <a href="https://www.adnkronos.com/Search/Link/keyword/Alitalia">Alitalia </a><b>e rimane impegnata a mantenere una forte partnership tra le due compagnie</b>". A ribadirlo è l'aviolinea Usa interpellata sugli sviluppi dell'operazione dopo le comunicazioni dei cda di <a href="https://www.adnkronos.com/soldi/economia/2019/11/19/alitalia-atlantia-non-sono-ancora-condizioni-per-offerta_muMjhSqAxLA1OQ6CGuttcO.html">Atlantia </a>e <a href="https://www.adnkronos.com/soldi/economia/2019/11/20/alitalia-non-maturate-condizioni-per-costituzione-consorzio_iwo4XHiiCsNALkRz34YYTK.html">Fs</a>. "Il nostro interesse e visione sono stati ben espressi alle Ferrovie dello Stato e al ministro dello Sviluppo economico italiano e <b>siamo preparati a investire fino a 100 milioni di euro per una quota del 10% in Alitalia</b>. Siamo aperti a lavorare con le altre parti per sviluppare un consorzio di investitori coerente e con la stessa mentalità", evidenzia ancora la compagnia.</p>
      <p>Sul dossier Alitalia è intervenuto anche il premier Giuseppe Conte. "Oggi c’è una scadenza e alla fine della scadenza trarremo le valutazioni del caso. Il governo si sta impegnando e si impegnerà per una soluzione di governo industriale. Un salvataggio con le toppe o soluzioni provvisorie lascia il tempo che trova e non offre le possibilità sviluppo che vogliamo offrire al Paese", ha detto parlando con la stampa al termine dell’incontro a Palazzo Marino, a Milano, con il sindaco Giuseppe Sala e la giunta comunale. Su Alitalia "stiamo lavorando, abbiamo ripreso in mano, ci sta lavorando con il pieno appoggio de governo. Dobbiamo trovare una soluzione" ha rimarcato Conte. "Il discorso della compagnia di bandiera non è un problema di immagine ma lo è nell’ambito di politica e coesione sociale" ha aggiunto Conte. "Se riusciamo a conservare un player nazionale - ha sottolineato ancora Conte - possiamo rafforzare il sistema Italia".</p>
    </article>
  </body>
</html>