<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/aggredito-con-una-lametta-da-due-uomini-14enne-li-mette-in-fuga-a-suon-di-arti-marziali/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T15:11:05+00:00"/>
    <meta property="og:title" content="Aggredito con una lametta da due uomini: 14enne li mette in fuga a suon di arti marziali"/>
    <meta property="og:description" content="È successo a Ventimiglia: un ragazzo di 14 anni è stato aggredito da due uomini che volevano appropriarsi del suo smartphone. Esperto di arti marziali, lo studente li ha neutralizzati con colpi di ju-jitsu, mettendoli in fuga, ma non ha potuto evitare di essere ferito con una lametta al viso e sulle braccia. La mamma ha sporto denuncia."/>
  </head>
  <body>
    <article>
      <h1>Aggredito con una lametta da due uomini: 14enne li mette in fuga a suon di arti marziali</h1>
      <h2>È successo a Ventimiglia: un ragazzo di 14 anni è stato aggredito da due uomini che volevano appropriarsi del suo smartphone. Esperto di arti marziali, lo studente li ha neutralizzati con colpi di ju-jitsu, mettendoli in fuga, ma non ha potuto evitare di essere ferito con una lametta al viso e sulle braccia. La mamma ha sporto denuncia.</h2>
      <address><time datetime="2019-11-21T15:11:05+00:00">21 Nov 2019, 15:11</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>È stato aggredito con una <b>lametta</b> da due sconosciuti, che però è riuscito a mettere in fuga a colpi di arti marziali. È successo nel pomeriggio di ieri, mercoledì 20 novembre, a <b>Ventimiglia</b>, dove Gabriele, studente di 14 anni, è stato sfregiato al volto da due uomini, che lo hanno poi anche ferito sulle braccia, probabilmente per appropriarsi del suo <b>smartphone</b>. Come riporta <a href="https://www.riviera24.it/2019/11/ventimiglia-ragazzino-aggredito-da-due-uomini-in-pieno-giorno-si-difende-a-colpi-di-ju-jitsu-e-li-mette-in-fuga-609515/"><i>Riviera24</i></a>, che ha anche concesso a <i>Fanpage.it</i> le foto esclusive delle lesioni riportate dall'adolescente, il caso è stato poi <b>denunciato</b> dalla madre della giovane vittima ai carabinieri, che ora stanno indagando per capire esattamente come sia andata. "Erano circa le 16 – ha raccontato la donna a <i>Riviera24</i> -, mio figlio era appena uscito di casa e stava raggiungendo i suoi amici. Camminava in <b>via Asse</b> all’angolo di via Dante quando si è trovato davanti due stranieri, alti e magri, con il cappuccio calato fin quasi sugli occhi. Appena li ha visti, ha nascosto d’istinto il telefono cellulare in tasca. Ma loro l’hanno <b>aggredito</b> con la lametta, ferendolo al volto".</p>
      <p>A quel punto, però, il ragazzo, che pratica lo <b>ju-jitsu</b>, un genere di arte marziale giapponese, ha sferrato un calcio a uno dei due uomini e un pugno in faccia all’altro mettendoli in fuga. Non ha potuto evitare, tuttavia, di riportare qualche ferita alle braccia e al volto che però, secondo i medici del pronto soccorso, guarirà nel giro di una settimana. La <b>prognosi</b> per lui è infatti di 7 giorni.</p>
    </article>
  </body>
</html>