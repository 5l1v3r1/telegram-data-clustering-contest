<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822982-u-posolstvi-ssa-buli-sturbovani-stavlennam-trampa-do-ukraini-diplomat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:07:00+00:00"/>
    <meta property="og:title" content="У Посольстві США були стурбовані ставленням Трампа до України - дипломат"/>
    <meta property="og:description" content="Президент США Дональд Трамп ще з моменту інавгурації Володимира Зеленського продемонстрував помітне зниження рівня підтримки України й водночас зацікавлення у відновленні контактів з Росією."/>
  </head>
  <body>
    <article>
      <h1>У Посольстві США були стурбовані ставленням Трампа до України - дипломат</h1>
      <h2>Президент США Дональд Трамп ще з моменту інавгурації Володимира Зеленського продемонстрував помітне зниження рівня підтримки України й водночас зацікавлення у відновленні контактів з Росією.</h2>
      <address>
        <time datetime="2019-11-21T15:07:00+00:00">21 Nov 2019, 15:07</time>
      </address>
      <p>Про це заявив радник з політичних питань Посольства США в Україні Девід Голмс під час слухань з імпічменту президента Трампа у четвер в Палаті представників, повідомляє власний кореспондент Укрінформу.</p>
      <p>"Білий дім був не готовий забезпечити той рівень підтримки адміністрації Зеленського, який ми очікували спочатку", - зауважив американський дипломат.</p>
      <p>За його словами, тоді у Трампа "скоротили запропонований спочатку список офіційної президентської делегації на інавгурацію з понад десяти осіб до п'яти".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822385-u-pentagoni-zaavili-so-ukraina-mogla-znati-pro-zupinenna-dopomogi-ssa-se-v-lipni.html">У Пентагоні заявили, що Україна могла знати про зупинення допомоги США ще в липні</a>
      </blockquote>
      <p>Водночас Голмс підкреслив, що стурбованість викликало поновлення інтересу президента Трампа у зв'язках з російським президентом Володимиром Путіним.</p>
      <p>"28 червня, коли президент <a href="https://www.ukrinform.ua/tag-tramp">Трамп</a> так і не прийняв рішення щодо зустрічі з Володимиром Зеленським, він зустрівся з російським президентом Путіним на саміті G-20 в японському місті Осака, надіславши таким чином сигнал про недостатню підтримку України", - підкреслив дипломат.</p>
      <p>У цьому зв'язку в Посольстві США в Україні виникли занепокоєння, що навіть якщо зустріч Трампа й Зеленського відбудеться, вона не пройде в найкращий спосіб.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822326-u-trampa-zaperecuut-zaavu-sondlenda-pro-quid-pro-quo-sodo-ukraini.html">У Трампа заперечують заяву Сондленда про "quid pro quo" щодо України</a>
      </blockquote>
      <p>Після цього, за його словами, стало відомо, що адміністрація Трампа заморозила оборонну допомогу для України, яку затвердили обидві палати американського Конгресу. Ця допомога була важлива для українського народу, який продовжував протистояти російській збройній агресії, підкреслив американський чиновник.</p>
      <p>"Я був шокований, коли 18 липня представники Управління з адміністративних і бюджетних питань здивували нас повідомленням про призупинення оборонної підтримки України", - зазначив Голмс.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822885-tramp-u-strasnomu-sni-ne-uavlav-so-jogo-ima-asociuvatimut-z-impicmentom.html">Трамп "у страшному сні" не уявляв, що його ім’я асоціюватимуть з імпічментом</a>
      </blockquote>
      <p>При цьому, за його словами, рішення не пояснювалось Білим домом.</p>
      <p>Як повідомляв Укрінформ, у четвер, 21 листопада, у Палаті представників проходять чергові публічні слухання у справі щодо імпічменту президента США через його подвійну політику на українському напрямі.</p>
    </article>
  </body>
</html>