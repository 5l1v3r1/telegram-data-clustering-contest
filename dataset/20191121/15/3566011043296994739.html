<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548908.html/%D9%87%DB%8C%DA%86-%D9%86%D9%87%D8%A7%D8%AF%DB%8C-%D9%85%D8%A7%D9%86%D9%86%D8%AF-%D8%B3%D9%BE%D8%A7%D9%87-%D9%88-%D8%A8%D8%B3%DB%8C%D8%AC-%D8%A8%D8%B1%D8%A7%DB%8C-%D8%A7%DB%8C%D9%86-%D9%86%D8%B8%D8%A7%D9%85-%D9%BE%D8%B1-%D8%AE%DB%8C%D8%B1-%D9%88-%D8%A8%D8%B1%DA%A9%D8%AA-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:18:00+00:00"/>
    <meta property="og:title" content="هیچ نهادی مانند سپاه و بسیج برای این نظام پر خیر و برکت نیست"/>
    <meta property="og:description" content="امام جمعه درگز در دیدار با کارکنان سپاه گفت: از ابتدای انقلاب تاکنون نهادهای زیادی برای خدمت رسانی به مردم و محرومین تشکیل شده اما به جرات می توان گفت برای این نظام هیچ نهادی مانند بسیج و سپاه پر خیر و برکت نیست."/>
  </head>
  <body>
    <article>
      <h1>هیچ نهادی مانند سپاه و بسیج برای این نظام پر خیر و برکت نیست</h1>
      <h2>در دیدار امام جمعه درگز با کارکنان سپاه مطرح شد؛</h2>
      <address>
        <time datetime="2019-11-21T15:18:00+00:00">21 Nov 2019, 15:18</time>
      </address>
      <p>امام جمعه درگز در دیدار با کارکنان سپاه گفت: از ابتدای انقلاب تاکنون نهادهای زیادی برای خدمت رسانی به مردم و محرومین تشکیل شده اما به جرات می توان گفت برای این نظام هیچ نهادی مانند بسیج و سپاه پر خیر و برکت نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.sobhtoos.ir/">صبح توس</a>؛ صبح امروز حجت الاسلام محمدحسین ایروانی امام جمعه درگز در اولین روز از هفته بسیج با حضور در جمع کارکنان سپاه درگز اظهار کرد: در شرایط فعلی که دشمن با همه توان در حال جنگ اقتصادی و فرهنگی با ملت ما بوده و عده ای از مسئولین غافل توان مقابله با این جنگ را ندارند، بسیج همچون گذشته با روحیه انقلابی و جهادی پای کار است و از این حیث نمره قبولی را کسب کرده است.</p>
      <p>وی شاخصه اصلی بسیج را عمل کردن فراتر از تکلیف دانست و گفت: اگر کسی در جایی با تفکر بسیجی کار کرد به دنبال ساعت کاری و شرح وظایف نیست؛ اصلا تفکر بسیجی زمان و مکان نمی شناسند.</p>
      <p>امام جمعه درگز عنوان کرد: اگرچه از ابتدای انقلاب تاکنون نهادهای زیادی برای خدمت رسانی به مردم و محرومین تشکیل شده و کارهای بسیار خوبی انجام داده اند اما به جرات می توان گفت برای این نظام هیچ نهادی مانند بسیج و سپاه پر خیر و برکت و مفید نیست.</p>
      <p>حجت الاسلام ایروانی تاکید کرد: اداره جنگ در دوران دفاع مقدس، سازندگی و محرومیت زدایی پس از جنگ توسط قرارگاه خاتم الانبیاء، تاثیرگذاری در حوزه مسائل فرهنگی و اجتماعی و ایستادگی در برابر جنگ نرم دشمن، رشد و پیشرفت کشور در حوزه نظامی و هسته ای و کنترل و خنثی سازی فتنه های مختلف از ابتدای انقلاب تاکنون بخشی از خدمات و برکات بسیج و تفکر بسیجی مردم و مسئولین کشور ماست.</p>
      <p>وی یکی دیگر از برکات بسیج را صدور تفکر انقلاب به دنیا دانست و تصریح کرد: امروز اگر عده ای جوان در کشورهای منطقه پای کار آمده و اقدامات بی نظیری را در مقابله با دشمن انجام می دهند برگرفته از همین تفکر بسیجی است.</p>
      <p>امام جمعه درگز گفت: بسیجی یعنی آزادی خواهی و مبارزه با ظلم و ستم؛ هر ملتی که این تفکر را در خود پرورش دهد به درجات بالای عزت و سربلندی می رسد؛ نظام مقدس جمهوری اسلامی ایران هم عزت خود را از بسیج و تفکر بسیجی دارد.</p>
      <p>حجت الاسلام ایروانی در پایان خطاب به حاضرین در جمع خاطرنشان کرد: تلاش کنید ضمن حفظ این روحیه جهادی و انقلابی، رابطه خود را با خدا بهتر کنید چرا که توفیقات ما در عرصه کار و خدمت به محرومین وابسته به درجه ایمان و ارتباط قلبی با خدای متعال است.</p>
      <p>انتهای پیام/</p>
    </article>
  </body>
</html>