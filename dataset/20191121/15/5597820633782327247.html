<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/sidneju-ietin-savvalas-ugunsgreku-smogs.a339183/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T15:11:00+00:00"/>
    <meta property="og:title" content="Sidneju ietin savvaļas ugunsgrēku smogs"/>
    <meta property="og:description" content="Austrālijā jau vairākas nedēļas turpinās postoši ugunsgrēki, kuros bojā gājuši iedzīvotāji un nodegušas simtiem māju. Valsts lielāko pilsētu Sidneju ietinis veselībai bīstamais smogs. Cilvēki aicināti lieki nepamest telpas un nepieciešamības gadījumā meklēt mediķu palīdzību."/>
  </head>
  <body>
    <article>
      <h1>Sidneju ietin savvaļas ugunsgrēku smogs</h1>
      <address><time datetime="2019-11-21T15:11:00+00:00">21 Nov 2019, 15:11</time> by <a rel="author" href="https://www.lsm.lv/autors/ina-strazdina/" target="_blank">Ina Strazdiņa</a></address>
      <p>
        <b>Austrālijā jau vairākas nedēļas turpinās postoši ugunsgrēki, kuros bojā gājuši iedzīvotāji un nodegušas simtiem māju. Valsts lielāko pilsētu Sidneju ietinis veselībai bīstamais smogs. Cilvēki aicināti lieki nepamest telpas un nepieciešamības gadījumā meklēt mediķu palīdzību.</b>
      </p>
      <p>Austrālijas lielākās pilsētas Sidnejas slavenā opera, dzīvojamie nami, tilti, ūdeņi, ielas un bulvāri  ietīti grūti caurredzamā plīvurā. Tā nav ūdens un vēsuma radīta migla, bet gan  ilgstošu ugunsgrēku izraisīts bīstams dūmu smogs, kas jau otro reizi šonedēļ pārņēmis visu pilsētu. Vietējie mediji ziņo, ka pilsētas gaisa kvalitātes rādītāji ir pazeminājušies līdz kritiskam līmenim.</p>
      <p>Veselības iestādes ir aicinājušas cilvēkus, kam ir jūtīgi elpošanas ceļi vai sirds problēmas bez liekas vajadzības nepamest mājas, arī skolām ieteikts bērnus turēt telpās un atcelt fiziskās nodarbības ārpusē. Prognozē, ka smogs varētu pārklāt pilsētu vēl vairākas diena.</p>
      <p>Savvaļas ugunsgrēki plosās Sidnejas apkārtnē, Jaundienvidvelsā, kas ir Austrālijas visapdzīvotākais štats un pazīstams ar gleznainu krasta līniju un dabas parkiem. Ugunsgrēki nerimst jau nedēļām ilgi, un tajos bojā gājuši vismaz seši cilvēki un nodegušas teju 600 mājas. Viena no visvairāk cietušajām ir nepilna tūkstoša iedzīvotāju lielā Jorktauna, kur uguns aiz sevis atstājusi pamatīgu postažu.</p>
      <p>"Salīdzinot ar citiem, mēs vēl esam tikuši cauri daudzmaz sveikā. Mana brālēna mājas ir tepat netālu un ir pilnībā nodegušas. Un mana otra brālēna ģimeni nodega liels šķūnis, tehnika un saimniecībā svarīgas lietas. Viss pilnīgi pagalam," atzina Jorktaunas iedzīvotājs Tonijs Hārs.</p>
      <p>Taču tuvākajās dienās, visticamāk, situācija nemainīsies un Austrālijai ir jābūt gatavai jauniem pārbaudījumiem.</p>
      <p>Austrālijā arvien valda augsta gaisa temperatūra, vietām sasniedzot pat 40 grādus pēc Celsija skalas. Augsta ugunsbīstamība pirmo reizi izsludināta arī Viktorijas štatā, kur pilnībā aizliegta jebkāda uguns izmantošana ārpus telpām, un augstās gaisa temperatūras un spēcīga vēja dēļ vairākās pilsētās sacēlušās pamatīgas putekļu vētras.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/talibi-atbrivo-divus-rietumu-gusteknus.a338950/"/>
        <a href="https://www.lsm.lv/raksts/zinas/arzemes/australija-turpinas-plasi-savvalas-ugunsgreki.a338867/"/>
        <a href="https://www.lsm.lv/raksts/zinas/arzemes/australija-turpinas-krumaju-ugunsgreki.a338329/"/>
        <a href="https://www.lsm.lv/raksts/zinas/arzemes/visus-ugunsgrekus-australija-neizdosies-ierobezot-vel-vairakas-nedelas.a338290/"/>
        <a href="https://www.lsm.lv/raksts/zinas/arzemes/australija-cietumnieku-paraudzinasanas-programma-jeru-kopsana.a338275/"/>
        <a href="https://www.lsm.lv/raksts/zinas/arzemes/krumaju-ugunsgrekos-australija-gajusi-boja-divi-cilveki-un-nodegusas-150-ekas.a337853/"/>
        <a href="https://www.lsm.lv/raksts/sports/teniss/australijas-un-francijas-tenisistem-neizskirts-federacijas-kausa-finala-pirmaja-diena.a337851/"/>
        <a href="https://www.lsm.lv/raksts/zinas/latvija/salacgrivas-osta-turpina-gruzdet-skelda.a337474/"/>
      </related>
    </article>
  </body>
</html>