<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/1560937/leuteris-augenakis-me-aroma-moudial-kai-pari-sz-i-episkepsi-sto-katar/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T15:58:49+00:00"/>
    <meta property="og:title" content="Λευτέρης Αυγενάκης: Mε άρωμα Μουντιάλ και Παρί Σ.Ζ. η επίσκεψη στο Κατάρ!"/>
    <meta property="og:description" content="Επίσκεψη με άξονες αθλητικές επενδύσεις και αθλητικό τουρισμό, στο πλαίσιο της ενίσχυσης των δεσμών των δυο χωρών"/>
  </head>
  <body>
    <article>
      <h1>Λευτέρης Αυγενάκης: Mε άρωμα Μουντιάλ και Παρί Σ.Ζ. η επίσκεψη στο Κατάρ!</h1>
      <address><time datetime="2019-11-21T15:58:49+00:00">21 Nov 2019, 15:58</time> by <a rel="author">Βαρδαλαχάκης Μανώλης</a></address>
      <p>
        <b>Επίσκεψη με άξονες αθλητικές επενδύσεις και αθλητικό τουρισμό, στο πλαίσιο της ενίσχυσης των δεσμών των δυο χωρών</b>
      </p>
      <p>Επίσημη επίσκεψη στο Κατάρ πραγματοποιεί αυτή την εβδομάδα ο Υφυπουργός Πολιτισμού και Αθλητισμού, Λευτέρης Αυγενάκης, αποδεχόμενος πρόσκληση για ενημέρωση ενόψει της διοργάνωσης του Μουντιάλ 2022 και για συζητήσεις με άξονες κυρίως στις αθλητικές επενδύσεις και στον αθλητικό τουρισμό, στο πλαίσιο της ενίσχυσης των δεσμών των δυο χωρών.</p>
      <p>Ο κ. Αυγενάκης, συνοδευόμενος κατά την παραμονή του στη Ντόχα από τον επιτετραμμένο της ελληνικής πρεσβείας, Ιωάννη Ζελομοσίδη και τον Πρέσβη του Κατάρ στην Ελλάδα, Abdulaziz Ali Al-Naama, ξεναγήθηκε στο Ολυμπιακό Μουσείο από τον πρόεδρό του, Abdullah Al Mulla, επισκέφθηκε το Εθνικό Μουσείο και το Μουσείο Ισλαμικής Τέχνης, ενώ παραβρέθηκε και στα εγκαίνια του Φεστιβάλ Κινηματογράφου Ajyal.</p>
      <figure>
        <img src="https://www.neakriti.gr/files/2019-11-21/aygenakis_qatar__5_.jpg"/>
      </figure>
      <p>Επιπλέον, συναντήθηκε με τον Πρόεδρο των Αθλητικών Επενδύσεων του Κατάρ, συνιδιοκτήτη του beIN Media Group και πρόεδρο της Παρί Σ.Ζ., Nasser Al-Khelaifi, ενώ ενημερώθηκε και για την πρόοδο της προετοιμασίας του Παγκοσμίου Κυπέλλου 2022 από τον γενικό γραμματέα της οργανωτικής επιτροπής, Hassan Al Thawadi και το επιτελείο του.</p>
      <figure>
        <img src="https://www.neakriti.gr/files/2019-11-21/aygenakis_qatar__4_.jpg"/>
      </figure>
      <p>Επίσης ο κ. Αυγενάκης πρόκειται να συναντηθεί με τον Γενικό Διευθυντή της Εθνικής Ακαδημίας Ταλέντων, Abdullah Nasser Al-Nuaimi, να ξεναγηθεί στο Αθλητικό Νοσοκομείο και στο Εργαστήριο αντι-ντόπινγκ, να συζητήσει με τον πρόεδρο της ποδοσφαιρικής ομοσπονδίας, Hamad Bin Khalifa Bin Ahmad Al-Thani, αλλά και με τον ομόλογό του, Υπουργό Πολιτισμού και Αθλητισμού, Salah Bin Ghanem Al Ali.</p>
      <figure>
        <img src="https://www.neakriti.gr/files/2019-11-21/aygenakis_qatar__2_.jpg"/>
      </figure>
      <p>Ο Υφυπουργός Αθλητισμού θα συναντηθεί, φυσικά και με την ελληνική Κοινότητα στη Ντόχα, έπειτα από τον εκκλησιασμό στον Ι.Ν. Αγ. Γεωργίου το πρωί της Παρασκευής 22 Νοεμβρίου, καθώς και με αρκετούς Έλληνες επιστήμονες, που βρέθηκαν στο Κατάρ τα τελευταία χρόνια, λόγω της κρίσης στη χώρα μας.</p>
      <figure>
        <img src="https://www.neakriti.gr/files/2019-11-21/aygenakis_qatar__1_.jpg"/>
      </figure>
    </article>
  </body>
</html>