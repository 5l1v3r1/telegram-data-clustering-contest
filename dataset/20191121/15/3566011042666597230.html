<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548981.html/%D8%A7%D9%81%D8%AA%D8%AA%D8%A7%D8%AD-%DA%A9%D8%A7%D8%B1%DA%AF%D8%A7%D9%87-%D8%B4%D9%85%D8%B9-%D8%B3%D8%A7%D8%B2%DB%8C-%D8%A8%D8%A7-%D8%A7%D8%B4%D8%AA%D8%BA%D8%A7%D9%84-%D8%B2%D8%A7%DB%8C%DB%8C-300-%D9%86%D9%81%D8%B1-%D8%AF%D8%B1-%D8%B3%D8%B1%D8%AE%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:58:00+00:00"/>
    <meta property="og:title" content="افتتاح کارگاه شمع‌سازی با اشتغال‌زایی 300 نفر در سرخس"/>
    <meta property="og:description" content="با حمایت بنیاد برکت ستاد فرمان اجرایی امام (ره) عصر امروز (پنجشنبه)، کارگاه شمع‌سازی با بسترسازی اشتغال 300 زن سرپرست خانوار در شهرستان سرخس افتتاح شد."/>
  </head>
  <body>
    <article>
      <h1>افتتاح کارگاه شمع‌سازی با اشتغال‌زایی 300 نفر در سرخس</h1>
      <h2>با حمایت بنیاد برکت صورت گرفت؛</h2>
      <address>
        <time datetime="2019-11-21T15:58:00+00:00">21 Nov 2019, 15:58</time>
      </address>
      <p>با حمایت بنیاد برکت ستاد فرمان اجرایی امام (ره) عصر امروز (پنجشنبه)، کارگاه شمع‌سازی با بسترسازی اشتغال 300 زن سرپرست خانوار در شهرستان سرخس افتتاح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، با حمایت بنیاد برکت ستاد فرمان اجرایی امام (ره) عصر امروز (پنجشنبه)، کارگاه شمع‌سازی با بسترسازی اشتغال 300 زن سرپرست خانوار در شهرستان سرخس با حضور امام‌جمعه، فرماندار، نماینده مردم سرخس در مجلس و جمعی از مسئولان این شهرستان افتتاح شد.</p>
      <p>حجت‌الاسلام داوود حمیدی، مجری طرح‌های اجتماع‌محور بنیاد برکت ستاد اجرایی فرمان امام (ره) در آیین افتتاح این کارگاه اظهار کرد: این کارگاه با تسهیلات بنیاد برکت راه‌اندازی و در زمینه این شغل تاکنون 350 نفر در شهرستان سرخس آموزش‌های لازم را فرا گرفتند.</p>
      <figure>
        <img src="http://newsroom.dana.ir/content/upload/f121c232-fb65-4575-a757-ca4d07e37cc2.jpg"/>
      </figure>
      <p>وی خاطرنشان کرد: با افتتاح این کارگاه، تمامی مراحل تولید و طراحی از جمله، طراحی سه‌بعدی، طراحی قالب و تولید شمع در خود شهرستان سرخس انجام می‌شود.</p>
      <p>حجت‌الاسلام حمیدی بیان کرد: شرکت خانه کسب‌وکار کاشان با بنیاد برکت قراردادی بسته که تمام محصولات تولیدی این کارگاه از جمله شمع و صابون را که جنبه صادراتی دارد، خریداری کند.</p>
      <figure>
        <img src="http://newsroom.dana.ir/content/upload/650d7f85-d657-4922-b235-c88c09a9758a.jpg"/>
      </figure>
      <p>مجری طرح‌های اجتماع‌محور بنیاد برکت تأکید کرد: اگر هر خانواده‌ای در این طرح روزی 8 ساعت با تعداد 8 قالب وقت صرف کند، می‌تواند ماهیانه درآمدی حدود یک‌میلیون و دویست هزار تومان داشته باشد.</p>
      <p>وی در پایان تصریح کرد: برای ایجاد این کارگاه در شهرستان سرخس 10 نفر آموزش تخصصی دیده‌اند که هر کدام 30 نفر را برای تولید این محصول تحت پوشش دارند.</p>
      <p>انتهای پیام/</p>
    </article>
  </body>
</html>