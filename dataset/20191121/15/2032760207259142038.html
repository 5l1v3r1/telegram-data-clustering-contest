<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90196"/>
    <meta property="og:site_name" content="Denník politika"/>
    <meta property="article:published_time" content="2019-11-21T15:35:12+00:00"/>
    <meta property="og:title" content="Bratislavskí developeri podplácali pri stavebnom konaní, súd vymeral Pavlovi a Dagmar pokuty"/>
    <meta property="og:description" content="21.11.2019 (Webnoviny.sk) – Bratislavský developer Pavol B. a jeho spolupracovníčka z inej firmy Dagmar B. priznali nepriamu korupciu vo vzťahu k príslušnému odboru životného prostredia na Okresnom úrade v Bratislave. S prokurátorom Úradu špeciálnej prokuratúry SR uzavreli dohodu o vine a treste, ktorú sudca na pracovisku Špecializovaného trestného súdu (ŠTS) v Banskej Bystrici schválil a vyhlásil rozsudok. Konateľovi Iuris Invest Pavlovi udelil peňažný trest sedem tisíc eur a konateľke spoločnosti E-C-O Dagmar päť tisíc eur."/>
  </head>
  <body>
    <article>
      <h1>Bratislavskí developeri podplácali pri stavebnom konaní, súd vymeral Pavlovi a Dagmar pokuty</h1>
      <address><time datetime="2019-11-21T15:35:12+00:00">21 Nov 2019, 15:35</time> by <a rel="author">Webnoviny</a></address>
      <p>21.11.2019 (Webnoviny.sk) – Bratislavský developer Pavol B. a jeho spolupracovníčka z inej firmy Dagmar B. priznali nepriamu korupciu vo vzťahu k príslušnému odboru životného prostredia na Okresnom úrade v Bratislave. S prokurátorom Úradu špeciálnej prokuratúry SR uzavreli dohodu o vine a treste, ktorú sudca na pracovisku Špecializovaného trestného súdu (ŠTS) v Banskej Bystrici schválil a vyhlásil rozsudok. Konateľovi Iuris Invest Pavlovi udelil peňažný trest sedem tisíc eur a konateľke spoločnosti E-C-O Dagmar päť tisíc eur.</p>
      <h3>Úplatok a zľava na byt</h3>
      <p>Podplácaným bol istý úradník, ktorý mal pôsobiť na vedúcu odboru starostlivosti o životné prostredie na Okresnom úrade Miroslavu G.</p>
      <p>Úplatkom pre úradníka za vydanie kladného stanoviska odboru životného prostredia bolo desať tisíc eur v hotovosti a tiež zľava na byt v realizovanom bytovom komplexe najmenej 20 tisíc eur. Pavol aj Dagmar tým spáchali prečin nepriamej korupcie.</p>
      <h3>Miroslava skončila vo väzbe</h3>
      <p>Odbor starostlivosti o životné prostredie vydával rozhodnutia v súvislosti s posudzovaním vplyvov na životné prostredie k stavbám bytových domov, k projektu občianskej vybavenosti a ďalším, ktoré chceli Pavol spolu s Dagmar realizovať.</p>
      <p>Vedúcu odboru starostlivosti o životné prostredie na okresnom úrade Miroslavu G. vzal sudca ŠTS v auguste minulého roku do väzby za korupciu. V súčasnosti je stíhaná na slobode a spolupracuje s políciou. Rozhodnutie súdu je právoplatné, pretože súčasťou dohody je záväzok obvinených, že sa voči nemu neodvolajú.</p>
      <p>Viac k témam: <a href="https://www.webnoviny.sk/tag/korupcia/"><u>korupcia</u></a>, <a href="https://www.webnoviny.sk/tag/uplatok/"><u>úplatok</u></a><br/>Zdroj: Webnoviny.sk – <a href="https://www.webnoviny.sk/bratislavski-developeri-podplacali-pri-stavebnom-konani-sud-vymeral-pavlovi-a-dagmar-pokuty/"><u>Bratislavskí developeri podplácali pri stavebnom konaní, súd vymeral Pavlovi a Dagmar pokuty</u></a> © SITA Všetky práva vyhradené.</p>
    </article>
  </body>
</html>