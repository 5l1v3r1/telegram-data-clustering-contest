<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ypes-yperpsifisi-arthroy-syntagmatos-a-113638.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-21T15:42:00+00:00"/>
    <meta property="og:title" content="ΥΠΕΣ: «Υπερψήφιση του άρθρου 54 του Συντάγματος»"/>
    <meta property="og:description" content="Να αποδείξουν εμπράκτως ότι η Ελλάδα επιθυμεί τη συμβολή των Ελλήνων του εξωτερικού στην προσπάθεια αναγέννησης που κάνει η χώρα, ζήτησε από όλα τα κόμματα ο υπουργός Εσωτερικών κ. Τάκης Θεοδωρικάκος, κατά την ομιλία του στη συζήτηση για την αναθεώρηση του Συντάγματος."/>
  </head>
  <body>
    <article>
      <h1>ΥΠΕΣ: «Υπερψήφιση του άρθρου 54 του Συντάγματος»</h1>
      <address>
        <time datetime="2019-11-21T15:42:00+00:00">21 Nov 2019, 15:42</time>
      </address>
      <p>Να αποδείξουν εμπράκτως ότι η Ελλάδα επιθυμεί τη συμβολή των Ελλήνων του εξωτερικού στην προσπάθεια αναγέννησης που κάνει η χώρα, ζήτησε από όλα τα κόμματα ο υπουργός Εσωτερικών κ. Τάκης Θεοδωρικάκος, κατά την ομιλία του στη συζήτηση για την αναθεώρηση του Συντάγματος.</p>
      <p>Ο υπουργός Εσωτερικών τόνισε ότι η χώρα έχει ανάγκη τον παγκόσμιο ελληνισμό και για το λόγο αυτό κάλεσε τα κόμματα να υπερψηφίσουν την προσθήκη στο άρθρο 54, ώστε να μην υπάρχει κίνδυνος αντισυνταγματικότητας για τις προβλέψεις του σχεδίου νόμου για την ψήφο των Ελλήνων του εξωτερικού που δόθηκε στη δημοσιότητα και θα κατατεθεί την Τρίτη στη Βουλή.  </p>
      <p>«Θα είναι ένα ισχυρό μήνυμα ευθύνης από όλα τα πολιτικά κόμματα. Θα είναι ένα ισχυρό μήνυμα αξιοπιστίας του πολιτικού συστήματος. Ένα ισχυρό μήνυμα προς τους συμπατριώτες μας ότι η πατρίδα θέλει να κρατήσει ισχυρούς δεσμούς μαζί τους, ιδιαίτερα τώρα στην προσπάθεια για την αναγέννησή της. Και ο πιο άμεσος δεσμός σε μια δημοκρατία είναι η ψήφος του κάθε πολίτη, την οποία θα κάνουμε πράξη αλλάζοντας και τροποποιώντας το άρθρο 54 του Συντάγματος και ψηφίζοντας, ομόφωνα ελπίζω, το νομοσχέδιο για την ψήφο των Ελλήνων του εξωτερικού την επόμενη εβδομάδα», είπε χαρακτηριστικά.</p>
      <p>Αναφερόμενος στις προσθήκες του άρθρου 54 είπε ότι «πολλές εξ αυτών είναι δυνητικές και όχι υποχρεωτικές γιατί είναι κρίμα να γίνει το λάθος που έγινε σε προηγούμενη αναθεώρηση και να δεσμεύσουμε αμετάκλητα νέες κοινοβουλευτικές πλειοψηφίες στο μέλλον».</p>
      <p>Ο υπουργός Εσωτερικών αναφέρθηκε στην ανάγκη να γίνει η Ελλάδα σύγχρονο κράτος και προϋπόθεση γι’ αυτό, όπως τόνισε, είναι η ύπαρξη πατριωτισμού. Έκανε αναφορά στις δυσκολίες της σημερινής κατάστασης με τις μεγάλες μεταναστευτικές ροές και υπογράμμισε ότι «η εθνική ασφάλεια είναι όρος για την κοινωνική συνοχή».</p>
      <p>Συγκεκριμένα είπε: «Όσο κι αν στην οικονομία, στην τεχνολογία, στους διεθνείς θεσμούς γίνεται πράξη η παγκοσμιοποίηση και μάλιστα με ταχύτατους ρυθμούς, άλλο τόσο αναδεικνύεται ξανά η ανάγκη ύπαρξης ενός αποτελεσματικού εθνικού κράτους. Ενός κράτους που θα σέβεται και θα εκπροσωπεί τον πατριωτισμό αλλά και την εμπέδωση της ελευθερίας, της ασφάλειας και της κοινωνικής συνοχής.</p>
      <p>Γι’ αυτό ο δρόμος προς το αύριο δεν είναι μόνο αυτός της οικονομικής ανάπτυξης. Η Ελλάδα πρέπει να γίνει κράτος. Κι αυτό προϋποθέτει τον πατριωτισμό, την ενότητα των Ελλήνων και τη συναίνεση των πολιτικών δυνάμεων σε θέματα που συγκροτούν τον πυρήνα ενός κράτους δικαίου στην υπηρεσία των πολιτών. Αυτό στις μέρες μας έχει μεγάλη αξία. Αντιθέσεις και αντιπαραθέσεις ανάμεσα σε παγκόσμιες δυνάμεις, περιφερειακές συγκρούσεις και συμφέροντα, οδηγούν σε μεγάλες μεταναστευτικές ροές. Σε τέτοιες καταστάσεις η εθνική ασφάλεια είναι όρος για την κοινωνική συνοχή. Και αυτό οφείλουμε να το σεβόμαστε εμπράκτως όλοι.</p>
      <p>Η χώρα έχει ανάγκη, επομένως, εκτός όλων των άλλων, από τη συστράτευση του παγκόσμιου ελληνισμού. Πρέπει να κρατήσει στην αγκαλιά της όλους τους Έλληνες., όπου κι αν βρίσκονται. Τα νέα παιδιά που σπουδάζουν στο εξωτερικό ή έφυγαν στα χρόνια της κρίσης, για να κερδίσουν ευκαιρίες ζωής κι ευτυχίας ή απλώς για να έχουν μια κανονική ζωή, που η Ελλάδα δεν μπορούσε να τους εγγυηθεί. Αλλά και τους μεγαλύτερους σε ηλικία που έφυγαν πριν από δεκαετίες αλλά νοιάζονται για τη χώρα, την αγαπούν, την πονάνε και τη στηρίζουν με πράξεις και μας παρακολουθούν τι λέμε και τι πράττουμε.</p>
      <p>Με πράξεις όμως κι εμείς, οι πολιτικές δυνάμεις της χώρας, πρέπει να δείξουμε ότι θέλουμε τη στήριξη αυτής της άλλης Ελλάδας, που ζει εκτός των συνόρων της χώρας. Και ένας τρόπος με ιδιαίτερη σημειολογική αλλά και πρακτική αξία είναι να τους διευκολύνουμε στην άσκηση του δικαιώματος που έχουν να ψηφίζουν, όσοι, βεβαίως είναι εγγεγραμμένοι στους εκλογικούς καταλόγους». </p>
      <p>Στηρίζοντας τη θέση της κυβέρνησης υπέρ της ψήφου των εκτός Επικρατείας Ελλήνων, ο κ. Θεοδωρικάκος χαρακτήρισε τη συμφωνία της Διακομματικής «συνθήκη συμβιβασμού» και διευκρίνισε ότι η θέση της ΝΔ επί του θέματος είναι αναλλοίωτη, αλλά έπρεπε να υπάρξει συναίνεση ώστε να ψηφιστεί νόμος από τα 2/3 της Βουλής και να γίνει το πρώτο σημαντικό βήμα και κάλεσε όλες τις πολιτικές δυνάμεις να κάνουν πράξη αυτό που κάνουν ήδη οι 26 από τις 28 χώρες της ΕΕ αλλά και ο Θρασύβουλος Ζαΐμης το 1862.</p>
      <p>«Οφείλουμε να ακούμε την κοινωνία και να συνθέτουμε απόψεις. Οφείλουμε να δημιουργούμε συγκλίσεις. Σαφέστατα οι συναινέσεις δεν αποτελούν, σε καμία περίπτωση, αυτοσκοπό στην πολιτική. Πολλές φορές, ιδιαίτερα η πορεία σε τομές και μεταρρυθμίσεις, μπορεί να αποδειχθεί συγκρουσιακή. Όταν όμως οι πολιτικές αποφάσεις αφορούν βασικά δημοκρατικά δικαιώματα των πολιτών με εθνικό χαρακτήρα,  τότε η συναίνεση αποτελεί αυτονόητο καθήκον και δείχνει το μέγεθος της ευθύνης καθενός εξ ημών απέναντι σε εκείνους που μας εμπιστεύθηκαν, όχι μόνο την ψήφο τους, αλλά την πρόοδο τη δική τους και των οικογένειών τους, την ποιότητα της ίδιας της ζωής τους», σημείωσε ο υπουργός Εσωτερικών.</p>
    </article>
  </body>
</html>