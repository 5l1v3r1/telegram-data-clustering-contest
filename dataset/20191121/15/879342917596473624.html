<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/pidozra-sadovomu-sap-povidomyly-podrobyczi"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T15:04:06+00:00"/>
    <meta property="og:title" content="Підозра Садовому: в САП повідомили подробиці"/>
    <meta property="og:description" content="21 листопада 2019 року прокурорами САП повідомлено про підозру посадовим осібам Львівської міської ради, зокрема меру Львова Андрію Садовому."/>
  </head>
  <body>
    <article>
      <h1>Підозра Садовому: в САП повідомили подробиці</h1>
      <address>
        <time datetime="2019-11-21T15:04:06+00:00">21 Nov 2019, 15:04</time>
      </address>
      <p>
        <b>21 листопада 2019 року, прокурорами САП повідомлено про підозру посадовим особам Львівської міської ради, зокрема меру Львова <a href="https://www.slovoidilo.ua/persony/sadovyi-andrii-ivanovych">Андрію Садовому</a>.</b>
      </p>
      <p>Про це повідомляє відомство на сторінці в Facebook.</p>
      <p>САП підозрює чиновників у зловживаннях під час операцій із земельними ділянками, що розташовані на території Рясне-Руської сільської ради Львівської області, котрі завдали збитків громадянам та державі на суму понад 93,5 млн гривень.</p>
      <p>«<i>У 2015 році до правоохоронних органів звернулись понад 60 громадян із заявами про незаконне відчуження належної їм землі. Під час розслідування цих фактів встановлено та підтверджено висновками експертів і спеціалістів, що понад 23,49 га земель були продані за договором купівлі-продажу посадовими особами Львівської міської ради з порушенням вимог чинного законодавства без аукціону за заниженою вартістю як землі промисловості</i>», – повідомили у САП.</p>
      <p>Крім того, з’ясувалося, що продана земельна ділянка не належить територіальній громаді міста Львова, а фактично належить до земель Рясне-Руської сільської ради Львівської області як земля сільськогосподарського призначення.</p>
      <p>Посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам.</p>
      <p>Одразу після вручення підозр прокурорами САП <a href="https://www.slovoidilo.ua/2019/11/21/novyna/polityka/sap-oholosyla-pro-pidozru-zlovzhyvanni-vladoyu-sadovomu">вручили клопотання про обрання вказаним особам запобіжних заходів</a>.</p>
      <p>Раніше <a href="https://www.slovoidilo.ua/2019/11/21/novyna/polityka/sap-oholosyla-pro-pidozru-zlovzhyvanni-vladoyu-sadovomu">про вручення підозри повідомив сам Садовий</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/novyna/polityka/prokuror-sap-oholosyv-nasirovu-obvynuvalnyj-akt"/>
        <a href="https://www.slovoidilo.ua/2019/11/19/novyna/suspilstvo/verxovnyj-sud-ne-vidviv-prokurora-sap-spravy-proyektu-stina"/>
        <a href="https://www.slovoidilo.ua/2019/11/13/novyna/polityka/nabu-sap-povidomyly-pro-pidozru-eksvlasnyku-vab-banku-baxmatyuku"/>
        <a href="https://www.slovoidilo.ua/2019/11/21/novyna/ekonomika/sprava-ukrnafty-sap-skarzhytsya-rishennya-pecherskoho-sudu"/>
      </related>
    </article>
  </body>
</html>