<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548993.html/%D8%A8%D8%B3%DB%8C%D8%AC-%D8%B0%D8%AE%DB%8C%D8%B1%D9%87-%D8%B1%D8%A7%D9%87%D8%A8%D8%B1%D8%AF%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%A7%D8%B1%D8%A7%DB%8C-%D8%B7%D8%B1%D8%A7%D8%AD%DB%8C-%DA%AF%D8%B3%D8%AA%D8%B1%D8%AF%D9%87-%D8%A7%DB%8C-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:30:00+00:00"/>
    <meta property="og:title" content="بسیج ذخیره راهبردی انقلاب اسلامی است/اغتشاشات اخیر دارای طراحی گسترده ای بود"/>
    <meta property="og:description" content="مسئول سازمان فضای مجازی سپاه انصارالحسین(ع) همدان، بسیج را ظرفیتی که در بزنگاه ها به مدد انقلاب می آید بر شمرد و گفت: این بزنگاه ها در برخی موارد اقتصادی و  همچنین موارد امنیتی و نظامی است."/>
  </head>
  <body>
    <article>
      <h1>بسیج ذخیره راهبردی انقلاب اسلامی است/اغتشاشات اخیر دارای طراحی گسترده ای بود</h1>
      <h2>مسئول سازمان فضای مجازی سپاه انصارالحسین(ع) همدان:</h2>
      <address>
        <time datetime="2019-11-21T15:30:00+00:00">21 Nov 2019, 15:30</time>
      </address>
      <p>مسئول سازمان فضای مجازی سپاه انصارالحسین(ع) همدان، بسیج را ظرفیتی که در بزنگاه ها به مدد انقلاب می آید بر شمرد و گفت: این بزنگاه ها در برخی موارد اقتصادی و  همچنین موارد امنیتی و نظامی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/32980">عصر همدان</a>؛ حسین ربیعی پیش از ظهر امروز در کارگاه یک روزه خبرنویسی و سواد رسانه گردانهای سایبری در رزن عنوان کرد: رهبری بسیج را حقیقتی شبیه افسانه ها دانستند این مثال شاید بهترین و گویاترین تعبیر در خصوص این نهاد پربار است.</p>
      <p>وی با بیان اینکه بسیج ذخیره راهبردی انقلاب اسلامی است ادامه داد: به برکت این ذخیره در تمام مسائل هر جا نظام و انقلاب نیاز دارد بسیج نیروی مومن انقلابی پای کار انقلاب است.</p>
      <p>مسئول سازمان فضای مجازی سپاه انصارالحسین(ع) همدان با بیان اینکه طراحی دشمن برای اتفاقات و حوادثی اخیر بسیار گسترده و پیچیده بود تصریح نمود: به غیر از توان عملیاتی بسیار بالا بسیج هیچ راهکاری برای این طراحی وجود نداشت و بسیج بود که توانست با حضور در میدان به انقلاب کمک کند.</p>
      <p>وی گفت: نمونه کشوری که از این ظرفیت برخوردار نیست اتفاقات بولیوی است.در بولیوی علیه رئیس جمهوری که با دموکراسی سرکار آمده بود یک کودتای نرم صورت گرفت اما در جمهوری اسلامی هرگز این اتفاق نخواهد افتاد.</p>
      <p>ربیعی بسیج را ظرفیتی که در بزنگاه ها به مدد انقلاب می آید بر شمرد و تاکید کرد: این بزنگاه ها در برخی موارد اقتصادی و همچنین موارد امنیتی و نظامی است.</p>
      <p>وی با تعریف جنگ نرم به عنوان نبرد مدیریت افکار ادامه داد: مسئله ای که با آن روبرو هستیم جنگ تحمیل اراده ها است،زیرا دوران جنگهای قدیمی و کلاسیک و استعماری به پایان رسیده است.</p>
      <p>مسئول فضای مجازی سپاه انصارالحسین ع استان همدان گفت: همانطور ترامپ اعتراف کرد هزینه آمریکا در غرب آسیا ۷ تریلیون دلار بوده است،در حالی که در آمد نفتی ایران در یک سال ۴۰ میلیارد دلار می باشد و به معنای دیگر این رقم هزینه کرد آمریکا معادل ۱۷۵ سال در آمد نفتی ایران است پس این هزینه ها و جنگها دیگر کارساز نیستند.</p>
      <p>ربیعی اظهار کرد: در جنگ نرم باید بر روی افکار عمومی تاثیر بگذاریم زیرا قدرتها در جنگ نرم به دنبال به دست گرفتن افکار عمومی هستند.</p>
      <p>وی با بیان اینکه اگر افکار عمومی در اختیار قدرتی باشد باشد می تواند دولت تعیین کند افزود: جنگ نرم خزنده و بسیار اثر گذار است.</p>
      <p>ربیعی، تغییر رفتار را حاصل عملکرد این نوع از نبرد دانست و اضافه کرد: رفتاری که امروز در بین برخی ایرانیان وجود دارد منطبق بر ارزشهای ما نیست و این همان تاثیر حرکت خزنده است.</p>
      <p>وی گفت: بدپوششی در حوزه رفتار است و از باورها ریشه گرفته است، این به این علت است که ایجاد شبهه در باورها و لرزاندن باورها منجر به تغییر رفتار می شود.</p>
      <p>این فعال شاخص رسانه ای استان همدان با تاکید بر اینکه راه مقابله در نبرد نرم مواجهه نیست ادامه داد: اگر می‌خواهیم وضعیت پوشش را اصلاح کنیم باید باورها را به نقطه مطلوب برسانیم.</p>
      <p>وی تصریح کرد: به هزاران دلیل می توان اثبات کرد که آزادی زنان در غرب طنز است،مثلا در هالیوود که نماد فرهنگ غرب است، دستمزد بازیگران زن و مرد کاملا نابرابر است و این نمادی از نابرابری حقوق زن و مرد است.</p>
      <p>وی برابری زن و مرد را بی معنی بر شمرد و افزود: این ادعا بی معنی است چون اساسا خلقتشان یکی نیست و خداوند هر کدام را با وظایف و تکالیف خاص و ویژه خلق کرده است.</p>
      <p>ربیعی با اشاره به سخنان رهبری در خصوص فرهنگ اظهار کرد: نبرد نرم یک مسئله کلیدی است همانطور که رهبری فرمودند فرهنگ مانند تنفس است و اگر دچار مشکل شود زندگی دچار مشکل می شود .</p>
      <p>وی ادامه داد: جنگ همه جانبه نبردی در همه ابعاد است که تمام بخش‌های جامعه را در بر می گیرد.</p>
      <p>ربیعی با اشاره به تخریب‌های گسترده اغتشاشگران گفت: اینکه در روزهای اخیر اغتشاشگران بانکها،پمپ بنزین ها و حوزه های علمیه را هدف قرار می دهند قطعا اتفاقی نیست و کاملا هدف گذاری شده است.تمام این کارها نشان دهنده این است که پشتیبانان منطقه ای و فرامنطقه ای این نا آرامی ها به دنبال بستن اقتصاد کشور بودند.</p>
      <p>وی از انواع دیگر نبرد نرم را جنگ تمیز عنوان کرد و گفت: برای حضور موفق در فضای مجازی باید تحلیل درست و قوی داشته باشیم و برای تحلیل قوی باید مطالعات خود را افزایش دهیم،بخصوص تاریخ معاصر باید مطالعه شود.</p>
      <p>
        <b>امنیت مطلوب استان همدان  حاصل تلاش و جهاد همه جانبه بسیجیان است</b>
      </p>
      <p>ربیعی خاطرنشان کرد: بیانیه محفل امنیتی اصلاح طلبان در حمایت از اغتشاشگران به قدری زشت و تند بوده است که حتی رسانه‌های اصلاح طلبان هم نتوانسته اند از آن دفاع کنند و منتشرش کنند.</p>
      <p>وی رسانه و فعالیت رسانه ای در عرصه نبرد نرم را بسیار با اهمیت و مبارک برشمرد و گفت: عملکرد گردانهای سایبری در استان همدان موثر و رو به رشد است.</p>
      <p>ربیعی، وضعیت امنیت مطلوب استان همدان را حاصل تلاش و جهاد همه جانبه بسیجیان عنوان کرد و گفت: هر چند در آغاز راه هستیم اما حرکت بسیار امیدوار کننده است.</p>
      <p>انتهای پیام/</p>
    </article>
  </body>
</html>