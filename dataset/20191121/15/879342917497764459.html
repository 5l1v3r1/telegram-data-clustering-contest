<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/nabu-rozsliduye-mozhlyvu-brexnyu-deklaracziyi-deputata-kyyivskoyi-miskrady"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T15:40:01+00:00"/>
    <meta property="og:title" content="НАБУ розслідує ймовірну брехню в декларації депутата Київської міськради"/>
    <meta property="og:description" content="У Національному бюро розслідують факти можливого недекларування фінансових зобов'язань київським депутатом."/>
  </head>
  <body>
    <article>
      <h1>НАБУ розслідує ймовірну брехню в декларації депутата Київської міськради</h1>
      <address>
        <time datetime="2019-11-21T15:40:01+00:00">21 Nov 2019, 15:40</time>
      </address>
      <p>
        <b>Національне антикорупційне бюро розслідує кримінальне провадження за фактами можливого недекларування фінансових зобов'язань перед банком депутатом Київської міської ради.</b>
      </p>
      <p>Про це йдеться в ухвалі Вищого антикорупційного суду від 11 листопада, повідомляє «Слово і Діло».</p>
      <p>За даними журналіста «Слово і Діло», йдеться про Олексія Новікова, депутата від фракції «Єдність».</p>
      <p>За версією слідства, Новіков нібито у деклараціях за 2016-2018 роки не зазначив фінансових зобов'язань перед «Родовід банком». Відповідно до відомостей Державного реєстру обтяжень рухомого майна в нього встановлено наявність обтяжень у вигляді арешту невизначеного майна депутата в інтересах «Родовід банку» в розмірі 53,21 млн грн.</p>
      <p>Детективи також знайшли заочне рішення Києво-Святошинського районного суду Київської області, яким встановлена наявність заборгованості Новікова за кредитним договором на суму 6,65 млн доларів. Також депутат має прострочену заборгованість за кредитом на 290 тисяч дол.; прострочену заборгованість за відсотками – 32 464 дол.; суму пені за несвоєчасне погашення заборгованості – 6,3 млн дол. і суму 3% річних від простроченої суми - 32 353 дол.</p>
      <p>У цій справі НАБУ звернулося до Фонду гарантування вкладів фізичних осіб щодо наявності заборгованості у депутата. Відповідно до інформації уповноваженої особи ФГВФО на ліквідацію «Родовід банку» Новіков є боржником банку за кредитним договором на суму понад 286 тис. дол. Тому детектив просив суд надати тимчасовий доступ до кредитного договору депутата з «Родовід банком», який зберігається у приміщенні установи. Суд клопотання задовольнив.</p>
      <p>Нагадаємо, <a href="https://www.slovoidilo.ua/2019/11/15/novyna/finansy/nabu-rozsliduye-nove-vyrobnycztvo-po-truxanovomu">НАБУ розслідує нове провадження стосовно мера Одеси Геннадія Труханова</a>. Також <a href="https://www.slovoidilo.ua/2019/11/07/novyna/polityka/nabu-rozsliduye-peredachu-zemel-vijskovoho-aerodromu-odesi">детективи розслідують передачу земель військового аеродрому в Одесі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/30/novyna/polityka/nabu-rozsliduye-shhe-odyn-epizod-roztraty-koshtiv-lbtz"/>
        <a href="https://www.slovoidilo.ua/2019/10/16/novyna/finansy/nabu-rozsliduye-obstavyny-likvidacziyi-zlatobanku"/>
        <a href="https://www.slovoidilo.ua/2019/10/11/novyna/suspilstvo/nabu-rozsliduye-rozdachu-zemel-kyyivskij-oblasti"/>
      </related>
    </article>
  </body>
</html>