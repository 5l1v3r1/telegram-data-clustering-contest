<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-15/drumul-judetean-191-b-din-popesti-asfaltat-in-vara-este-deja-distrus-mang-daca-e-asa-e-foarte-grav-foto-152951.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T15:54:00+00:00"/>
    <meta property="og:title" content="Drumul judeţean 191 B din Popeşti, asfaltat în vară, este deja distrus. Mang: &quot;Dacă e aşa, e foarte grav&quot; (FOTO)"/>
    <meta property="og:description" content="Nici bine nu s-a uscat asfaltul, că deja a şi crăpat! Un localnic din comuna Popeşti a reclamat BIHOREANULUI că drumul judeţean 191 B, asfaltat în vară de Consiliul Judeţean, este deja distrus, chit că încă n-a dat îngheţul şi nici sare n-a fost aruncată pe şosea. Cu pozele în faţă, vicepreşedintele CJ Bihor, Ioan Mang, nu crede că tronsonul respectiv a fost asfaltat anul acesta, dar a promis verificări şi măsuri, dacă reclamaţia se confirmă."/>
  </head>
  <body>
    <article>
      <h1>Drumul judeţean 191 B din Popeşti, asfaltat în vară, este deja distrus. Mang: "Dacă e aşa, e foarte grav" (FOTO)</h1>
      <address><time datetime="2019-11-21T15:54:00+00:00">21 Nov 2019, 15:54</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/montaj-drum-popesit-21112019.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/drum-judetean-popesti-21112019-1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/drum-judetean-popesti-21112019-2.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/drum-judetean-popesti-21112019-3.jpg"/>
        </figure>
      </slideshow>
      <p>
        <b>Nici bine nu s-a uscat asfaltul, că deja a şi crăpat! Un localnic din comuna Popeşti a reclamat BIHOREANULUI că drumul judeţean 191 B, asfaltat în vară de Consiliul Judeţean, este deja distrus, chit că încă n-a dat îngheţul şi nici sare n-a fost aruncată pe şosea.</b>
      </p>
      <p>"Drumul judeţean din comuna Popeşti, după doar 4 luni de la asfaltare, are deja crăpături. Cum va arăta la primăvară după ce va îngheţa şi vor fi date materialele antiderapante? În poze se vede o crăpătură uriaşă în asfalt în localitatea Budoi, la ieşire spre Derna şi una în localitatea Vărzari, lângă cariera de cărbuni. Această porţiune de drum judeţean din comuna Popeşti a fost asfaltată în iulie, calitatea lucrărilor lasă de dorit. S-au turnat deasupra 1-2 cm de asfalt peste cel stricat, fără să fi fost măcar frezată suprafaţa celui vechi şi stricat", a reclamat bărbatul, oferind şi trei fotografii care demonstrează starea deplorabilă a şoselei.</p>
      <figure>
        <img src="https://www.ebihoreanul.ro/user_files/ioan-mang-21112019.jpg"/>
      </figure>
      <p>BIHOREANUL <br/>l-a sesizat joi de această problemă pe vicepreşedintele CJ Bihor, Ioan Mang <i>(foto)</i>, cel care adesea s-a fălit cu asfaltările din judeţul Bihor făcut sub "guvernarea judeţeană" a PSD şi UDMR.</p>
      <p>Încă înainte să vadă fotografiile, Mang s-a grăbit să spună că tronsonul respectiv n-a fost reabilitat anul acesta. "Noi n-am făcut acolo tot drumul, s-au făcut, de la ieşire de pe DN 1P, 17 kilometri. Probabil că pozele sunt făcute pe un alt tronson", a declarat Mang.</p>
      <p>Când reporterul i-a subliniat că fotografiile par să fie făcute chiar pe tronsonul reabilitat, dovadă că marcajul rutier alb este aproape imaculat, deci nu de mult a fost trasat, vicele CJ Bihor a promis că va face verificări. "Mulţumesc de sesizare, voi verifica. Dacă este aşa, este foarte grav. Dacă sunt lucrări făcute în acest an sau, de fapt, în ultimii trei ani, firma le va reface pe cheltuiala ei", a garantat Mang.</p>
      <p>El a promis şi că, săptămâna viitoare, la Consiliul Judeţean Bihor, va face o dare de seamă în faţa jurnaliştilor, privind asfaltările din judeţ. </p>
    </article>
  </body>
</html>