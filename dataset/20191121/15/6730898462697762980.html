<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.benchmark.rs/vesti/ssd_diskovi_ulaze_u_eru_terabajtnih_tb_modela-82145"/>
    <meta property="og:site_name" content="Benchmark"/>
    <meta property="article:published_time" content="2019-11-21T15:23:00+00:00"/>
    <meta property="og:title" content="SSD diskovi ulaze u eru terabajtnih (TB) modela"/>
    <meta property="og:description" content="SSD diskovi polako ali sigurno sustižu hard diskove i u pogledu velikih kapaciteta..."/>
  </head>
  <body>
    <article>
      <h1>SSD diskovi ulaze u eru terabajtnih (TB) modela</h1>
      <address>
        <time datetime="2019-11-21T15:23:00+00:00">21 Nov 2019, 15:23</time>
      </address>
      <figure>
        <img src="https://www.benchmark.rs/assets/img/news/main/d55315413f611b62a0af1fb9ef58441f.jpg"/>
      </figure>
      <p>Poslednji zid odbrane mehaničkih hard diskova pred najezdom daleko brže i sigurnije NAND fleš tehnologije, jesu veliki kapaciteti i niža cena po GB slobodnog prostora. Međutim i taj zid se polako urušava jer tehnologija proizvodnje fleš memorije napreduje svakim danom. Trenutak kada će hard diskovi otići zauvek u police muzeja je sve bliži, a poslednja vest iz Hynix-a potvrđuje da će se to desiti mnogo brže nego što većina nas očekuje.</p>
      <p><a href="https://www.benchmark.rs/tag/sk_hynix-11800"><b>SK Hynix</b></a> jedan od vodećih svetskih proizvođača memorija, lansirao je prve pretprodukcijske primerke <a href="https://www.benchmark.rs/tag/ssd-184"><b>SSD</b></a> uređaja baziranih na 4D NAND memoriji proizvedene u 128 slojeva. Test proizvodi su isporučeni glavnim Hynix parterima u svrhu testiranja i ispitivanja njihovih radnih karakteristika, a radi se o fleš disku kapaciteta 1 TB, o SSD disku kapaciteta 2 TB tzv klijent uređaju kakav manje, više svi danas koristimo u svojim računarima i SSD modelu namenjenom poslovnom okruženju, kapaciteta čak 16 TB.</p>
      <h3>Povezana vest: <a href="https://www.benchmark.rs/vesti/huawei_sada_ima_i_pcie_ssd_disk_od_cak_32tb-82105">Huawei sada ima i PCIe SSD disk od čak 32TB!</a></h3>
      <p>SK Hynix je započeo masovnu proizvodnju 128-slojnih 1Tb TLC NAND čipova tokom juna ove godine. Ovog meseca je isporučio prve terbajtne UFS 3.1 module za potrebe proizvođača mobilnih telefona i to upravo na bazi 128-slojne 4D NAND tehnologije. Obzirom da dosadašnji 1 TB modeli SSD diskova zahtevaju korišćenje velikog broja čipova, sa novim SK Hynix memorijama je broj potrebnih čipova prepolovljen. Takođe i fizičke dimenzije su pri tome smanjene jer su tanki svega 1 mm i stoga idealni za upotrebu u ultra tankim 5G “smartphone” modelima.</p>
      <p>Pretpostavka je da će se mobilni telefoni sa novom generacijom fleš memorije pojaviti na tržištu u drugoj polovini iduće godine.</p>
      <p>
        <i>Izvor <a href="https://www.ithome.com/0/458/186.htm">ITHome</a></i>
      </p>
      <p>
        <i> </i>
      </p>
      <figure>
        <iframe src="https://www.youtube.com/embed/pKoQW6AgFlw" width="600" height="450" data-service="Youtube" scrolling="no"/>
      </figure>
    </article>
  </body>
</html>