<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33164/tecnica-animazione-sospesa-esseri-umani"/>
    <meta property="og:site_name" content="DDay.it"/>
    <meta property="article:published_time" content="2019-11-21T15:25:00+00:00"/>
    <meta property="og:title" content="&quot;Congelare&quot; il corpo per effettuare interventi urgenti e vitali. L'animazione sospesa usata per la prima volta"/>
    <meta property="og:description" content="Il corpo umano è stato messo per la prima volta in animazione sospesa. La tecnica usata dai medici statunitensi mira a riparare le lesioni che altrimenti causerebbero la morte."/>
  </head>
  <body>
    <article>
      <h1>"Congelare" il corpo per effettuare interventi urgenti e vitali. L'animazione sospesa usata per la prima volta</h1>
      <h2>Il corpo umano è stato messo per la prima volta in animazione sospesa. La tecnica usata dai medici statunitensi mira a riparare le lesioni che altrimenti causerebbero la morte.</h2>
      <address><time datetime="2019-11-21T15:25:00+00:00">21 Nov 2019, 15:25</time> by <a rel="author">Sergio Donato</a></address>
      <p>La tecnica messa in atto dall’Università della Scuola di Medicina del Maryland <b>abbassa la temperatura del corpo dei pazienti che arrivano in ospedale in condizioni critiche</b>, e per i quali l’animazione sospesa è l’unica e ultima possibilità di intervento per poterli salvare.</p>
      <p>Ufficialmente viene chiamata EPR (Emergency Preservation and Resuscitation), ovvero “Conservazione e Rianimazione d’Emergenza", e <b>consiste nel raffreddare rapidamente il corpo di una persona ancora in vita fino a portarlo a una temperatura di circa 10-15°</b>, sostituendo tutto il suo sangue con una soluzione salina ghiacciata.</p>
      <p>A quelle temperature e tramite le tecniche utilizzate, <b>l’attività cerebrale del paziente si arresta quasi del tutto</b>. A quel punto, il sistema di raffreddamento viene staccato e il paziente viene condotto in sala operatoria.</p>
      <figure>
        <img src="https://cdn.dday.it/system/uploads/picture/image/58915/content_small_00.jpg"/>
      </figure>
      <p> </p>
      <h3>Due ore di tempo prima del risveglio cellulare</h3>
      <p>La tecnica, infatti, viene utilizzata per quelle persone che <b>giungono in ospedale in condizioni così critiche da rendere necessaria un’attività che rallenti il danno in atto</b>. Può riguardare un trauma acuto come un colpo di pistola, una ferita da taglio molto profonda che ha causato una perdita ingente di sangue oppure per un arresto cardiaco per il quale si è arrivati troppo tardi.</p>
      <p>Per tutti questi casi in cui ci sono pochi minuti per operare e con una probabilità inferiore al 5% di sopravvivere con attività chirurgiche tradizionali, l’equipe del dottor Samuel Tisherman mette in campo l’EPR. <b>L’équipe ha due ore di tempo per riparare le lesioni della persona prima che il corpo torni a una temperatura consona e che il cuore torni a battere</b>.</p>
      <figure>
        <img src="https://cdn.dday.it/system/uploads/picture/image/58916/content_small_255d3f5959440f882327d2e5a30b3e98.jpg"/>
      </figure>
      <p>A una temperatura corporea di circa 37° C, le cellule umane hanno bisogno di un apporto costante di ossigeno per produrre energia. Quando il cuore smette di battere, l’afflusso di ossigeno si ferma insieme al sangue. Senza ossigeno, il nostro cervello può sopravvivere solo per circa 5 minuti prima che si verifichino danni irreversibili.</p>
      <p><b>Tuttavia, l'abbassamento della temperatura del corpo e del cervello rallenta o arresta tutte le reazioni chimiche nelle nostre cellule</b>, che di conseguenza hanno bisogno di meno ossigeno per restare in vita.</p>
      <p> </p>
      <h3>"Non stiamo cercando di mandare la gente su Saturno"</h3>
      <p>Lo studio di Tisherman è stato approvato dalla Food and Drug Administration americana (FDA), <b>la quale lo ha esentato dal consenso del paziente in quanto le lesioni degli sfortunati e inconsapevoli partecipanti sono mortali e non esistono trattamenti alternativi</b>. Tuttavia, lo studio ha incontrato l’ostracismo della comunità locale e il team di Tisherman ha pubblicato annunci informativi sui giornali locali e ha messo in piedi un sito web attraverso il quale è possibile indicare la volontà di non partecipare allo studio.</p>
      <p>Per dare completezza allo studio, <b>Tisherman aveva messo in conto di applicare l’EPR su 10 persone</b>, mettendole a confronto con 10 persone le cui condizioni avrebbero permesso l’uso della tecnica ma che non l’avrebbero ricevuta. Tuttavia, le condizioni e anche la mancata presenza dell’equipe in loco quando necessaria, non hanno ancora permesso di mettere fine allo studio. Inoltre, non è dato sapere quante persone siano sopravvissute al trattamento indipendentemente dal tipo di lesione o danno.</p>
      <p>La stessa tecnica sugli animali ha dimostrato che i maiali con traumi acuti potevano essere raffreddati per 3 ore, cuciti e poi rianimati. "<i>Abbiamo sentito che era giunto il momento di portarlo ai nostri pazienti</i>", ha detto Tisherman. "<i>Stiamo imparando molto mentre procediamo con la sperimentazione. Una volta dimostrato il suo vantaggio, potremo espandere questa tecnica per aiutare i pazienti a sopravvivere in situazioni che non avrebbero alternative</i>".</p>
      <p>Anticipando le domande che sicuramente gli sono state già poste, e riferendosi alla possibilità di usare la tecnica come "semplice ibernazione", Tisherman ha aggiunto: "<i>Voglio che sia chiaro: non stiamo cercando di mandare la gente su Saturno. Stiamo cercando di guadagnare tempo per salvare delle vite<b>.</b></i>"</p>
    </article>
  </body>
</html>