<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zasilva-se-interesut-kum-priklyuchenskiya-turizum-v-Bulgariya-915735"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="Засилва се интересът към приключенския туризъм в България"/>
    <meta property="og:description" content="Туризмът на транснационално ниво в Румъния и България е секторът, разполагащ с ценен потенциал за ра..."/>
  </head>
  <body>
    <article>
      <h1>Засилва се интересът към приключенския туризъм в България</h1>
      <address>
        <time datetime="2019-11-21T15:46:00+00:00">21 Nov 2019, 15:46</time>
      </address>
      <p>Туризмът на транснационално ниво в Румъния и България е секторът, разполагащ с ценен потенциал за развитие, който все още не е използван, и който може да бъде източник на атракция, както за инвеститорите, така и за туристите.</p>
      <p>Това заяви за Радио "Фокус“ – Варна доц. д-р Преслав Пеев, ръководител на Секция "Морска геология и археология" в Институт по океанология – Варна към българската академия на науките (БАН). Той посочи, че пазарът на приключенския туризъм отбелязва положително развитие и постоянно възходящ тренд. Търсенето на приключенския туризъм, за опознаване на транснационалното подводно културно наследство, продължава да се разширява и може все повече да допринесе за просперитета на румънските и българските черноморски общности.</p>
      <p>Доц. Пеев, посочи, че румънско-българското сътрудничество се подкрепя от исторически и регионални фактори, не само от принадлежността към едно и също географско и политическо пространство. Транснационалното сътрудничество допълва икономическите, социалните и политическите отношения между двете страни и подпомага политиката на Европейския съюз за сътрудничество между държавите-членки и подкрепата на националните икономики чрез общи политики.</p>
      <p>Румъния и България като дестинация за приключенски туризъм имат огромен потенциал за практикуване на подводното гмуркане. Туристическият потенциал на двете страни е привлекателен както по отношение на подводни защитени територии, изкуствени рифове, подводно биоразнообразие, така и чрез потопени кораби, останки от крепости под вода, артефакти. "Приключеният туризъм за гмуркане под вода може да помогне да се генерират приходи за местното население и да се ускори развитието на Западния черноморски регион", подчерта специалистът.</p>
      <p>Доц. Преслав Пеев посочи, че проектът "Подводни туристически културни маршрути в Западната част на Черно море" има за цел да популяризира приключенския водолазен туризъм и да повиши туристическия потенциал на Западното Черноморие чрез идентифициране и популяризиране на подводното археологическо наследство на западното черноморско крайбрежие. По думите му целта на проекта е да изследва подводното наследство на Западното Черноморие, за да популяризира новия туристически пакет "Подводни културни и туристически маршрути в Западното Черноморие" в подкрепа на нови възможности за развитие на малките и средни предприятия.</p>
    </article>
  </body>
</html>