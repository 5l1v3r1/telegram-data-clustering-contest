<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549005.html/%D8%B9%D9%88%D8%A7%D9%85%D9%84-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A8%D9%87-%D8%B2%D9%88%D8%AF%DB%8C-%D8%A8%D9%87-%D9%85%D8%B1%D8%AF%D9%85-%D9%85%D8%B9%D8%B1%D9%81%DB%8C-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="عوامل اصلی اغتشاشات به زودی به مردم معرفی می‌شوند"/>
    <meta property="og:description" content="معاون سیاسی، اجتماعی و امنیتی استاندار کرمانشاه گفت: در حال رصد و شناسایی عوامل اصلی اغتشاشات هستیم و به زودی به مردم معرفی می شوند."/>
  </head>
  <body>
    <article>
      <h1>عوامل اصلی اغتشاشات به زودی به مردم معرفی می‌شوند</h1>
      <h2>معاون استاندار کرمانشاه:</h2>
      <address>
        <time datetime="2019-11-21T15:27:00+00:00">21 Nov 2019, 15:27</time>
      </address>
      <p>معاون سیاسی، اجتماعی و امنیتی استاندار کرمانشاه گفت: در حال رصد و شناسایی عوامل اصلی اغتشاشات هستیم و به زودی به مردم معرفی می شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدابراهیم الهی تبار در گفتگو با خبرنگار <a href="http://www.mersadnews.ir/">شبکه اطلاع رسانی مرصاد</a> ، ضمن اشاره به وضعیت کنونی استان کرمانشاه پس از اعتراضات صورت گرفته به افزایش قیمت بنزین، اظهار داشت: با هوشیاری مردم خوشبختانه هم اکنون فضای استان آرام شده است.</p>
      <p>معاون سیاسی، امنیتی و اجتماعی استاندار کرمانشاه افزود: اعتقاد ما این است که هر تصمیمی که در مجموعه حاکمیت، دولت و بخش های مختلف حکومتی گرفته می شود موافقین و مخالفینی خواهد داشت و این امر طبیعی است.</p>
      <p>وی گفت: اما در قانون نحوه اعتراض مردم مشخص شده است که به شکل مدنی و با دریافت مجوز می توانند ورود پیدا کنند و ما منکر واکنش های اجتماعی نیستیم چرا که ضروری است نظرات مردم شنیده شود اما در بستری که دیگران از این اعتراضات سوءاستفاده نکنند.</p>
      <p>الهی تبار خاطرنشان کرد: بحث طرح هدفمندی یارانه های سوخت منجر به افزایش قیمت و سهمیه بندی بنزین شد و این امر نگرانی هایی در سطح جامعه به وجود آورد و مردم نگران بودند و نمی دانستند چه اتفاقاتی خواهد افتاد.</p>
      <p>معاون سیاسی،  امنیتی و اجتماعی استاندار کرمانشاه ادامه داد: رهبر معظم انقلاب در این خصوص به طور شفاف مواضع خود را اعلام کردند که این تصمیم نظام بوده است و تنها تصمیم دولت نبود، بلکه کارشناسان و روسای قوا این موضوع را به دقت بررسی کردند و جمع بندی آنها این بوده که اگر این سهمیه بندی اتفاق بیفتد به صلاح کشور خواهد بود و رهبر هم اعلام کرده که حمایت می کند.</p>
      <p>وی گفت: بر این اساس کار باید به صحنه اجرا می آمد اثرات و ایرادت خود را مشخص می کرد و اگر نقصی بود باید دیده می شد و کلیت نظام به دنبال این بودند که نگرانی هایی را که مردم دارند رفع و رجوع کنند.</p>
      <p>الهی تبار افزود: اما عده ای از این بستر سوءاستفاده کردند و به دنبال اهداف و آمال خود بودند، لذا بر این بستر سوار شدند و مسائل ناخوشایندی را رقم زدند.</p>
      <p>این مسئول عنوان کرد: در این میان عده ای به بهانه اعتراض به قیمت بنزین با تخریب اموال عمومی نگرانی هایی را در بین مردم به وجود آوردند که خوشبختانه مردم که امنیت را خط قرمز جامعه می دانند با هوشیاری صف خود را از اغتشاشگران و فرصت طلبان جدا کردند.</p>
      <p>وی ادامه داد: مردم به هیچ وجه راضی نیستند ذره ای در امنیت کشورشان خدشه وارد شود چرا که مشاهده کردند وضعیت کشورهایی که ناامنی در آنها موج می زند چگونه است، لذا بر این اساس یک ممیزی بین اعتراض و اغتشاش و غارتگری به وجود آوردند.</p>
      <p>الهی تبار گفت: با انسجامی که بین نیروهای نظامی و انتظامی و نیروهای امنیتی شکل گرفت و حمایت هایی که دستگاه قضایی به وجود آورد و همچنین در چارچوب مصوبات شورای تامین استان و در راس آنها مدیر ارشد استان خوشبختانه سازماندهی مناسبی شکل گرفت و فضای شهر و استان برای کسانی که به دنبال اخلال در امنیت مردم بودند نا امن شد.</p>
      <p>معاون سیاسی،  امنیتی و اجتماعی استاندار کرمانشاه افزود: امروزه با توجه به پیشرفتهایی که تکنولوژی دارد و هوشمندسازی هایی که در مناطق مختلف شکل گرفته چه در شهرها و چه در مسیرها تعداد زیادی از اخلالگران در حین ارتکاب جرم دستگیر شدند و هم با استفاده از دانش و تجربه تکنولوژی بسیاری از آنها را شناسایی و دستگیر کردند.</p>
      <p>الهی تبار گفت: این افراد در اختیار دستگاه قضایی قرار خواهند گرفت و قطعا تکلیف آنها بر اساس چارچوبهای قانونی مشخص خواهد شد.</p>
      <p>وی اظهار داشت: متاسفانه در این قضایایی که اتفاق افتاد حمله به مراکزی که برای آرامش و نجات جان مردم آماده شده بود از جمله خودروهای آتش نشانی، خودروهای اورژانس، مبلمان شهری که از عوارض پرداختی مردم تهیه می شود، سیستم های بانکی و ... و از همه مهم تر ایجاد نگرانی برای مردم هدف قرار گرفته بود.</p>
      <p>الهی تبار برخورد با اغتشاشگران را مطالبه مردم عنوان کرد و گفت: خوشبختانه با انسجامی که انجام شد کارها به خوبی مدیریت شد و با گردنکشان برخورد شدیدی شکل گرفت و مردم با تماس هایی که داشتند از برقراری دوباره امنیت و آرامش اظهار رضایت کردند.</p>
      <p>وی افزود: تقدیر و تشکر بازاریان از نیروهایی که حافظ امنیت جامعه هستند نشان دهنده این است که نیروهای امنیتی به مطالبه مردم پاسخ مثبت دادند و حریم امنیتی مردم را مجددا حفظ کردند.</p>
      <p>این مسئول خاطرنشان کرد: در این جریانات شاهد بودیم کسانی به دنبال کشته سازی بودند که شناسایی شدند و در اختیار قانون قرار گرفتند و یا تحت تعقیب هستند.</p>
      <p>وی با اشاره به حمله اغتشاشگران به برخی اماکن نظامی و قضایی، گفت: کسانی که متعرض اماکن حساس و امنیتی شوند قطعا پاسخ شدیدی به آنها داده خواهد شد.</p>
      <p>وی ادامه داد: در حال رصد عوامل اصلی اغتشاشات هستیم و به زودی همه آنها شناسایی و به مردم معرفی خواهند شد.</p>
      <p>الهی تبار با تاکید بر ایجاد امنیت اقتصادی جامعه، تصریح کرد: همانطور که رهبر معظم انقلاب نیز فرمود باید مجریان کار نگرانی های مردم را بررسی و مشکلات را کم کنند.<br/>وی افزود: دولت درصدد تنظیم بازار و کنترل قیمت‌ها است البته این بدان معنا نیست که اصلا قیمت هیچ کالایی گران نخواهد شد چرا که سنوات قبل هم شاهد بودیم همیشه افت و خیزی در قیمت برخی کالاها وجود داشته و برخی محصولات کشاورزی ممکن است بر اساس شرایط بین المللی، کشوری، فصل برداشت و یا غیر آن دچار افزایش و کاهش قیمت شود.</p>
      <p>این مسئول خاطر نشان کرد: اما در مجموع دولت خود را موظف می داند افزایش در قیمت کالاهای اساسی و مورد نیاز مردم نداشته باشد.</p>
      <p>وی بیان داشت: باید مواظب باشیم در این شرایط جو روانی ایجاد نکنیم چرا که این خواسته کسانی است که آنسوی مرزها کمین گرفته اند.</p>
      <p>وی اشاره ای به حمایت، پشتیبانی و تشویق برخی دشمنان قسم خورده از این اعتراضات داشت و گفت: در این ماجرا کسانی دم از حمایت ملت ایران زدند از جمله جریان نفاق، سلطنت طلب، آمریکا و... که دستهایشان به خون مردم کشورمان آلوده است.</p>
      <p>معاون سیاسی، امنیتی و اجتماعی استاندار کرمانشاه گفت: اینها همه نشان دهنده این است که پشت این قضایا نقشه های شوم شیطانی نظام سلطه و کارگزاران آنها در داخل کشور است که خوشبختانه با حضور آگاهانه مردم سرکوب شد.</p>
      <p> وی تصریح کرد: جمعیت عظیمی که در تشییع شهید جواهری حضور داشتند آمده بودند تا از شهید مدافع امنیت تکریم کنند و این پیام بزرگی برای جهانیان داشت.</p>
      <p>الهی تبار گفت: اگرچه شاید مردم به این طرح اعتراضاتی هم داشتند اما برای آنها اصل نظام از همه چیز مهم تر است و قطعا حرکتی را که اغتشاشگران ایجاد کردند، نمی پسندند.</p>
      <p>وی افزود: دولت در دو مقوله تنظیم بازار و کنترل قیمت ها نظارت جدی خواهد داشت و اجازه نمی دهد به مردم اجحافی در بحث قیمتها وارد شود.</p>
      <p>وی بیان داشت: این حوادثی که اتفاق می افتد گاهی جریانات احساسی نیر بر آنها حاکم می شود و در برخی مواقع جوانان ما دنبال حرکت های احساسی هستند و شاید عقبه کار را ندانند که چه کسانی پشت پرده هستند و چه نیات و اهدافی را دنبال می کنند.</p>
      <p>الهی تبار ادامه داد: در چنین مواقعی جوانان شاید به دلیل کم تجربه بودن به این فضا وارد شوند لذا از پدران و مادرها خواهش دارم در چنین قضایایی مواظب فرزندانشان باشند.</p>
      <p>وی گفت: اگر کسی در این حوادث بازداشت شود و پرونده ای برایش شکل بگیرد بر سوابق شخصی او خواهد ماند و این سوابق در مسیر زندگی آنها اثرگذار خواهد بود و اگر قصد کار کردن در حوزه های مختلف اجتماعی، سیاسی و ... را داشته باشد پس از استعلام با مشکل مواجه خواهد شد.</p>
      <p>وی اظهار داشت: جوانان باید بدانند در وضعیت های مختلف اعتراضات مختلفی می شود و ما به آنها گوش فرا می دهیم و تا جایی که قانون اجازه می دهد آنها را حل و فصل می کنیم اما اینکه بخواهد به این شکل بروز و ظهور پیدا کند نه مردم آنرا می پسندند، نه دولت و نه حاکمیت لذا نسبت به این قضایا بسیار توجه داشته باشند.</p>
      <p>الهی تبار در پایان به راهپیمایی نیروهای انقلابی در روز یکشنبه 3 آذر اشاره کرد و گفت: به دنبال حوادث اتفاق افتاده در کرمانشاه و برخی شهرهای کشور قرار است مردم در راهپیمایی باشکوهی در راستای محکوم کردن حرکت آشوبگران و نشان دادن اقتدار نظام و تقدیر از امنیت آفرینان مردم حضور پرشور داشته باشند.</p>
      <p> </p>
      <p>انتهای پیام/</p>
    </article>
  </body>
</html>