<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/isabella-rossellini-in-serialul-domina-despre-mama-imparatului-tiberius-1922404621002019111519176577"/>
    <meta property="og:site_name" content="News.ro"/>
    <meta property="article:published_time" content="2019-11-21T15:46:00+00:00"/>
    <meta property="og:title" content="Isabella Rossellini, în serialul „Domina”, despre mama împăratului Tiberius"/>
    <meta property="og:description" content="Actriţa Isabella Rossellini face parte din distribuţia serialului „Domina”, despre mama împăratului Tiberius, a cărui producţie a început săptămâna aceasta la studiourile Cinecittà din Roma, informează The Hollywood Reporter."/>
  </head>
  <body>
    <article>
      <h1>Isabella Rossellini, în serialul „Domina”, despre mama împăratului Tiberius</h1>
      <address><time datetime="2019-11-21T15:46:00+00:00">21 Nov 2019, 15:46</time> by <a rel="author">Patricia Marinescu</a></address>
      <p>
        <b>Actriţa Isabella Rossellini face parte din distribuţia serialului „Domina”, despre mama împăratului Tiberius, a cărui producţie a început săptămâna aceasta la studiourile Cinecittà din Roma, informează The Hollywood Reporter.</b>
      </p>
      <p>Serialul va avea zece episoade şi prezintă întâmplări din Roma Antică spuse din perspectivă feminină.</p>
      <p>Povestea o urmăreşte pe Livia Drusilla, mama împăratului Tiberius, care a depăşit numeroase obstacole şi a devenit cea mai puternică femeie din lume la acea vreme.</p>
      <p>Din distribuţie fac parte Kasia Smutniak („Perfect Strangers”, „Them”, „Devils”), în rolul Livia Drusilla, Liam Cunningham („Game of Thrones”), în rolul Livius, tatăl ei, şi Isabella Rossellini („Blue Velvet”, „Death Becomes Her”), în tolul Balbina, unul dintre duşmani.</p>
      <p>„Domina” urmăreşte evoluţia Liviei Drusilla de la vârsta copilăriei, când lumea i s-a destrămat odată cu asasinarea lui Iulius Cezar, la momentul în care a devenit cea mai puternică femeie a Romei şi împărăteasă cu influenţă.</p>
      <p>Creat şi scris de Simon Burke („Zen”, „Fortitude”), principalul regizor al serialului este australianca Claire McCarthy („Ophelia”, „The Luminaries”).</p>
      <p>Patrick Spence, Marcus Wilson, Faye Dorn, Burke şi McCarthy sunt producători executivi.</p>
      <p>Serialul va fi difuzat în toate teritoriile Sky, Italia, Marea Britanie, Irlanda, Germania şi Spania. NBCUniversal Global Distribution deţine drepturile internaţionale pentru Sky Studios.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>