<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/protocol-mutilacio-genital-femenina_0_2348165306.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T15:29:40+00:00"/>
    <meta property="og:title" content="Fracassa l'aplicació del protocol català contra la mutilació genital femenina"/>
    <meta property="og:description" content="Un estudi de la Fundació Wassu-UAB detecta un excés de mesures punitives i mancances de formació"/>
  </head>
  <body>
    <article>
      <h1>Fracassa l'aplicació del protocol català contra la mutilació genital femenina</h1>
      <h2>Un estudi de la Fundació Wassu-UAB detecta un excés de mesures punitives i mancances de formació</h2>
      <address>
        <time datetime="2019-11-21T15:29:40+00:00">21 Nov 2019, 15:29</time>
      </address>
      <p>L'aplicació a Catalunya del protocol contra la mutilació genital femenina, que es va crear el 2002, "és un fracàs". Així de contundent es mostra Adriana Kaplan, directora de la Fundació Wassu-UAB, que ha fet un estudi per analitzar com s'està aplicant aquest protocol que, sobre el paper, destaquen que "és molt bo". No obstant això, suspèn a l'hora de portar-lo a la pràctica. L'estudi posa de manifest que no s'estan seguint els passos previs de formació i prevenció i, directament, s'estan aplicant mesures punitives, cosa que consideren que està estigmatitzant les comunitats i vulnerant, diuen, drets humans.</p>
      <p>Reclamen fer més formació dels professionals d'atenció primària, treballadors socials i educadors perquè puguin abordar aquest tema amb les famílies i evitar així que viatgin amb les nenes als seus països d'origen per practicar-los l'ablació. És més, segons la fundació, l'experiència demostra que amb un treball de prevenció les famílies poden viatjar als seus països d'origen i les nenes tornen "intactes".</p>
      <p>En canvi, "es recorre directament a la policia i se salten els primers nivells de prevenció, i això és contradictori amb el mateix protocol, que diu que la intervenció judicial és l'últim recurs", indica Kaplan. Critiquen que la policia retiri els passaports per evitar els viatges, que és el penúltim pas del protocol, i la quantitat de sentències condemnatòries que hi ha hagut, ja que de les cinc dictades des del 2011 a l'Estat, quatre han sigut a Catalunya. També lamenten el control que es fa a les nenes amb revisions dels genitals cada sis mesos, cosa que vulnera, argumenten, el seu dret a la intimitat.</p>
      <blockquote>"La prevenció s'ha basat en detectar viatges als països d'origen i amb això no n'hi ha prou"</blockquote>
      <p>"La prevenció s'ha basat en detectar viatges als països d'origen i amb això no n'hi ha prou. La formació dels professionals de l'atenció primària és inexistent i hauria de ser l'eix principal. No pots detectar una cosa per a la qual no has sigut format abans", ha assegurat Neus Aliaga, coordinadora de projectes de Wassu-UAB. De fet, es calcula que hi ha més casos de mutilació genital femenina dels que s'han detectat.</p>
      <p>Però l'estudi també destaca casos de bones pràctiques a municipis com Badalona i Santa Coloma de Gramenet, on consideren que sí que s'està aplicant el protocol correctament posant l'èmfasi en la prevenció i la formació.</p>
      <figure>
        <img src="https://www.ara.cat/2019/02/06/internacional/OMS-Internacional-Tolerancia-Mutilacio-Femenina_2175392596_60236156_117x66.jpg"/>
      </figure>
      <p>
        <a href="https://www.ara.cat/internacional/OMS-insisteix-mutilacio-genital-femenina-dones-africa-asia-proximorient_0_2175382542.html">L'OMS insisteix, un any més, que s'ha de posar fi a la mutilació genital femenina</a>
      </p>
      <p>La fundació ja ha fet arribar l'estudi a la secretaria d'Igualtat, Migracions i Ciutadania de la Generalitat i fa una crida per col·laborar junts. "Esperem que el departament entengui que hi ha un altre camí i no és el policial", ha assegurat Kaplan. La Fundació Wassu-UAB ha engegat també la campanya <i>Educar per a canviar</i> per conscienciar de la necessitat d'educació per lluitar contra la mutilació genital femenina, una pràctica a la qual ja han sigut sotmeses més de 200 milions de dones al món, segons l'OMS.</p>
      <p>Els Mossos han tractat quatre casos de mutilació genital femenina fins al segon trimestre d’enguany –en tot el 2018 van ser 15–. Des de la fundació valoren que la xifra és baixa per la falta de formació per detectar-ho.</p>
    </article>
  </body>
</html>