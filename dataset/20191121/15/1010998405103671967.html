<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/knsb-rabotodatelite-v-evropa-izplashtat-bolnichni-ot-2-do-30-dni.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T15:04:00+00:00"/>
    <meta property="og:title" content="КНСБ: Работодателите в Европа изплащат болнични от 2 до 30 дни"/>
    <meta property="og:description" content="В 13 държави от ЕС е въведен изчакващ период от 1 до 3 дни, в който няма плащане"/>
  </head>
  <body>
    <article>
      <h1>КНСБ: Работодателите в Европа изплащат болнични от 2 до 30 дни</h1>
      <h2>В 13 държави от ЕС е въведен изчакващ период от 1 до 3 дни, в който няма плащане</h2>
      <address><time datetime="2019-11-21T15:04:00+00:00">21 Nov 2019, 15:04</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Периодът, в който работодателите в Европейския съюз изплащат обезщетение на служителите си за временна неработоспособност заради болест, е между 2 и 30 дни. Това показва  анализ на практиката сред страните-членки, направен от експертите на КНСБ.  </p>
      <p><b>Сходни схеми с българската практика </b>при изплащането на болничните, както от страна на работодателя, така и от осигурителния институт, има в Естония, Испания, Латвия, Литва, Полша, Словакия, Словения, Унгария, Чехия.</p>
      <p>В 13 държави-членки (Латвия, Швеция, Холандия, Австрия, Гърция, Естония, Италия, Чехия, Испания, Малта, Франция, Кипър и Португалия) е въведен изчакващ период от 1 до 3 дни, в който няма плащане (отсъства заместващ доход). </p>
      <p>Практиката в Испания, например, е работещият да плаща първите дни от боледуването, но в много компании има вътрешни регламенти, които недопускат работникът да бъде ощетяван.</p>
      <p>В Австрия и Германия пък работодателят поема обезщетяването на служителите си през първите няколко седмици от боледуването им. За първите три дни там дори не е необходимо предоставяне на болничен лист. </p>
      <p>От КНСБ вече заявиха, че няма да обсъжда каквито и да е промени в изплащането на болничните, докато не се проведе среща с премиера Бойко Борисов в рамките на Националния съвет за тристранно сътрудничество.</p>
      <p>Министърът на труда и социалната политика Бисер Петков също коментира проблема с болнчните листове. Като мярка за намаляване на злоупотребите с болнични листове, министърът посочи възможността да се върне максималният срок на болничния лист, издаван от личния лекар, от 14 дни на 7 дни непрекъснато. Този срок е бил регламентиран в Наредбата за медицинската експертиза до промяната през 2010 г. Според социалния министър тези мерки трябва да се обсъдят в рамките на Националния съвет за тристранно сътрудничество.</p>
    </article>
  </body>
</html>