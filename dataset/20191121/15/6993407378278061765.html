<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dynamo-shakhtar/30284879.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T15:28:33+00:00"/>
    <meta property="og:title" content="«Динамо» збирається оскаржити покарання за расизм на матчі з «Шахтарем»"/>
    <meta property="og:description" content="Київське «Динамо» збирається оскаржити покарання за расизм на матчі з донецьким «Шахтарем» в Харкові. Киян оштрафували на 500 тисяч гривень та зобов’язали зіграти один домашній матч без глядачів. «З"/>
  </head>
  <body>
    <article>
      <h1>«Динамо» збирається оскаржити покарання за расизм на матчі з «Шахтарем»</h1>
      <address>
        <time datetime="2019-11-21T15:28:33+00:00">21 Nov 2019, 15:28</time>
      </address>
      <p>Київське «Динамо» збирається оскаржити покарання за расизм на матчі з донецьким «Шахтарем» в Харкові. Киян <a href="https://www.radiosvoboda.org/a/news-dynamo-shakhtar/30284546.html">оштрафували на 500 тисяч гривень</a> та зобов’язали зіграти один домашній матч без глядачів.</p>
      <p>«Зазначене рішення є яскравим прикладом вибіркового футбольного правосуддя, оскільки воно було прийнято всупереч принципам повноти, об’єктивності та всебічності розгляду справ і в порушення усталеної дисциплінарної практики органів УАФ (Української асоціації футболу – ред.) та УЄФА», – заявили в «Динамо».</p>
      <p>У клубі зазначили, що наразі <a href="https://www.radiosvoboda.org/a/news-shakhtar-dynamo/30266328.html">поліція не завершила кримінальне провадження</a> через расистські вигуки під час матчу, що «унеможливлює визначення винуватості або невинуватості осіб – ймовірних порушників».</p>
      <p>«На наші неодноразові усні та письмові запити на адресу команди-господаря матчу та офіційного телемовника ТРК «Футбол» щодо надання відео- та аудіоматеріалів матчу, жодних відповідей не надійшло. Більше того, при розгляді справи КДК УАФ проігнорував дану аргументацію нашого клубу та відмовив у клопотанні про витребування доказів, чим грубо порушив принцип повноти розгляду», – зазначає «Динамо».</p>
      <p>10 листопада у Харкові відбувся матч 14-го туру чемпіонату України з футболу між донецьким «Шахтарем» і київським «Динамо». У другому таймі арбітр на кілька хвилин зупинив поєдинок через <a href="https://www.radiosvoboda.org/a/news-match-shakhtar-dynamo-zupynyaly-cherez-rasyzm/30262906.html">расистські вигуки вболівальників</a> на адресу темношкірих гравців «Шахтаря».</p>
      <p>«Гірники» <a href="https://www.radiosvoboda.org/a/news-dynamo-shakhtar-rasyzm/30263665.html">категорично виступили проти</a> будь-яких проявів расизму. «Динамо», зі свого боку, висловило готовність «всебічно допомагати» в розслідуванні інциденту.</p>
    </article>
  </body>
</html>