<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103338/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T15:07:02+00:00"/>
    <meta property="og:title" content="Іспанія відмовилась від співпраці з РФ в боротьбі з дезінформацією - ЗМІ"/>
    <meta property="og:description" content="Ідея співпраці між Іспанією і Росією у боротьбі з дезінформацією, висунута рік тому, не призвела до яких-небудь результатів."/>
  </head>
  <body>
    <article>
      <h1>Іспанія відмовилась від співпраці з РФ в боротьбі з дезінформацією - ЗМІ</h1>
      <address>
        <time datetime="2019-11-21T15:07:02+00:00">21 Nov 2019, 15:07</time>
      </address>
      <p>Ідея співпраці між Іспанією і Росією у боротьбі з дезінформацією, висунута рік тому, не призвела до яких-небудь результатів.</p>
      <p>Про це повідомляє "Європейська правда" з посиланням на <a href="https://elpais.com/">El Pais.</a></p>
      <p>Видання нагадує, що рік тому міністр закордонних справ Іспанії Жозеп Боррель прийняв свого російського колегу Сергєя Лаврова в Мадриді і прийняв пропозицію, яка в підсумку виявилася отруєною: створення спільної робочої групи по боротьбі з кіберзагрозами і маніпулюванням інформацією.</p>
      <p>"Рік по тому від цього органу не залишилося і сліду. Хоча він ніколи не зізнавався в цьому публічно, Боррель в кінцевому підсумку відмовився від цього зобов'язання" - зазначає El Pais.</p>
      <p>Причиною, яка змусила його зупинити проєкт, стали ознаки того, що частина дезінформації на території ЄС і Іспанії походить з території РФ.</p>
      <p>Результатом зустрічі Лаврова і Борреля в будівлі МЗС Іспанії рік тому став також план політичних консультацій між Іспанією та Росією щодо зміцнення зв'язків. Третій контакт за цією угодою відбувся 15 листопада, коли в Мадриді пройшла зустріч представників обох міністерств.</p>
      <p>Представник МЗС Іспанії відмовився уточнити, чи йшлося про боротьбу з інформаційними маніпуляціями, але в опублікованій того дня записці міністерство повністю ухиляється від цього питання.</p>
      <p>Урядові джерела підтверджують, що ідея співпраці з Росією в питанні боротьби з дезінформацією була виключена з тем, які піднімалися на консультаціях.</p>
      <p>Як повідомлялося, Національний суд Іспанії <a href="https://www.eurointegration.com.ua/news/2019/11/21/7103322/"><b>почав розслідувати</b></a> ймовірне втручання російської розвідки у події довкола спроби проголошення незалежності Каталонії від Іспанії.</p>
      <related>
        <a href="https://www.eurointegration.com.ua/news/2019/07/9/7098262/"/>
      </related>
    </article>
  </body>
</html>