<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/formulauno/2019/11/21/news/formula_1_elkann_bacchetta_vettel_e_leclerc_la_ferrari_viene_prima_dei_piloti_-241581556/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T15:37:00+00:00"/>
    <meta property="og:title" content="F1, Elkann bacchetta Vettel e Leclerc: &quot;La Ferrari viene prima dei piloti&quot;"/>
    <meta property="og:description" content="Il presidente di Exor e Fca critico sull'incidente fra i due in Brasile: &quot;Quel che è successo mi ha fatto molto arrabbiare. Conta che la"/>
  </head>
  <body>
    <article>
      <h1>F1, Elkann bacchetta Vettel e Leclerc: "La Ferrari viene prima dei piloti"</h1>
      <h2>Il presidente di Exor e Fca critico sull'incidente fra i due in Brasile: "Quel che è successo mi ha fatto molto arrabbiare. Conta che la scuderia vinca e che ci sia gioco di squadra. E' stata una stagione straordinaria per le pole ma non sono state convertite in vittorie"</h2>
      <address>
        <time datetime="2019-11-21T15:37:00+00:00">21 Nov 2019, 15:37</time>
      </address>
      <p><b>TORINO - </b>L'incidente tra <a href="https://www.repubblica.it/sport/formulauno/2019/11/17/news/gp_brasile_ferrari_vettel_leclerc_verstappen-241286549/">Sebastian Vettel e Charles Leclerc</a> domenica durante il Gran Premio del Brasile non è andato giù non solo ai tifosi della Rossa, ma anche ai vertici dell'azienda. Lo dimostrano chiaramente le parole pronunciate da John Elkann, presidente di Exor e Fca, a distanza di alcuni giorni dall'episodio. "Sono molto arrabbiato per il Gran Premio di domenica. Quanto successo ci ha fatto capire, in Ferrari, quanto sia importante la Ferrari. Non è accettabile che per quanto bravi siano, i piloti non si ricordano che sono sempre piloti Ferrari, questo non deve succedere. L'unica cosa che conta è che Ferrari deve vincere e che ci sia un gioco di squadra. E questo aspetto non si può dimenticare, Mattia Binotto è stato chiaro in questo senso", sottolinea Elkann in un incontro con i giornalisti in occasione dell'Investor Day per i primi dieci anni di Exor, la holding del gruppo Agnelli. "E' stata una stagione straordinaria per la Ferrari per quanto riguarda le pole position, ma non sono state convertite poi in vittorie in gara", ha concluso il numero uno della holding che raccoglie le partecipazioni della famiglia Agnelli.<br/> </p>
    </article>
  </body>
</html>