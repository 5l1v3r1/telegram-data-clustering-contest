<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/koinonia/219948_eortastikan-sta-hania-ta-eisodia-tis-theotokoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T15:58:56+00:00"/>
    <meta property="og:title" content="Εορτάστηκαν στα Χανιά τα Εισόδια της Θεοτόκου"/>
    <meta property="og:description" content="Η λιτάνευση της εικόνας της Παναγίας έγινε σε κεντρικούς δρόμους της πόλης υπό τους ήχους της μπάντας της 5ης Μεραρχίας Κρητών και της φιλαρμονικής του Δήμου."/>
  </head>
  <body>
    <article>
      <h1>Εορτάστηκαν στα Χανιά τα Εισόδια της Θεοτόκου</h1>
      <address><time datetime="2019-11-21T15:58:56+00:00">21 Nov 2019, 15:58</time> by <a rel="author">efsyn.gr</a></address>
      <p>Με λιτάνευση της εικόνας της Παναγίας σε κεντρικούς δρόμους της πόλης κορυφώθηκαν σήμερα στα Χανιά οι εορταστικές εκδηλώσεις για την πολιούχο της πόλης Παναγία την Θεοτόκο.</p>
      <p>Η σημερινή ημέρα είναι αργία για την πόλη των Χανίων και από νωρίς το πρωί πλήθος πιστών συνέρρευσε στον Μητροπολιτικό Ναό για να παρακολουθήσει την θεία λειτουργία και για να προσκυνήσει την εικόνα της Παναγίας.</p>
      <figure>
        <img src="https://www.efsyn.gr/sites/default/files/images/2019/11/xania-eisodia-theotokou-mitropoli1.jpg"/>
      </figure>
      <p>Οι εκδηλώσεις έγιναν παρουσία του υφυπουργού Παιδείας, αρμόδιου για θέματα Ανώτατης Εκπαίδευσης Βασίλη Διγαλάκη, της βουλευτού Ντόρας Μπακογιάννη, του περιφερειάρχη Κρήτης Σταύρου Αρναουτάκη, του δημάρχου Χανίων Παναγιώτη Σημανδηράκη και εκπροσώπων των τοπικών αρχών.</p>
      <p>Η λιτάνευση της εικόνας της Παναγίας έγινε σε κεντρικούς δρόμους της πόλης υπό τους ήχους της μπάντας της 5ης Μεραρχίας Κρητών και της φιλαρμονικής του δήμου, με ενδιάμεσους σταθμούς την είσοδο του δημαρχείου και την πλατεία της Δημοτικής Αγοράς, όπου τελέστηκαν δεήσεις.</p>
      <figure>
        <img src="https://www.efsyn.gr/sites/default/files/images/2019/11/xania-eisodia-theotokou-litaneia.jpg"/>
      </figure>
      <p>Την εικόνα της Παναγίας «συνόδευαν» τιμητικό άγημα των Ενόπλων δυνάμεων, της ΕΛΑΣ, πρόσκοποι, εκπρόσωποι παραδοσιακών συλλόγων και αντιπροσωπείες σχολείων. Παράλληλα με την εορτή των Εισοδίων τιμήθηκε και η ημέρα των Ενόπλων Δυνάμεων με την τέλεση δοξολογίας και την κατάθεση στεφάνων στο ηρώο της πόλης.</p>
      <p>Στον διπλό εορτασμό, αναφέρθηκε σε δήλωσή του ο υφυπουργός Παιδείας Βασίλης Διγαλάκης ευχόμενος χρόνια πολλά σε όλους, ενώ παράλληλα στάθηκε στις πρωτοβουλίες της κυβέρνησης για την τριτοβάθμια εκπαίδευση.</p>
      <p>Όπως τόνισε, «είναι γνωστό ότι έχει ζητηθεί η εκκένωση των κτιρίων. Η Rosa Nera είναι μια παράνομη κατάληψη που πρέπει να τελειώσει, ώστε να αξιοποιηθούν τα κτίρια», ανέφερε ο υφυπουργός Παιδείας.</p>
      <p>Σε δηλώσεις του ο περιφερειάρχης ευχήθηκε σε όλες και όλους του Χανιώτες, σε όλους τους Κρητικούς χρόνια πολλά, λέγοντας ότι, είναι μια ξεχωριστή ημέρα, μια διπλή γιορτή, των Εισοδίων της Θεοτόκου και της Ημέρας των Ενόπλων Δυνάμεων.</p>
      <figure>
        <img src="https://www.efsyn.gr/sites/default/files/images/2019/11/xania-eisodia-theotokou-arnaoutakis.jpg"/>
      </figure>
      <p>«Χρόνια πολλά σε όλες και όλους, η Παναγία να μας δίνει δύναμη να μας βοηθά όλους, κι εμείς να διεκδικούμε για το καλό του τόπου» ευχήθηκε σε δήλωση του στα ΜΜΕ ο κ. Αρναουτάκης, προσθέτοντας ,ότι, «αρχές, φορείς, πολίτες τιμούμαι και είμαστε δίπλα στις Ένοπλες Δυνάμεις που αποτελούν τους άγρυπνους φρουρούς και τους υπερασπιστές της εδαφικής ακεραιότητας και της Εθνικής ασφάλειας της χώρας».​</p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/218530_me-epideixi-f-16-kai-fetos-o-eortasmos-toy-agioy-mina-sto-irakleio"/>
        <a href="https://www.efsyn.gr/efkriti/koinonia/218199_i-perifereia-kritis-tima-toys-iroes-toy-arkadioy"/>
        <a href="https://www.efsyn.gr/efkriti/koinonia/218447_irakleio-giortazei-ton-polioyho-toy-agio-mina"/>
        <a href="https://www.efsyn.gr/efkriti/koinonia/207274_timisan-tin-75i-epeteio-toy-olokaytomatos-ton-anogeion-apo-toys-nazi"/>
        <a href="https://www.efsyn.gr/efkriti/koinonia/219331_sygkentroseis-kai-stin-kriti-gia-tin-epeteio-toy-polytehneioy"/>
        <a href="https://www.efsyn.gr/ellada/koinonia/219254_se-klima-neoy-aytarhismoy-i-46i-epeteios-toy-polytehneioy"/>
      </related>
    </article>
  </body>
</html>