<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622649/%D8%AC%D8%A7%D9%86%D8%B4%DB%8C%D9%86-%D9%86%D9%85%D8%A7%DB%8C%D9%86%D8%AF%D9%87-%D9%88%D9%84%DB%8C%E2%80%8C%D9%81%D9%82%DB%8C%D9%87-%D8%AF%D8%B1-%D8%B3%D9%BE%D8%A7%D9%87-%DA%86%D8%B1%D8%A7-%D8%A8%D8%A7%DB%8C%D8%AF-%D8%AC%D9%84%D9%88%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D8%AF%D9%88%D9%86-%DA%A9%D9%86%D8%AA%D8%B1%D9%84-%D8%A8%D8%A7%D8%B2-%D8%A8%D8%A7%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T15:13:00+00:00"/>
    <meta property="og:title" content="جانشین نماینده ولی‌فقیه در سپاه: چرا باید جلوی اینترنت بدون کنترل باز باشد؟"/>
    <meta property="og:description" content="جانشین نماینده ولی فقیه در سپاه پاسداران انقلاب اسلامی گفت: رهبر معظم انقلاب در جریانات اخیر از خود هزینه کردند تا کوتاهی دیگران را جبران کنند چون ایشان یک رهبر بصیر، حکیم و آگاه هستند."/>
  </head>
  <body>
    <article>
      <h1>جانشین نماینده ولی‌فقیه در سپاه: چرا باید جلوی اینترنت بدون کنترل باز باشد؟</h1>
      <address>
        <time datetime="2019-11-21T15:13:00+00:00">21 Nov 2019, 15:13</time>
      </address>
      <p>
        <i>جانشین نماینده ولی فقیه در سپاه پاسداران انقلاب اسلامی گفت: رهبر معظم انقلاب در جریانات اخیر از خود هزینه کردند تا کوتاهی دیگران را جبران کنند چون ایشان یک رهبر بصیر، حکیم و آگاه هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام و المسلمین حسین طیبی فر روز پنجشنبه در اجتماع حمایت از امنیت و اقتدار میهن اسلامی در میدان انقلاب اصفهان تاکید کرد: مردم اصفهان همواره پیشگام حمایت از نظام اسلامی بوده‌اند کما اینکه در فتنه ۸۸ نیز به میدان آمدند و نشان دادند از همه جلوتر هستند؛ به فرموده قرآن فتنه از قتل بزرگتر است چون ذهنها را مغشوش می‌کند و شناخت عوامل پشت صحنه مشکل می‌کند.</p>
      <p>جانشین نماینده ولی فقیه در سپاه با بیان اینکه همواره دشمن فتنه‌های متعددی در مقابل ملت ما به راه انداخته است، افزود: همه فتنه‌ها مانند فتنه تیرماه ۷۸ و فتنه ۸۸ به بهانه انتخابات با حضور مردم خنثی شد.در روزهای اخیر به بهانه گرانی بنزین دشمن سرمایه‌گذاری کرد و فتنه‌ای را که از قبل برنامه‌ریزی کرده بود، عملی کرد.</p>
      <figure>
        <img src="https://aftabnews.ir/files/fa/news/1398/8/30/361874_359.jpg"/>
      </figure>
      <p>حجت الاسلام طیبی فر اظهار کرد: گرانی بنزین مصوبه قانونی مجلس بود و قرار بود پلکانی انجام شود که نشد و متاسفانه یکباره قیمت بنزین افزایش یافت؛ رهبر معظم انقلاب با اصل اجرای آن موافق بودند و قوای سه گانه نیز با کار کارشناسی اصل آن را تصویب کردند ولی اجرای آن به عهده مجریان بود. میزان مصرف سوخت در چین با یک میلیارد و ۵۰۰ جمعیت در مقابل جمعیت ۸۰ میلیونی کشور ۳۰ درصد کمتر است.</p>
      <p>وی ادامه داد: این مساله نشان می‌دهد مساله مصرف سوخت باید مدیریت شود چون سوخت متعلق به نسل آینده نیز هست ولی برخی فتنه گران در این موقعیت خواستند با سوء استفاده در شهرهای مختلف اغتشاش کنند و به مساجد، مراکز دولتی و انتظامی، اموال عمومی دست درازی کنند و نیروهای امنیتی را به شهادت رساندند.</p>
      <p>حجت الاسلام طیبی فر تصریح کرد: در اصفهان افراد مست راهبندان کردند و به یک مرکز تولیدی که متعلق به افراد بی سرپرست بود حمله کردند و سرمایه این افرادی که هیچ چیز نداشتند را از بین بردند؛ این افراد دلشان برای مستضعفین نمی‌سوزد بلکه ماموریت دارند مشکل آفرینی کنند.</p>
      <p>جانشین نماینده ولی فقیه در سپاه گفت: قوه قضائیه همانطور که با جدیت در برابر مفسدان اقتصادی اقدام کرده است، نسبت به اغتشاشگران و لیدرهای آنها هیچ رحمی نکند و تمام اموالی که از مردم نابود کرده‌اند و به غارت بردند را از حلقوم آنها و پشتیبانان آنها درآورد.</p>
      <p>حجت الاسلام طیبی فر اظهار کرد: دولت وعده‌هایش را به صورت جدی پیگیری کند و هم واریز درآمد به حساب افراد ضعیف و هم نسبت به نظارت بر گرانی در بازار اهتمام داشته باشد تا مردم بدانند به این وعده‌ها عمل می شود و با تدبیر کاری کنند و تجربه باشد و جلوی اینچنین اقداماتی گرفته شود. اصناف و کارخانجات و هر کجا تولید و توزیع است انصاف به خرج دهند چون این مردم به یاد شهدا حاضر شدند به میدان بیایند و مواظب باشیم به آنها ستم نشود.</p>
      <p>حجت الاسلام طیبی‌فر افزود: در نظام اسلامی مردم برتر از مسئولان هستند و همه باید خدمتگزار آنها باشند چون مردم پشتوانه و نگهبان انقلاب هستند و با این مردم صادق باشند و کنار رهبر خود بایستند.</p>
      <p>وی همچنین با اشاره به خسارت دیدن برخی از مردم و تضییع اموال آنها، گفت: دولت نسبت به سرقت، تاراج و نابودی خودروها، امکانات و اموال مردم تدبیر کند.</p>
      <p>جانشین نماینده ولی فقیه در سپاه همچنین با اشاره به ضرورت استفاده از اینترنت ملی گفت: وقتی شبکه‌های اجتماعی تعطیل می‌شود نباید کشور بخوابد بلکه با اینترنت ملی که همواره مورد تاکید رهبر معظم انقلاب اسلامی است، باید فعالیت‌ها جریان یابد. چرا باید جلوی اینترنت بدون کنترل باز باشد در حالی که همواره رهبر انقلاب بر بحث اینترنت ملی تاکید دارند و تجربه کشورهایی مثل روسیه نیز نشان می‌دهد این‌ امر شدنی است.</p>
      <p>حجت الاسلام طیبی فر تاکید کرد: دشمن از انقلاب ما ضربه های بسیار مهلکی خورده است و توطئه‌هایش در منطقه خنثی می‌شود به گونه‌ای که وقتی پیشرفته‌ترین و مدرن‌ترین پهباد دشمن از مرزهای ما عبور می‌کند با سلاح ساخته شده توسط جوانان مان ساقط می‌شود؛ وقتی نفت‌کش ایرانی توسط انگلیس به سرقت می‌رود کمتر از ۴۸ ساعت پیشرفته‌ترین نفتکش اسکورت شده او توسط جوانان ما تسخیر می‌شود. دشمن نمی‌داند با این ملت مقاوم و ایستاده، چه کند و لذا دست به دامن اراذل و اوباش می‌شود.</p>
      <p>وی خاطر نشان کرد: اتفاقات اینچنینی از طرف دشمن برنامه‌ریزی می‌شود و لذا باید دشمن و کسانی که به دشمن وابستگی دارند و برای آنها فرش قرمز پهن می‌کنند را خوب بشناسید ؛ نباید به خارج نگاه کرد بلکه نگاه ما باید به مردم باشد که بهترین پشتوانه‌اند و بهترین فعالیت‌های اقتصادی و کارها را می‌توانند انجام دهند و به نسل جوان کشور اعتماد کنیم که اگر اعتماد کردیم دشمن هیچ غلطی نمی توانند بکنند.</p>
      <p>وی اظهار کرد: رهبرا مردم ما آمدند که بگویند ما ولایتمدار هستیم، پای انقلاب ایستاده‌ایم، در همه ناآرامی‌ها کنار نیروهای نظامی و انتظامی هستیم و هرکسی بخواهد به خواسته های مردم ضربه بزند با تمام قوا پشت سر رهبری ایستاده‌ایم.</p>
    </article>
  </body>
</html>