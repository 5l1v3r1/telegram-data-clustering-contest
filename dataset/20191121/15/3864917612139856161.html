<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823000-konkretnoi-dati-skasuvanna-prizovu-poki-nemae-zagorodnuk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T15:31:00+00:00"/>
    <meta property="og:title" content="Конкретної дати скасування призову поки немає - Загороднюк"/>
    <meta property="og:description" content="Конкретної дати скасування призову в армію й переходу на контрактну армію, поки що немає."/>
  </head>
  <body>
    <article>
      <h1>Конкретної дати скасування призову поки немає - Загороднюк</h1>
      <h2>Конкретної дати скасування призову в армію й переходу на контрактну армію, поки що немає.</h2>
      <address>
        <time datetime="2019-11-21T15:31:00+00:00">21 Nov 2019, 15:31</time>
      </address>
      <p>Про це заявив міністр оборони Андрій Загороднюк в інтерв'ю <a href="https://ukr.lb.ua/news/2019/11/21/442840_andriy_zagorodnyuk_yakshcho_mi_kraina.html?fbclid=IwAR2qQNYVYD8oRyknyGHx-RhwmTdn-nn8l8i3_ZXoEhxWEIHEIg9cLrqsBRY">Лівому берегу</a>.</p>
      <p>"Ні, поки що ні. Але я сподіваюся, що ми їх (дати - ред.) незабаром озвучимо. Це не буде відразу, призов спочатку буде просто зменшено, і це, до речі, дуже добре узгоджується з територіальною обороною. По суті, при нормальному розвитку територіальної оборони не буде необхідності у призові", - заявив Загороднюк.</p>
      <p>На думку міністра, більш ефективний шлях для України - це створення потужної територіальної оборони.</p>
      <p>"Як би ми успішно не реформували 250 тисяч осіб, цього недостатньо. І це при тому, що ми хочемо "вбити" призов, це наш план. Тому нам потрібно розвивати територіальну оборону", - заявив міністр, додавши, що формально вона є, проте не така, як хотілося б.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2817965-skasuvanna-prizovu-zagorodnuk-rozpoviv-pro-plani-mou-na-nastupnij-rik.html">Скасування призову: Загороднюк розповів про плани МОУ на наступний рік</a>
      </blockquote>
      <p>За словами Загороднюка, головне завдання тероборони - зробити життя окупантів настільки нестерпним, щоб вони відмовилися від ідеї окупації. "Якщо заходить окупант, на нього за кожним кутом має чекати людина з автоматом або з чим завгодно, щоб ворог не міг розслабитися ні на секунду. Це наше завдання", - підкреслив міністр.</p>
      <p>Як повідомлялося, раніше <a href="https://www.ukrinform.ua/tag-zagorodnuk">Загороднюк</a> заявив, що позиція держави і його особисто полягає у тому, щоб скасувати призов на військову службу.</p>
    </article>
  </body>
</html>