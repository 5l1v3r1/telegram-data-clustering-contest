<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/ministrul-finantelor-aduce-parlament-toti-directorii-au-lucrat-fostul-ministru-valcov-buget-rectificare-strategia-fiscala-vor-demonstra-dancila-teodorovici-stiau-martie-vor-depasi-tinta-deficit-1922400321182019111519176684"/>
    <meta property="og:site_name" content="News.ro"/>
    <meta property="article:published_time" content="2019-11-21T15:03:18+00:00"/>
    <meta property="og:title" content="Ministrul Finanţelor: Voi aduce în Parlament toţi directorii care au lucrat cu fostul ministru şi cu Vâlcov la buget, rectificare şi la strategia fiscală şi vor demonstra că Dăncilă şi Teodorovici ştiau din martie că vor depăşi ţinta de deficit"/>
    <meta property="og:description" content="Ministrul Finanţelor Florin Cîţu afirmă pe Facebook, după ce PSD a anunţat o moţiune simplă împotriva sa, că va aduce în Parlament toţi directorii care au lucrat cu fostul ministru şi cu Darius Vâlcov la buget, rectificare şi la strategia fiscală şi vor demonstra că Dăncilă şi Teodorovici ştiau din martie că vor depăşi ţinta de deficit."/>
  </head>
  <body>
    <article>
      <h1>Ministrul Finanţelor: Voi aduce în Parlament toţi directorii care au lucrat cu fostul ministru şi cu Vâlcov la buget, rectificare şi la strategia fiscală şi vor demonstra că Dăncilă şi Teodorovici ştiau din martie că vor depăşi ţinta de deficit</h1>
      <address><time datetime="2019-11-21T15:03:18+00:00">21 Nov 2019, 15:03</time> by <a rel="author">News.ro</a></address>
      <p>
        <b>Ministrul Finanţelor Florin Cîţu afirmă pe Facebook, după ce PSD a anunţat o moţiune simplă împotriva sa, că va aduce în Parlament toţi directorii care au lucrat cu fostul ministru şi cu Darius Vâlcov la buget, rectificare şi la strategia fiscală şi vor demonstra că Dăncilă şi Teodorovici ştiau din martie că vor depăşi ţinta de deficit.</b>
      </p>
      <p>„Momentul adevărului. Vă anunţ o premieră în cazul moţiunii simple care mă vizează, la Senat. Pentru prima oară în istorie voi aduce în Parlament cu mine toţi directorii din MFP şi ANAF care au lucrat cu fostul ministru şi cu Darius Vâlcov la elaborarea bugetului, a rectifcării din august şi mai ales la elaborarea strategiei fiscal bugetare pentru perioada 2019-2021. Vor fi prezenţi cu date şi documente oficiale care vor arăta: Viorica Dăncilă şi Eugen Teodorovici ştiau din martie că vor depăşi ţinta de deficit; situaţia execuţiei bugetare şi mai ales estimările pentru final de an la momentul în care am preluat mandatul”, scrie Cîţu pe Facebook.<br/>El avertizează că în conferinţa de presă pe care o va ţine înainte de moţiune, îi va lăsa pe directorii respectivi să prezinte datele reale cu documente.</p>
      <p>”Să vedem atunci cine-i minte pe români. Vă garantez că rezultatul este unul neplăcut pentru Dăncilă şi Teodorovici”, conchide el.</p>
      <p>PSD va depune o moţiune simplă împotriva ministrului Finanţelor Florin Cîţu, anunţul fiind făcut de liderul PSD Viorica Dăncilă.</p>
      <p>”La începutul săptămânii viitoare, vom depune o moţiune simplă pentru domnul Cîţu în Senatul României, având în vedere creşterea euro, creştere care îi afectează pe români”, a declarat Dăncilă la Antena 3.<br/>Aceasta este prima moţiune care vizează un ministru al Guvernului Orban.<br/>Ministrul Finanţelor, Florin Cîţu, a declarat săptămâna trecută, în prima sa conferinţă de presă ca ministru, că, în ultimii trei ani, economia României a fost condusă după două bugete, după modelul Al Capone, că totul a fost premeditat şi a anunţat că va sesiza instituţiile abilitate. El a estimat că deficitul este de peste 4%. Fostul ministru de Finanţe Eugen Teodorovici a răspuns acuzaţiilor lui Cîţu, spunând că este Al Capone ”aşa cum domnul Cîţu este şeful FBI” şi acuzându-l că ”nu ştie să citească un buget”. Teodorovici l-a acuzat pe Cîţu că prin declaraţiile sale a adus leul la un minim istoric.<br/>”Cîţu a reuşit ca leul să fie la un minim istoric, iar efectele se vor regăsi în economie. Fac apel la domnul Orban, domnul Cîţu să se abţină de la ieşirile publice, pentru că nu fac decât să se reflecte în economie”, a afirmat Teodorovici.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>