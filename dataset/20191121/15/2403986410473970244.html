<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/parubiy_daye_svidchennya_u_spravi_maydanu_divchata_trimalis_za_ruki_a_yih_bili_palitsyami_po_golovi_n1237395"/>
    <meta property="og:site_name" content="24 Канал"/>
    <meta property="article:published_time" content="2019-11-21T15:19:00+00:00"/>
    <meta property="og:title" content="Парубій дав свідчення щодо Майдану: &quot;Дівчата тримались за руки, а їх били палицями по голові&quot;"/>
    <meta property="og:description" content="Андрій Парубій, який у період Революції Гідності був комендантом загонів самооборони, дав свідчення в суді у справі про злочини на Майдані. Зокрема, він розповів про ніч у кінці листопада, коли силовики побили і розігнали молодь на Майдані."/>
  </head>
  <body>
    <article>
      <h1>Парубій дав свідчення щодо Майдану: "Дівчата тримались за руки, а їх били палицями по голові"</h1>
      <address><time datetime="2019-11-21T15:19:00+00:00">21 Nov 2019, 15:19</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Андрій Парубій, який у період Революції Гідності був комендантом загонів самооборони, дав свідчення в суді у справі про злочини на Майдані. Зокрема, він розповів про ніч у кінці листопада, коли силовики побили і розігнали молодь на Майдані.</b>
      </p>
      <p>"Головне завдання сотень самооборони Майдану полягало в тому, що у разі, якщо буде знову атака і наступ на Майдан, щонайменше на 30 хвилин, щоб могли молоді чоловіки стримати наступ. Щоб у цей момент ми змогли відвести дітей і жінок на Майдані, щоб вони знову не були по-звірячому покалічені. Так починалася самооборона Майдану", – розповів Парубій на засіданні суду 21 листопада.</p>
      <blockquote>Дізнайтеся, <a href="https://24tv.ua/pashinskiy_dav_svidchennya_u_spravi_maydanu_shho_vin_rozpoviv_n1237326">що розповів Пашинський у своїх свідченнях щодо Майдану</a></blockquote>
      <p>Він також розповів, що на зборах самооборони в ніч з 29 на 30 листопада <b>йому не повідомляли про те, хто на Майдані Незалежності цієї ж ночі побив 18-ох працівників міліції.</b> Парубій наголосив, що йому розповідали тільки про те, як правоохоронці "побили молодих дівчат, які не могли захиститися. В їхніх очах був жах і розпач після жахливого побиття".</p>
      <aside>Я бачив, як дівчата тримались за руки, а їх били палицями по голові,<cite>– наголосив екскомендант загонів самооборони Майдану.</cite></aside>
      <p>Він також підтвердив, що проводились навчання сотень самооборони, але ці навчання стосувалися здебільшого надання першої медичної допомоги. Окрім стримання наступу, перша медична допомога була одним з головних завдань самооборони. Водночас проводились лекції про історію та мирний протест.</p>
      <p>Він також підтвердив тезу про те, що організації "Білий молот" і "Правий сектор" входили до складу самооборони Майдану.</p>
      <p>На запитання про те, <b>чи були на Майдані формування, зовні схожі на сотні самооборони, але не підпорядковані самообороні,</b> Парубій відповів: "На Майдані були сотні тисяч людей. Фактично головною ідентифікаційною ознакою самооборони Майдану були бандани жовтого кольору з синім написом "самооборона Майдану".</p>
      <aside>Я був свідком того, що хлопці не робили жодних дій, вони просто стояли. "Беркут" їх бив палицями по голові, вони падали знекровлені на землю, а на їхнє місце ставали інші. Вони не чинили будь-яких дій, не завдавали ударів у відповідь, а просто падали. Вони своїми тілами захищали Майдан,<cite>– розповів Парубій.</cite></aside>
      <p>
        <b>Дивіться відео з засідання суду, на якому свідчить Парубій:</b>
      </p>
      <figure>
        <iframe src="https://www.youtube.com/embed/xjoX8JChO8o" width="853" height="480" data-service="Youtube" scrolling="no"/>
      </figure>
      <p> </p>
    </article>
  </body>
</html>