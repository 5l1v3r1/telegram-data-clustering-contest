<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/itm-a-hazai-fejlesztespolitikai-intezmenyrendszer-kivaloan-mukodik-2490665"/>
    <meta property="og:site_name" content="hírTV"/>
    <meta property="article:published_time" content="2019-11-21T15:27:00+00:00"/>
    <meta property="og:title" content="ITM: A hazai fejlesztéspolitikai intézményrendszer kiválóan működik"/>
    <meta property="og:description" content="Az államtitkár rámutatott arra, hogy az uniós források 100 százalékos felhasználása a cél."/>
  </head>
  <body>
    <article>
      <h1>ITM: A hazai fejlesztéspolitikai intézményrendszer kiválóan működik</h1>
      <address><time datetime="2019-11-21T15:27:00+00:00">21 Nov 2019, 15:27</time> by <a rel="author">MTI</a></address>
      <h4>A hazai fejlesztéspolitikai intézményrendszer kiválóan működik, Magyarország az uniós források lehívásának a rendelkezésre álló kerethez viszonyított arányában a második legjobb teljesítményt nyújtja az Európai Unióban - hangsúlyozta Perényi Zsigmond, az Innovációs és Technológiai Minisztérium (ITM) európai uniós fejlesztésekért felelős államtitkára a csütörtökön kezdődött kétnapos 8. nemzetközi értékelési és monitoring konferencia megnyitóján, Budapesten.</h4>
      <p>Perényi Zsigmond kiemelte, az Európai Unió eddig közel 10,5 milliárd eurót, mintegy 3400 milliárd forintot utalt Magyarországnak a 2014-2020-as időszakban rendelkezésre álló több mint 25 milliárd euróból, a 8000 milliárd forintból.</p>
      <p>Elmondta, az uniós források lehívási aránya már több mint 40 százalék, ezzel Magyarország a 10. helyen áll a tagállamok között, de a rendelkezésre álló kerethez arányosítva Portugália után a 2. helyen szerepel az ország.</p>
      <p>Hozzátette: Magyarország az összes uniós forrást meghirdette a kedvezményezetteknek, a kötelezettségvállalások 100 százalék felett járnak, a keret 70 százalékát a kormány már kifizette a projektek végrehajtóinak.</p>
      <p>Az államtitkár rámutatott arra, hogy az uniós források 100 százalékos felhasználása a cél, ehhez a kormány az unióban is innovatívnak számító intézkedései minden alapot megadnak.</p>
      <p>Az intézkedések között példaként említette az előleg biztosítását a pályázóknak, hogy ne függjenek a bankoktól, biztonságos legyen a projektek megvalósítása, emellett a lehetőségek szerint egyszerűsítették az ügyintézést.</p>
      <p>A forráslekötést 115 százalékra tervezték, hogy ne vesszen el egyetlen, Magyarországnak járó eurócent sem - mondta Perényi Zsigmond.</p>
      <p>Hangsúlyozta, mindezt azért lehetett megtenni, mert a magyar gazdaság jobban teljesít, Magyarországon a GDP az idei második negyedévben 5,1 százalékkal nőtt, a magyar bővülés az európai tagállamok növekedésének átlagát mintegy négyszeres mértékben haladja meg.</p>
      <p>Az ITM államtitkára utalt arra, a hazai fejlesztéspolitikát gyakran vádolják azzal, hogy ódivatú, holott valójában innovatív és korszerű, egyedi technikai és szabályozási módszerrel gyorsítja a lehívást, a projektek megvalósítását.</p>
      <p>Perényi Zsigmond kitért arra, a 2021-2027-es következő fejlesztési időszakra a nagy tagállamok kevesebb forrást akarnak befizetni a közös kasszába. Szerinte Európa nem lehet erősebb, ha közös költségvetését lefaragják. "Kevesebb pénzből nem lehet erősebb Európát építeni" - fogalmazott.</p>
      <p>Az államtitkár elmondta, a Magyarországra érkező pénzek egy része a befizető országok zsebébe vándorol azzal, hogy az itt működő vállalataik is nyernek pályázatot, részt vesznek projektek megvalósításában.</p>
      <p>A magyar kormány mindent megtesz annak érdekében, hogy igazságos kompromisszum születhessen a következő időszak uniós költségvetésében - hangsúlyozta az államtitkár, és példátlannak nevezte, hogy az Európai Parlamentben az ellenzéki magyar képviselők a nemzeti érdek elé helyezik a belpolitikai vitákat, ezzel rombolják Magyarország hírnevét, rontják tárgyalási pozícióját.</p>
      <p>Az Innovációs és Technológiai Minisztérium szervezésében 2019. november 21-22-én Budapesten rendezik az EU-s programok 8. nemzetközi értékelési és monitoring konferenciáját. A kiemelt eseményt először 2010-ben tartották.</p>
      <p>A konferencia magyar-lengyel együttműködés keretében valósul meg, a rendezvény foglalkozik a fejlesztések nyomon követését szolgáló monitoring rendszerek kérdéseivel.</p>
      <p>MTI</p>
    </article>
  </body>
</html>