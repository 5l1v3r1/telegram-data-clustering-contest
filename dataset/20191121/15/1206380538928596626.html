<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/nadeje-pro-detske-uprchliky-z-recka-chce-je-prijmout-200-ceskych-rodin"/>
    <meta property="og:site_name" content="eXtra.cz"/>
    <meta property="article:published_time" content="2019-11-21T15:20:00+00:00"/>
    <meta property="og:title" content="Naděje pro dětské uprchlíky z Řecka: Chce je přijmout 200 českých rodin"/>
    <meta property="og:description" content="Dvě stovky českých rodin jsou ochotné přijmout dětské uprchlíky z Řecka. S takovou informací přišla Iniciativa Češi pomáhají a zároveň vyzvala vládu, aby poskytnutí pomoci zprostředkovala. Jde o reakci na požadavek Řecka ze září, aby Česko přijalo 40 dětí bez doprovodu z řeckých uprchlických táborů."/>
  </head>
  <body>
    <article>
      <h6 class="kicker">migranti</h6>
      <h1>Naděje pro dětské uprchlíky z Řecka: Chce je přijmout 200 českých rodin</h1>
      <address><time datetime="2019-11-21T15:20:00+00:00">21 Nov 2019, 15:20</time> by <a rel="author">Rudolf Šindelář</a></address>
      <p>
        <b>Dvě stovky českých rodin jsou ochotné přijmout dětské uprchlíky z Řecka. S takovou informací přišla Iniciativa Češi pomáhají a zároveň vyzvala vládu, aby poskytnutí pomoci zprostředkovala. Jde o reakci na požadavek Řecka ze září, aby Česko přijalo 40 dětí bez doprovodu z řeckých uprchlických táborů.</b>
      </p>
      <p>„Rodin je nyní zhruba dvě stě. Některé už nevěří, že by se vše zrealizovalo. Proběhlo setkání s některými rodinami. Přijely ze Zlína, z Ostravy. Jely do Prahy, aby se něco dozvěděly,“ uvedl zakladatel iniciativy Jaroslav Miko.</p>
      <p>Řecko v září vyzvalo všechny ministry vnitra EU, aby jejich země přijaly <a href="https://www.extra.cz/tema/uprchlici">děti bez doprovodu</a> z řeckých uprchlických táborů. Šéf resortu Jan Hamáček (ČSSD) následně uvedl, že v požadavku nevidí smysl a vidí v požadavku pouze vyvolání debaty o přerozdělování uprchlíků.</p>
      <p>Hamáček údajně znovu v minulém týdnu požádal Atény, aby poskytly seznam konkrétních dětí. Podobnou žádost zaslal do Řecka už před rokem, stalo se tak ale prý bez odpovědi. Zakladatel iniciativy směrem k Hamáčkovi uvedl, že český ministr vnitra loni žádal pouze o seznam syrských dětí a řecká strana odmítla vybírat potřebné podle státní příslušnosti. „Opakuje se ta situace. Ministr znovu žádá o seznam syrských dětí. Řecká strana znovu zopakovala, že děti na základě národnosti separovat nelze,“ vysvětlil Miko a společně s iniciativami Lékaři bez hranic, Organizací pro pomoc uprchlíkům a Amnesty International vyzval vládu, aby projevení solidarity nebránila. Požádal dále o vytvoření meziresortní skupiny, která by navrhla přesný postup přijetí dětských běženců bez doprovodu z Řecka.</p>
      <p><a href="https://www.extra.cz/migranti-meli-v-kamionu-zizen-tak-prorizli-plachtu-a-vyrazili-pesky-po-dalnici-d2">Na vládní kabinet chtějí ve Sněmovně tlačit i opoziční politici</a>. „Kdybychom rozmístili 40 dětí po celé republice, pro Prahu by to byly čtyři děti, pro Liberec dvě. To je přece nic,“ řekl místopředseda STAN Jan Farský pro Idnes.cz.</p>
      <p>S návrhem přijmout 50 syrských sirotků z řeckých táborů přišla loni europoslankyně Michaela Šojdrová (KDU-ČSL). Premiér Andrej Babiš (ANO) tehdy uvedl, že Česko žádné migranty přijímat nebude a uprchlíkům je třeba pomáhat v jejich zemích.</p>
    </article>
  </body>
</html>