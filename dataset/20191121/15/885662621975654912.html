<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/forologika/125752/eforiakoi-i-igesia-tis-aade-ehei-epilexei-ti-sygkroysi-me-toys"/>
    <meta property="og:site_name" content="Insider"/>
    <meta property="article:published_time" content="2019-11-21T15:31:00+00:00"/>
    <meta property="og:title" content="Εφοριακοί: Η ηγεσία της ΑΑΔΕ έχει επιλέξει τη σύγκρουση με τους εργαζόμενους"/>
    <meta property="og:description" content="Ο Σύλλογος Εργαζομένων στις ΔΟΥ κατηγορεί τον Διοικητή της ΑΑΔΕ Γιώργο Πιτσιλή πως υιοθετεί πρακτικές που οδηγούν στη διόγκωση διαλυτικών καταστάσεων εντός των υπηρεσιών της φορολογικής διοίκησης."/>
  </head>
  <body>
    <article>
      <h1>Εφοριακοί: Η ηγεσία της ΑΑΔΕ έχει επιλέξει τη σύγκρουση με τους εργαζόμενους</h1>
      <h2>Ο Σύλλογος Εργαζομένων στις ΔΟΥ κατηγορεί τον Διοικητή της ΑΑΔΕ Γιώργο Πιτσιλή πως υιοθετεί πρακτικές που οδηγούν στη διόγκωση διαλυτικών καταστάσεων εντός των υπηρεσιών της φορολογικής διοίκησης.</h2>
      <address>
        <time datetime="2019-11-21T15:31:00+00:00">21 Nov 2019, 15:31</time>
      </address>
      <p>Σε <b>νέα επίθεση κατά της ηγεσίας της Ανεξάρτητης Αρχής Δημόσιων Εσόδων </b>προχώρησε σήμερα ο<b> Σύλλογος Εργαζομένων στις ΔΟΥ νομού Αττικής και Κυκλάδων</b> με ανακοίνωση που εξέδωσε, κατηγορώντας τον Διοικητή της ΑΑΔΕ Γιώργο Πιτσιλή πως υιοθετεί πρακτικές που οδηγούν στην διόγκωση διαλυτικών καταστάσεων εντός των υπηρεσιών της φορολογικής διοίκησης.</p>
      <p>Σε ανακοίνωση που εξέδωσε ο Σύλλογος Εργαζομένων στις ΔΟΥ νομού Αττικής και Κυκλάδων με τίτλο «Επιμένουν στη σύγκρουση. Συνεχίζουν τις απειλές. Διαστρεβλώνουν την πραγματικότητα», σημειώνει τα εξής:</p>
      <p>«Σε δημόσιες τοποθετήσεις του κ. Πιτσιλή, αλλά και δημοσιεύματα που αναπαράγουν τις θέσεις του, επιχειρείται να παρουσιαστεί ψευδώς η απόφαση διαγραφής του κ. Μάρρα (Προϊστάμενος Διεύθυνσης Διαχείρισης Ανθρώπινου Δυναμικού) από μέλος του Συλλόγου μας, ως τιμωρητική ενέργεια εξαιτίας της θέσης του υπέρ της αξιολόγησης.</p>
      <p>Ο κ. Πιτσιλής, είτε δεν έχει την πλήρη εικόνα των γεγονότων, είτε δυστυχώς (για πολλοστή φορά το τελευταίο διάστημα) ψεύδεται και ταυτόχρονα χαρακτηρίζει τον κλάδο… Σοβιετία, επειδή τόλμησε να καταδικάσει αντικαταστατικές συμπεριφορές. Το να μιλάει όμως η ηγεσία της ΑΑΔΕ για δημοκρατικές διαδικασίες, την ίδια στιγμή που απειλεί και εκβιάζει συναδέλφους, είναι μάλλον προκλητικό.</p>
      <p>Ο κ. Μάρρας και ένα μικρό (δυστυχώς για την ηγεσία της ΑΑΔΕ) ποσοστό των υπηρεσιακών στελεχών, έχουν ταχθεί υπέρ της προωθούμενης αξιολόγησης και αυτό είναι σεβαστό. Ο καθένας άλλωστε κρίνεται για τη στάση που κρατά, απέναντι σε συλλογικές και ομόφωνες αποφάσεις.</p>
      <p>Ο κ. Μάρρας όμως δεν διαγράφηκε για αυτό το λόγο. Ο κ. Μάρρας διαγράφηκε (με ομόφωνη μάλιστα απόφαση της Γενικής Συνέλευσης) γιατί δημόσια, παρουσία εκατοντάδων συναδέλφων και κάνοντας κατάχρηση της θέσης και της υπηρεσιακής εξουσίας που κατέχει απείλησε ότι όποιος απεργήσει κινδυνεύει να χάσει τη θέση του. Ο κ. Μάρρας δήλωσε δημόσια ότι θα μετέλθει ουσιαστικά παράνομων πράξεων (δεν προβλέπεται τιμωρία για όποιον ασκεί νόμιμα συνδικαλιστικά του δικαιώματα), προτρέποντας μάλιστα τους θιγόμενους να αναζητήσουν το δίκιο τους στις δικαστικές αίθουσες.</p>
      <p>Πρόκειται για άθλιες πρακτικές οι οποίες δυστυχώς βρίσκουν την απόλυτη στήριξη της ηγεσία της ΑΑΔΕ (αν όχι την καθοδήγηση), η οποία συνειδητά έχει επιλέξει τη σύγκρουση με τους εργαζόμενους, Και μπορεί ο Διοικητής της ΑΑΔΕ να έχει τους λόγους του που οδηγεί την αντιπαράθεση στα άκρα, καταφεύγοντας μάλιστα σε ψεύδη, απειλές, απαράδεκτους και προσβλητικούς χαρακτηρισμούς για τους εργαζόμενους, θα πρέπει όμως να γνωρίζει ότι αναλαμβάνει πλήρως και την ευθύνη για την διόγκωση των διαλυτικών καταστάσεων που πρόκειται να δημιουργήσουν στις υπηρεσίες μας οι επιλογές και οι πρακτικές που ακολουθεί».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/124729/sta-1049-dis-eyro-ayxithikan-septembrio-ta-fesia-pros-tin-eforia"/>
        <a href="https://www.insider.gr/hristika/oikonomia/123793/me-poini-epitokioy-i-pagia-rythmisi-ofeilon"/>
        <a href="https://www.insider.gr/hristika/forologika/122853/exetazoyn-peraiosi-ekkremon-forologikon-ypotheseon-gia-tis-hriseis-apo"/>
      </related>
    </article>
  </body>
</html>