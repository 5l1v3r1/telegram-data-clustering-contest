<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/kitarovic-zabrinuta-trazi-odgovornost-i-sankcije-za-propuste/"/>
    <meta property="og:site_name" content="Krstarica"/>
    <meta property="article:published_time" content="2019-11-21T15:37:00+00:00"/>
    <meta property="og:title" content="Kitarovic zabrinuta trazi odgovornost i sankcije za propuste"/>
    <meta property="og:description" content="ZAGREB - Predsednica Kolinda Grabar Kitarović zabrinuta je zbog najnovijeg incidenta u Hrvatskoj vojsci, povezan sa švercom oružja, uz poruku da takve"/>
  </head>
  <body>
    <article>
      <h1>Kitarovic zabrinuta trazi odgovornost i sankcije za propuste</h1>
      <address><time datetime="2019-11-21T15:37:00+00:00">21 Nov 2019, 15:37</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520831-750x430.jpg"/>
        <figcaption>Foto: Tanjug</figcaption>
      </figure>
      <p>ZAGREB – Predsednica Kolinda Grabar Kitarović zabrinuta je zbog najnovijeg incidenta u Hrvatskoj vojsci, povezan sa švercom oružja, uz poruku da takve pojave smatra neprihvatljivim i nedopustivim i da će insistirati na utvrđivanju svih propusta i njihovom sankcionisanju.</p>
      <p>U saopštenju iz Kabineta hrvatske predsednice, koja je i vrhovni komandant Oružanih snaga, stoji da je ona zabrinuta što je do takvih događaja uopšte moglo da dođe.</p>
      <p>„Radi se o ozbiljnom incidentu koji je obuhvatao celi niz nezakonitih i nevojničkih postupaka pojedinaca iz sastava 93. vazdušne baze“, navodi se u saopštenju i poručuje da Grabar Kitarović neće dozvoliti da pojedinci ovakvim postupcima ukaljaju ugled Hrvatske vojske.</p>
      <p>Upravo da bi se sačuvao ugled Hrvatske vojske, čiji pripadnici u ogromnoj većini svoje dužnosti obavljaju časno, profesionalno i besprekorno, moraju se razjasniti sve pojedinosti ovog događaja, uključujući i eventualne propuste na liniji rukovođenja i komandovanja, navodi se u saopštenju sa Pantovčaka.</p>
      <p>„Ne može biti ni najmanje tolerancije na ovakve postupke“, poručeno je.</p>
      <p>Ističe se da je nedvosmisleno potrebno utvrditi krivičnu odgovornost umešanih pripadnika Hrvatske vojske, kao i odgovornost drugih pripadnika na liniji komandovanja, ako su svojim postupcima ili propustima u rukovođenju i komandovanju doprineli nastanku ovog, kako se navodi, nemilog događaja.</p>
      <p>„Predsednica Republike očekuje najoštrije sankcionisanje, kao primerenu kaznu za počinjena dela i jasnu poruku javnosti da Hrvatska vojska u svojim redovima neće tolerirati ovakve postupke“, poručeno je takođe.</p>
      <p>Poručeno je i da će Grabar Kitarović, kao vrhovni komandant, insistirati na utvrđivanju svih mogućih propusta koji su doveli do ovakvih događaja, na njihovom sankcionisanju i trenutnom otklanjanju.</p>
      <p>(Tanjug)</p>
    </article>
  </body>
</html>