<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548953.html/%D9%85%D8%B4%DA%A9%D9%84%D8%A7%D8%AA-%D9%BE%D8%B0%DB%8C%D8%B1%D8%B4-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A8%D8%A7-%D9%86%DB%8C%D8%A7%D8%B2%D9%87%D8%A7%DB%8C-%D9%88%DB%8C%DA%98%D9%87-%D8%AF%D8%B1-%D9%85%D8%AF%D8%A7%D8%B1%D8%B3-%D8%B9%D8%A7%D8%AF%DB%8C--%D8%B1%D9%88%D8%AD-%D8%AD%D8%A7%DA%A9%D9%85-%D8%A8%D8%B1-%D8%B3%D9%86%D8%AF-%D8%AA%D8%AD%D9%88%D9%84-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%B9%D8%AF%D8%A7%D9%84%D8%AA-%D9%88-%DA%A9%DB%8C%D9%81%DB%8C%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T15:14:00+00:00"/>
    <meta property="og:title" content="مشکلات پذیرش دانش‌آموزان با نیازهای ویژه در مدارس عادی/ روح حاکم بر سند تحول آموزش و پرورش عدالت و کیفیت است"/>
    <meta property="og:description" content="سیدجواد حسینی گفت: یکی از موانع عمده در مسیر توسعه طرح فراگیرسازی آموزش و پرورش استثنایی کشور مشکلات نگرشی و پذیرش دانش‌آموزان با نیازهای ویژه در مدارس عادی است."/>
  </head>
  <body>
    <article>
      <h1>مشکلات پذیرش دانش‌آموزان با نیازهای ویژه در مدارس عادی/ روح حاکم بر سند تحول آموزش و پرورش عدالت و کیفیت است</h1>
      <h2>معاون وزیر آموزش و پرورش مطرح کرد؛</h2>
      <address>
        <time datetime="2019-11-21T15:14:00+00:00">21 Nov 2019, 15:14</time>
      </address>
      <p>سیدجواد حسینی گفت: یکی از موانع عمده در مسیر توسعه طرح فراگیرسازی آموزش و پرورش استثنایی کشور مشکلات نگرشی و پذیرش دانش‌آموزان با نیازهای ویژه در مدارس عادی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سید جواد حسینی، معاون وزیر و رئیس سازمان آموزش و پرورش استثنایی کشور صبح امروز در گردهمایی روسای ادارات آموزش و پرورش استثنایی کشور در مشهد با بیان اینکه جلوه‌گاه و نمود عدالت آموزشی در خدمت به دانش آموزان استثنایی است گفت: در صورت ارتقای کیفیت در این حوزه به عدالت در این بخش نزدیک شده ایم.</p>
      <p>وی افزود: افزایش ضریب نفود کمی و کیفی اقدامات و خدمات آموزشی در حوزه آموزش و پرورش استثنایی از مهمترین اهداف برنامه‌های این سازمان است و برنامه اصلی در آموزش و پرورش استثنایی سند تحول بنیادین و تلاش در جهت تحقق آن است و از منظر جهت گیری در آموزش و پرورش هر آنچه لازم است در سند تحول آمده است.</p>
      <p>معاون وزیر و رئیس سازمان آموزش و پرورش استثنایی کشور با اشاره به پیگیری تعلیم و تربیت تمام ساحتی اظهار کرد: متاسفانه تا کنون در لایه نهادی خیلی کم ورود شده است در حالی که در قالب این لایه باید سایر دستگاه ها و سازمانها دخالت داده شوند تا نقش خودشان را در اجرای سند تحول ایفا کنند.</p>
      <p>وی روح حاکم بر سند تحول را عدالت و کیفیت دانست و افزود: وقت گذاشتن برای آموزش و پوشش خدمات دهی به دانش آموزان استثنایی پنج برابر دانش آموزان عادی نیازمند تلاش نیروی انسانی است.</p>
      <p>حسینی تصریح کرد: برای اجرای سند تحول بنیادین آموزش و پرورش از  دو منظر باید فکرمان را قوی کنیم که یک منظر ارتقای فرهنگ سازمانی و منظر دیگر ارتقای استانداردهای آموزش و پرورش استثنایی است.</p>
      <p>وی افزود: پرهیز از بخشی نگری ، جایگزینی تعامل سازمانی به جای تعارض سازمانی، ارتقای شفافیت سازمانی، اجتماعی کردن سازمان آموزش و پرورش استثنایی و نگاه دارایی محور به دارایی های انسانی از جمله شاخص های ارتقای فرهنگ سازمانی است.</p>
      <p>رئیس سازمان آموزش و پرورش استثنایی کشور خاطرنشان کرد: نظام تصمیم گیری و برنامه ریزی سازمانی باید بر دو محور نظام دانش بنیاد و نظام مشارکت محور ایجاد شود و در این راستا نظام تصمیم گیری مبتنی بر شبکه دانش باید راه اندازی شود.</p>
      <p>وی افزود: در راستای تحقق نظام تصمیم گیری مبتنی بر شبکه دانش به دنبال ایجاد کارگروه کاربست مطالعات ملی و بین المللی آموزش  پرورش استثنایی هستیم که به زودی این تصمیم عملیتی می شود و در نظام مشارکت محور نیز باید هدف را با مشارکت همه بخش‌ها و رده‌های سازمانی و جامعه محقق کرد.</p>
      <p>حسینی با بیان اینکه اجتماعی کردن آموزش و پرورش استثنایی از ضروریات امروز است بنابر این با تمامی سازمانهای مرتبط با آموزش استثنایی تعاملمان را افزایش می‌دهیم گفت: وجود ۲۴ هزار همکار و بیش از ۱۵۲ هزار دانش آموز استثنایی را دارایی سازمانی می‌دانیم و نگاهمان در فرهنگ سازمانمان نگاه دارایی محور خواهد بود.</p>
      <p>وی افزود: متاسفانه در فرهنگ تاریخی و سیاسی جامعه ایران نگاه پروژه‌ای بر نگاه پروسه‌ای غلبه دارد و در فرهنگ سیاسی، سرمایه تاریخی ضعیفی داریم لذا نگاه انکار بر نگاه اثبات غلبه دارد.</p>
      <p>معاون وزیر و رئیس سازمان آموزش و پرورش استثنایی کشور اظهار کرد: حدود ۱۵۲ هزار دانش‌آموز با فعالیت ۲۴ هزار نیروی آموزشی در سطح کشور زیر پوشش سازمان آموزش و پرورش استثنایی قرار دارند.</p>
      <p>وی افزود: گسترش "طرح تلفیقی" نیازمند فراهم کردن الزامهایی همچون مناسب‌سازی فضای آموزشی و ایجاد تسهیلات آموزشی و پرورشی برای دانش‌آموزان استثنایی در مدارس عادی است.</p>
      <p>حسینی تصریح کرد: یکی از موانع عمده در مسیر توسعه طرح فراگیرسازی آموزش و پرورش استثنایی کشور مشکلات نگرشی و پذیرش دانش‌آموزان با نیازهای ویژه در مدارس عادی است.</p>
      <p>وی افزود: ۸۰۰ مدرسه استثنایی برای دانش‌آموز استثنایی با نیازهای ویژه که در مدارس عادی تحصیل می‌کنند به عنوان پشتیبان به منظور ارایه خدمات ویژه در نظر گرفته‌ شده‌اند.</p>
      <p>انتهای پیام/</p>
    </article>
  </body>
</html>