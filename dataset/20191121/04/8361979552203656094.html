<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/noviy-zakon-pro-virubku-yalicevo-bukovih-lisiv-vsi-podrobici-50054752.html"/>
    <meta property="og:site_name" content="НВ"/>
    <meta property="article:published_time" content="2019-11-21T04:43:00+00:00"/>
    <meta property="og:title" content="Емоції та факти. Чому критикують новий закон про вирубку лісів у Карпатах"/>
    <meta property="og:description" content="21 листопада в Україні почала діяти заборона на вирубку ялицево-букових лісів на схилах Карпат."/>
  </head>
  <body>
    <article>
      <h1>Емоції та факти. Чому критикують новий закон про вирубку лісів у Карпатах</h1>
      <h2>21 листопада в Україні почала діяти заборона на вирубку ялицево-букових лісів на схилах Карпат.</h2>
      <address>
        <time datetime="2019-11-21T04:43:00+00:00">21 Nov 2019, 04:43</time>
      </address>
      <p>Відповідний закон опублікували в парламентській газеті Голос України.</p>
      <p>Новий закон передбачає встановлення заборони на проведення рубок головного користування в національних природних парках, заказниках та продовження дії заборони на проведення суцільних рубок в ялицево-букових лісах на крутих схилах Карпатського регіону. Це допоможе вдосконалити систему охорони від суцільного вирубування як з підприємницькими, так і з оздоровчими цілями, йдеться в пояснювальній записці до документу.</p>
      <p>Як зазначили в Офісі президента, закон вдосконалює систему охорони ялинцево-букових лісів на гірських схилах Карпатського регіону від суцільного вирубування. Також це дозволить уникнути ситуацій, коли під виглядом проведення санітарних вирубок, суцільним методом вирубується значна частина лісу.</p>
      <p>Депутати стверджують, що у 2000 році Верховна Рада ухвалила закон, який вводить мораторій на 10 років на проведення суцільних вирубок лісів. А коли у 2011 році цей мораторій перестав діяти, знову з’явилася можливість проводити суцільні рубки. Документ лежав у Верховній Раді понад два роки. Його зареєстрували ще депутати VIII скликання у липні 2017 року, і лише 30 жовтня 2019 року його ухвалив новий парламент.</p>
      <p>З критикою виступили екоактивісти та зокрема організація Екологія — Право — Людина. Побоювання викликав не сам законопроєкт, а поправки, що внесли депутати Олег Бондаренко від фракції Слуга Народу та член депутатської групи За Майбутнє Степан Івахів.</p>
      <h3>Спрощує вирубку лісів</h3>
      <p>Закон в нинішньому вигляді лише спрощує вирубку лісів Карпат, зазначив у коментарі Радіо НВ аналітик цієї громадської організації Петро Тєстов. За його словами, документ змінив визначення «суцільна рубка». Тепер, щоб вирубування вважалося не суцільним, достатньо розтягнути його в часі на кілька років.</p>
      <p>Також в законі з’явився дозвіл на суцільні рубки у високогірних лісах, тобто понад 1100 метрів, якщо їх пошкодили, каже експерт. Крім того, дозволили використовувати в горах гусеничні трактори, що шкодять ґрунтам. Однак, ситуацію може виправити саме Держлісагенство без ухвалення додаткових закопроектів, каже Тєстов.</p>
      <p>«Якщо позиція Держлісагенства буде така, що ми, незважаючи на новий закон, не використовуємо всі його можливості по рубці, а працюємо як раніше, тоді такої великої проблеми не буде. Але якщо Держлісагенство хоче використати можливості, які є у цьому законі, по-максимуму, то це можна буде зупинити тільки іншим законом», — зауважив Тєстов.</p>
      <p>Закон також розкритикували в українській організації Всесвітнього фонду дикої природи. А співавтор правок до ухваленого закону, представник фракції Слуга Народу Олег Бондаренко в коментарі Радіо Свобода зазначив, що усі правки обгрунтовані, а заяви активістів назвав передчасними як щодо ймовірного збільшення вирубки лісів, так і щодо використання важкої техніку під час заготівлі лісу.</p>
      <h3>Призначення керівництва</h3>
      <p>Натомість ще у жовтні зміни до закону підтримало Держлісагенство та Міністерство енергетики та захисту довкілля. В коментарі Радіо НВ речник Держлісагенства Валентин Колєчкін підтвердив, що у відомстві знають про критику з боку екоактивістів, однак наразі позиції агенства щодо правок народних депутатів немає.</p>
      <p>Її сформують після призначення нового керівника Держлісагенства, додав речник.</p>
      <p>«У нас зараз немає жодного керівництва в агенстві. Сьогодні (20 листопада — ред.) прем'єр-міністра на брифінгу запитали, коли буде призначено керівництво Держлісагенства, і він відповів, що ще тривають консультації. Він сказав, що ще тиждень-два», — наголосив Колєчкін.</p>
      <h3>Більше емоцій, ніж фактів</h3>
      <p>Навколо змін до закону про вирубку лісів більше емоцій, ніж фактів, переконаний голова Товариства лісників України Юрій Марчук. Про це він розповів в розмові з Радіо НВ.</p>
      <p>За його словами, нинішні правки мають право на існування. Ялицево-букові ліси Карпат складають лише близько 10% загальної площі лісів України. З іншого боку є цілий пакет нормативно-правових документів, які забороняють рубки лісів. Тому нічого антиекологічного в законі немає, додав Марчук.</p>
      <p>«Там йде мова на поступове вибіркове лісокористування. Це як у сільському господарстві - не скошувати кукурудзу одразу, а розтягнути на десять років, поки не зберемо цей врожай», — зазначив Марчук.</p>
      <p>17 жовтня в Україні запустили онлайн-карту лісу, за допомогою якої можна виявити нелегальні вирубки. Також минулого місяця Уряд затвердив програму розвитку українських Карпат до 2022 року. Вона спрямована на те, щоб підвищити транспортну доступність окремих гірських територій. Зокрема йдеться про Закарпатську, Івано-Франківську, Львівську і Чернівецьку області. Ця територія налічує понад 700 населених пунктів з загальною кількістю населення близько мільйона людей.</p>
    </article>
  </body>
</html>