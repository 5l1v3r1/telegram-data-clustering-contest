<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%ce%b3%ce%ba%ce%bb%ce%b7%ce%bc%ce%b1-%cf%83%cf%84%ce%b7%ce%bd-%ce%b9%ce%b8%ce%ac%ce%ba%ce%b7-%ce%bd%ce%ad%ce%b1-%cf%83%cf%84%ce%bf%ce%b9%cf%87%ce%b5%ce%af%ce%b1-%cf%83%cf%84%ce%bf-%ce%b5%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T04:55:47+00:00"/>
    <meta property="og:title" content="Έγκλημα στην Ιθάκη: Νέα στοιχεία στο ερωτικό θρίλερ – Ελεύθερος ο 54χρονος σύζυγος"/>
    <meta property="og:description" content="Νέα στοιχεία για το ερωτικό θρίλερ στην Ιθάκη, τα οποία ενδεχομένως να προκαλέσουν ακόμη και την ανατροπή στην υπόθεση της δολοφονίας του 40χρονου εραστή από τον 54χρονο σύζυγο, ήρθαν στο φως της δημοσιότητας. Ο δικηγόρος του φερόμενου ως δράστη, δήλωσε ότι ο 40χρονος Βρετανός έζησε για αρκετές ώρες μετά τον ξυλοδαρμό του από τον απατημένο σύζυγο και μάλιστα βρέθηκε με ένα μπουκάλι κονιάκ δίπλα του. Τόνισε, δε, πως περιμένει την ιατροδικαστική εξέταση, ώστε να διαπιστωθεί αν ο 40χρονος εραστής της 42χρονης γυναίκας, κατέληξε από τα χτυπήματα του 54χρονου ή από κάποια άλλη αιτία. Ο δε 54χρονος αφέθηκε ελεύθερος με περιοριστικούς όρους από τον ανακριτή και τον εισαγγελέα που του πήραν συνέντευξη."/>
  </head>
  <body>
    <article>
      <h1>Έγκλημα στην Ιθάκη: Νέα στοιχεία στο ερωτικό θρίλερ – Ελεύθερος ο 54χρονος σύζυγος</h1>
      <address>
        <time datetime="2019-11-21T04:55:47+00:00">21 Nov 2019, 04:55</time>
      </address>
      <p>
        <b>Νέα στοιχεία για το ερωτικό θρίλερ στην Ιθάκη, τα οποία ενδεχομένως να προκαλέσουν ακόμη και την ανατροπή στην υπόθεση της δολοφονίας του 40χρονου εραστή από τον 54χρονο σύζυγο, ήρθαν στο φως της δημοσιότητας. Ο δικηγόρος του φερόμενου ως δράστη, δήλωσε ότι ο 40χρονος Βρετανός έζησε για αρκετές ώρες μετά τον ξυλοδαρμό του από τον απατημένο σύζυγο και μάλιστα βρέθηκε με ένα μπουκάλι κονιάκ δίπλα του. Τόνισε, δε, πως περιμένει την ιατροδικαστική εξέταση, ώστε να διαπιστωθεί αν ο 40χρονος εραστής της 42χρονης γυναίκας, κατέληξε από τα χτυπήματα του 54χρονου ή από κάποια άλλη αιτία. Ο δε 54χρονος αφέθηκε ελεύθερος με περιοριστικούς όρους από τον ανακριτή και τον εισαγγελέα που του πήραν συνέντευξη.</b>
      </p>
      <p>Ο δικηγόρος του 54χρονου, Θάνος Αμπατζής μίλησε στο κεντρικό δελτίο ειδήσεων του Star, τονίζοντας: «Από ότι προκύπτει από τη δικογραφία έζησε για αρκετές ώρες. Μάλιστα βρέθηκε με ένα μπουκάλι αδειανό δίπλα του από κονιάκ, προφανώς έκανε χρήση σ’ αυτό και θα πρέπει να μας πει ο ιατροδικαστής από τι πέθανε».</p>
      <p>Σύμφωνα με τις ίδιες πηγές, ο 54χρονος επιχειρηματίας που βρισκόταν σε διάσταση με τη Νοτιοαφρικανή σύζυγό του, γνώριζε ότι εκείνη διατηρούσε σχέση με τον 40χρονο Βρετανό και δεν είχε αντιδράσει στο διαφαινόμενο διαζύγιο. Αντέδρασε, ωστόσο, όταν ο Βρετανός εραστής απείλησε να πάρει στην Αγγλία και την 8χρονη κόρη του ζευγαριού, μαζί με τη 42χρονη Νοτιοαφρικανή.</p>
      <p>«Έχω μετανιώσει που δεν έκανα μεταβολή να φύγω, από το ξενοδοχείο όταν αντίκρισα αυτό που αντίκρισα. Δε θέλω να πιστέψω πως ο θάνατός του μπορεί να επήλθε από τα δικά μου χτυπήματα. Λυπάμαι πάρα πολύ που ένας άνθρωπος πέθανε, έστω κι αν αυτό δεν έγινε από τις δικές μου ενέργειες», δήλωσε ο 54χρονος σύζυγος.</p>
      <p>Με σύμφωνη γνώμη ανακριτή και εισαγγελέα ο 54χρονος επιχειρηματίας αφέθηκε ελεύθερος με περιοριστικούς όρους.</p>
    </article>
  </body>
</html>