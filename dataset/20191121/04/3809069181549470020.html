<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/neoi-akadimies/article/1416919/kehagias-perifania-gia-tin-prospatheia-pikria-gia-ton-apokleismo"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T04:52:00+00:00"/>
    <meta property="og:title" content="Κεχαγιάς: «Περηφάνια για την προσπάθεια, πικρία για τον αποκλεισμό»"/>
    <meta property="og:description" content="Ανάμικτα είναι τα συναισθήματα του Νίκου Κεχαγιά, για την πορεία της Εθνικής Νέων στην προκριματική φάση του Ευρωπαϊκού Πρωταθλήματος 2019-20: περηφάνια για την προσπάθεια των ποδοσφαιριστών από τη μια, πικρία για τον αποκλεισμό από την άλλη."/>
  </head>
  <body>
    <article>
      <h1>Κεχαγιάς: «Περηφάνια για την προσπάθεια, πικρία για τον αποκλεισμό»</h1>
      <h2>Ανάμικτα είναι τα συναισθήματα του Νίκου Κεχαγιά, για την πορεία της Εθνικής Νέων στην προκριματική φάση του Ευρωπαϊκού Πρωταθλήματος 2019-20: περηφάνια για την προσπάθεια των ποδοσφαιριστών από τη μια, πικρία για τον αποκλεισμό από την άλλη.</h2>
      <address><time datetime="2019-11-21T04:52:00+00:00">21 Nov 2019, 04:52</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Αναλυτικά οι δηλώσεις του ομοσπονδιακού τεχνικού για την παρουσία της Εθνικής στο Βέλγιο, όπου διεξήχθησαν οι αγώνες του 4ου ομίλου.</p>
      <p>"Αν πρέπει να βάλω ένα πρόσημο στην πορεία μας στην προκριματική φάση, θα είναι θετικό, παρά τον αποκλεισμό. Κι αυτό γιατί έγινε μεγάλη προσπάθεια από τους παίκτες μας και υπήρξε μεγάλη διάθεση για καλό ποδόσφαιρο και πραγματική επιθυμία για την πρόκριση. Πετύχαμε μεγάλης έκτασης νίκη 5-1 επί της Αλβανίας στην πρεμιέρα, αλλά είχαμε ένα κακό εικοσάλεπτο στο δεύτερο παιχνίδι μας με την Ισλανδία, η ήητα από την οποία τελικά μας κόστισε την πρόκριση. Μπορώ να πω ότι ήταν το μοναδικό διάστημα στα τρία παιχνίδια του ομίλου, που δεν ακολουθήσαμε το πλάνο μας.</p>
      <p>Στο τελευταίο παιχνίδι, αυτό με το πολύ ισχυρό Βέλγιο, η προσπάθεια των παιδιών ήταν συγκινητική. Αντιμετωπίσαμε σαν ίσος προς ίσο έναν μεγάλο αντίπαλο και διεκδικήσαμε τη νίκη. Όσο για το γκολ που δεχτήκαμε, αυτό ήταν απόρροια τους γεγονότος ότι είχαμε μάθει πως η Ισλανδία είχε ανατρέψει το εις βάρος της σκορ στο παιχνίδι της με την Αλβανία και καθώς γνωρίζαμε ότι δεν περνούσαμε ως δεύτεροι, βγήκαμε μπροστά στα τελευταία λεπτά για να πετύχουμε ένα γκολ και να φτάσουμε στη νίκη και τους έξι βαθμούς, ώστε να έχουμε ελπίδες να περάσουμε ως καλύτεροι τρίτοι. Έτσι, σε μια αντεπίθεση, δεχτήκαμε το γκολ στο 93΄...</p>
      <p>Τώρα, οφείλουμε να ανασυνταχθούμε ώστε να προετοιμάσουμε την ομάδα για διάκριση στην επόμενη διοργάνωση και εκεί θα εστιάσουμε τη δουλειά μας".</p>
    </article>
  </body>
</html>