<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/sanatate/dieta-fitness/sunt-martor-alunei-schimbari-profilului-patologiei-tumorale-efectul-sarii-iodate-asupratiroidei-1_5dd5644e5163ec42713adccc/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T04:20:16+00:00"/>
    <meta property="og:title" content="„Sunt martor al unei schimbări a profilului patologiei tumorale“. Efectul sării iodate asupra tiroidei"/>
    <meta property="og:description" content="Iodarea universală a sării a fost introdusă ca politică de sănătate publică la începutul anilor 1950. La acea dată, patologia prin deficit de iod – cretinismul endemic – era o problemă în România. Dr. Dumitru Lucian Ioachim, medic primar de anatomie patologică, vorbeşte despre iod şi efectele sării iodate în patologia tiroidei."/>
  </head>
  <body>
    <article>
      <h1>„Sunt martor al unei schimbări a profilului patologiei tumorale“. Efectul sării iodate asupra tiroidei</h1>
      <address><time datetime="2019-11-21T04:20:16+00:00">21 Nov 2019, 04:20</time> by <a rel="author">Daniela Serb</a></address>
      <h4>Iodarea universală a sării a fost introdusă ca politică de sănătate publică la începutul anilor 1950. La acea dată, patologia prin deficit de iod – cretinismul endemic – era o problemă în România. Dr. Dumitru Lucian Ioachim, medic primar de anatomie patologică, vorbeşte despre iod şi efectele sării iodate în patologia tiroidei.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/sanatate/medicina/de-romania-apar-mai-multe-cazuride-boli-tiroidiene-1_5d43e7af892c0bb0c61cabd4/index.html"/>
      </related>
      <p>Introducerea iodării universale a sării a suscitat de-a lungul timpului o grămadă de discuţii. Nu de puţine ori medicii au fost acuzaţi că prin această măsură îi obligă pe oameni să introducă ceva ce ei nu-şi doresc în organism. La momentul respectiv însă România se confrunta cu cretinismul endemic întrucât în multe zone geografice apa şi solul sunt sărace în iod, patologie care între timp a dispărut ca urmare a acestei măsuri.</p>
      <p>În timp au apărut alte efecte ale introducerii sării iodate în alimentaţie despre care vorbeşte dr. Dumitru Lucian Ioachim, medic primar de anatomie patologică, şeful Laboratorului de anatomie patologică şi citopatologie clinică la Institutul naţional de endrocinologie „C.I.Parhon“ din Bucureşti. Ioachim explică de ce iodul este esenţial: „Vă pot spune pe scurt experienţa mea în ultimii 25 de ani. Sunt martor al unei schimbări a profilului patologiei tumorale prin care formele diferenţiate, slab diferenţiate şi nediferenţiate de cancer tiroidian s-au redus progresiv aproape până la dispariţie în cursul ultimilor 25 de ani, tocmai ca rezultat al politicii de iodare universală a sării.“</p>
      <p>
        <b>Protecţie în faţa anumitor tipuri de cancere</b>
      </p>
      <p>Pentru că iodul asigură, în primul rând, adaugă medicul, formarea hormonului tiroidian, indispensabil dezvoltării fiinţei umane, a sistemului nervos şi funcţionării normale a metabolismului. „În plus, ultimele cercetări, din ultima decadă, arată că este util prin aşa numitele iodolactone în stabilizarea şi combaterea formării tumorilor mamare şi a tumorilor prostatice.“</p>
      <p>Datele noastre factuale arată că, practic, aceste forme de carcinom folicular, carcinom slab diferenţiat, de tip insular, şi carcinom nediferenţiat devin aproape istorie, adaugă specialistul. „Acolo unde persoanele primesc iod din copilărie, în special în primii cinci ani de viaţă. Perioada este critică şi este extrem de important ca acest iod să fie prezent atunci când se formează setul complet de celule cu care tiroida se dezvoltă, ulterior, până la vârsta adultă.“</p>
      <p>Acest set de celule este complet dezvoltat la cinci ani. Şi este foarte important ca aportul de iod să fie corespunzător în această perioadă. „De aceea, aceste forme rare de cancer tiroidian de care vă spun apar în mod special la persoane care au copilărit în zone cu deficit puternic de iod.“</p>
      <p>
        <b>Care sunt acele zone la noi în ţară?</b>
      </p>
      <p>„În principal, putem spune că sunt zonele subcarpatice. Dar nu numai ele. Din Suceava, Botoşani şi până în Mehedinţi există zone punctuale, parcelare, în plină câmpie, practic peste tot există zone în care, în funcţie de datele geologice, specifice apa conţine sau nu suficient iod.“</p>
      <p>Părinţii atenţi la sănătatea copiilor lor trebuie să ştie că dacă utilizează sare iodată normală cu 40 de miligrame pe kilogram – un aport normal de iodare a sării la nivel european – este suficient în contextul în care şi pâinea şi multe alimente se fac utilizând sare iodată, potrivit dr. Ioachim.</p>
      <p>„În primul rând, copiii trebuie să treacă de screeningul neonatal care este obligatoriu pentru hipotiroidism şi, în acelaşi timp, în anumite zone, îmi aduc aminte, eram şi eu copil, provin dintr-o zonă subcarpatică, prin cabinetele de medicină şcolară ni se aduceau aceste pastiluţe pe care le luam săptămânal.“</p>
      <p>
        <b>Sarea roz de Himalaya conţine mai puţin iod decât sarea normală</b>
      </p>
      <p>„Dar conţine, ca şi sarea normală care nu este complet lipsită de iod. În America de Nord şi Canada cantitatea de iod la un kilogram de sare este aproape dublă, pot să vă spun următorul argument în primul rând de ordin epidemiologic: în Japonia, o populaţie care mănâncă preponderent fructe de mare, peşte, alge marine este cea mai longevivă populaţie de pe glob, la care cancere de sân şi de prostată sunt o raritate. Tocmai de aici s-au desfăşurat o serie întreagă de cercetări care arată că iodolactonele produse în tiroidă protejează organsimul de aceste cancere. Deci, un stil de viaţă sănătos care cuprinde alimente natural iodate este un stil protector împotriva acestor cancere. Deficitul de iod duce automat la hipotiroidie, la hipofuncţionalitate generală a organismului, la creşterea grăsimilor serice, la accentuarea aterosclerozei, la o viaţă lipsită de confort.“</p>
      <hr/>
    </article>
  </body>
</html>