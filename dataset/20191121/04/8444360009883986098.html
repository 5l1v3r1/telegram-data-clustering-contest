<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-anoigei-ta-xartia-tou-o-staikouras-poioi-exoun-provadisma/2920180/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T04:51:07+00:00"/>
    <meta property="og:title" content="Κοινωνικό μέρισμα: Ανοίγει τα χαρτιά του ο Σταϊκούρας – Ποιοι έχουν… προβάδισμα"/>
    <meta property="og:description" content="Ανοίγει τα χαρτιά του για το κοινωνικό μέρισμα ο Χρήστος Σταϊκούρας. Κατατίθεται σήμερα ο προϋπολογισμός του 2020. Περίπου 300 εκατ. ευρώ το ποσό που θα διατεθεί."/>
  </head>
  <body>
    <article>
      <h1>Κοινωνικό μέρισμα: Ανοίγει τα χαρτιά του ο Σταϊκούρας – Ποιοι έχουν… προβάδισμα</h1>
      <h2>Ανοίγει τα χαρτιά του για το κοινωνικό μέρισμα ο Χρήστος Σταϊκούρας. Κατατίθεται σήμερα ο προϋπολογισμός του 2020. Περίπου 300 εκατ. ευρώ το ποσό που θα διατεθεί.</h2>
      <address><time datetime="2019-11-21T04:51:07+00:00">21 Nov 2019, 04:51</time> by <a rel="author">Θανάσης Παπαδής</a></address>
      <p>Σήμερα τα αποκαλυπτήρια της κυβέρνησης για το κοινωνικό μέρισμα. Αν και δεν αναμένεται ο υπουργός Οικονομικών <b>Χρήστος Σταϊκούρας</b> στην παρουσίαση του προϋπολογισμού που κατατίθεται σήμερα, να ανοίξει πλήρως τα χαρτιά του, εντούτοις θα δώσει μία πρόγευση από τις σκέψεις που υπάρχουν στην κυβέρνηση.</p>
      <p>Οι πληροφορίες επιμένουν ότι τρεις είναι οι κατηγορίες εκείνες των κοινωνικών ομάδων που συγκεντρώνουν τις περισσότερες πιθανότητες να λάβουν το <b>κοινωνικό μέρισμα.</b> Ο υπουργός Οικονομικών θέλει να σταθμίσει τα δεδομένα, πριν να δώσει την τελική του εκτίμηση στο πρωθυπουργό Κυριάκο Μητσοτάκη ο οποίος και τελικά θα λάβει την οριστική απόφαση.</p>
      <p>Μία ιδέα που έχει πέσει στο τραπέζι είναι να λάβουν το μέρισμα οι δικαιούχοι του <b>ΕΚΑΣ</b> και οι <b>χαμηλοσυνταξιούχοι.</b> Το άλλο σενάριο είναι να δοθεί σε αυτούς που λαμβάνουν το κοινωνικό επίδομα αλληλεγγύης. Επίσης ένα τελευταίο σενάριο που έχει πέσει στο τραπέζι είναι να δοθεί και στους μακροχρόνια <b>ανέργους.</b></p>
      <p>Σύμφωνα με τις αρχικές εκτιμήσεις ο επιπλέον δημοσιονομικός χώρος που θα υπάρξει, θα κινείται στην περιοχή των <b>300 εκατ. ευρώ</b>, ίσως και λίγο χαμηλότερα. Ο πήχης χαμηλώνει και αυτό διότι οι εκτιμήσεις για το τελικό αποτέλεσμα μεταβάλλονται και δεν υπάρχει πλέον η τόσο μεγάλη αισιοδοξία που υπήρχε ένα μήνα πριν. Όπως σημειώνει η Κομισιόν το πλεόνασμα για εφέτος θα κυμανθεί στο 3,8% του ΑΕΠ, κάτι που μεταφράζεται σε υπέρ πλεόνασμα άνω των 550 εκατ. ευρώ, μέρος εκ των οποίων θα δοθεί το κοινωνικό μέρισμα.</p>
      <p>Να σημειωθεί πάντως ότι η <b>Κομισιόν</b> μερικές εβδομάδες πριν εκτιμούσε ότι ο δημοσιονομικός χώρος θα ήταν άνω του ενός δισ. Η πορεία αύξησης των εσόδων ανακόπηκε τον Οκτώβριο, κάτι που αναμένεται να συνεχιστεί και τους επόμενους μήνες. Πάντως ο υπουργός Οικονομικών θέλει να είναι απόλυτα σίγουρος για την πορεία των εσόδων τον Νοέμβριο και μετά να πάρει τις οριστικές αποφάσεις, έστω και αν ο ισχυρός μήνας είναι ο Δεκέμβριος.</p>
      <h3>Το πρωτογενές πλεόνασμα</h3>
      <p>Αξίζει να σημειωθεί ότι κατά την περίοδο Ιανουαρίου – Οκτωβρίου 2019, παρουσιάζεται πλεόνασμα στο ισοζύγιο του κρατικού προϋπολογισμού ύψους 921 εκατ. ευρώ έναντι στόχου για έλλειμμα 2,896 δισ. ευρώ αλλά και ελλείμματος 460 εκατ. ευρώ το αντίστοιχο διάστημα του 2018. Το πρωτογενές πλεόνασμα ανήλθε στα 5,755 δισ. ευρώ, έναντι στόχου για πρωτογενές πλεόνασμα 2,314 δισ. ευρώ και πρωτογενούς πλεονάσματος 3,811 δισ. ευρώ για την ίδια περίοδο το 2018.</p>
      <p>Τα καθαρά έσοδα του κρατικού προϋπολογισμού ανήλθαν στα 43,383 δισ. ευρώ, παρουσιάζοντας αύξηση κατά 1,666 δισ. ευρώ ή 4,0%  έναντι του στόχου που έχει περιληφθεί για το 2019 στην εισηγητική έκθεση του προϋπολογισμού 2019.</p>
    </article>
  </body>
</html>