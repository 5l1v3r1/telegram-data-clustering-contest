<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23504339-economistul-sef-bancii-central-europene-economia-zonei-euro-nu-intra-recesiune.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T04:32:00+00:00"/>
    <meta property="og:title" content="Economistul-șef al Băncii Central Europene: Economia zonei Euro nu va intra în recesiune"/>
    <meta property="og:description" content="Economia zonei euro nu va intra în recesiune, deşi ritmul de creştere este mai redus decât se estima, iar în 2020 sau în 2021 va exista o redresare, a afirmat miercuri Philip"/>
  </head>
  <body>
    <article>
      <h1>Economistul-șef al Băncii Central Europene: Economia zonei Euro nu va intra în recesiune</h1>
      <address><time datetime="2019-11-21T04:32:00+00:00">21 Nov 2019, 04:32</time> by <a rel="author">S.J.</a></address>
      <p><b>Economia zonei euro nu va intra în recesiune, deşi ritmul de creştere este mai redus decât se estima, iar în 2020 sau în 2021 va exista o redresare, a afirmat miercuri Philip Lane, economistul şef al Băncii Centrale Europene (BCE), într-un interviu acordat publicaţiei italiene La Repubblica, transmite Reuters, potrivit Agerpres. <br/></b><br/>Datele Eurostat arată că în trimestrul trei din 2019 creşterea economică a zonei euro s-a menţinut la 0,2%, similară cu cea din perioada aprilie - iunie 2019.<br/><br/>„Ritmul de creştere al economiei este mai puţin rapid decât speram. Dinamicile dezamăgesc, dar nu sunt negative. Ne aşteptăm la o redresare în 2020 sau în 2021", a declarat oficialul BCE. <br/><br/>Acesta a adăugat că statele membre ale zonei euro ar trebui mai degrabă să profite de ratele scăzute ale dobânzilor pentru a-şi reduce datoria decât să "irosească resurse suplimentare pentru noi cheltuieli sau reduceri de taxe”.<br/><br/>Lane a apreciat că actuala rată a inflaţiei în zona euro „nu este satisfăcătoare”.<br/><br/>Potrivit datelor Eurostat, rata anuală a inflaţiei în zona euro a fost în octombrie de 0,7%, în scădere faţă de 0,8% în septembrie. <br/><br/>Conform acestor cifre, inflaţia din zona euro este tot mai departe de obiectivul ţintă al Băncii Centrale Europene (BCE), respectiv o creştere a preţurilor mai mică, dar apropiată de 2%. <br/><br/><br/></p>
    </article>
  </body>
</html>