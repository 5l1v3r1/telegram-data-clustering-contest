<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019383/%D8%AD%D8%A7%DA%A9%D9%85%DB%8C%D8%AA-%D8%A7%D8%B9%D8%AA%D8%B1%D8%A7%D8%B6-%D9%85%D8%B3%D8%A7%D9%84%D9%85%D8%AA-%D8%A2%D9%85%DB%8C%D8%B2-%D9%85%D8%B1%D8%AF%D9%85-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D9%85%DB%8C-%D8%B4%D9%86%D8%A7%D8%B3%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T04:15:49+00:00"/>
    <meta property="og:title" content="حاکمیت اعتراض مسالمت آمیز مردم را به رسمیت می شناسد"/>
    <meta property="og:description" content="ایسنا/اصفهان رئیس شورای هماهنگی جبهه اصلاحات در استان اصفهان گفت: باید برای اعتراض مسالمت آمیز مردم مجوز صادر کرد و مرتب بهانه نکنیم که به دلایلی نمی توان مجوز راهپیمایی صادر کرد."/>
  </head>
  <body>
    <article>
      <h6 class="kicker">نکویی:</h6>
      <h1>حاکمیت اعتراض مسالمت آمیز مردم را به رسمیت می شناسد</h1>
      <address><time datetime="2019-11-21T04:15:49+00:00">21 Nov 2019, 04:15</time> by <a rel="author">پروانه عبداللهی</a></address>
      <p>ایسنا/اصفهان رئیس شورای هماهنگی جبهه اصلاحات در استان اصفهان گفت: باید برای اعتراض مسالمت آمیز مردم مجوز صادر کرد و مرتب بهانه نکنیم که به دلایلی نمی توان مجوز راهپیمایی صادر کرد.</p>
      <p>سیدعلی نکویی در گفت و گو با ایسنا در خصوص جایگاه اعتراض‌های مسالمت آمیز در کشور اظهار کرد: جای شکرش باقی است که حداقل در چند روز گذشته مسئولان کشور بارها بر حق اعتراض مسالمت آمیز مردم تاکید کردند و این حق مسلم را به رسمیت شناختند، منتها از این مرحله به بعد به خود مردم بستگی دارد که چگونه بخواهند اعتراض خود را ابراز کنند.</p>
      <p>وی افزود: باید برای تظاهرات مسالمت آمیز مردم مجوز صادر کرد و مرتب بهانه نکنیم که به دلایلی نمی توان مجوز راهپیمایی صادر کرد. از همین تاکیدی که مقامات کشور بر اعتراض های مسالمت آمیز دارند باید استفاده کرد و زمینه فراهم کردن چنین اعتراضی را مهیا کرد.</p>
      <p>رئیس شورای هماهنگی جبهه اصلاحات در استان اصفهان با بیان این‌که طبق قوانین و قانون اساسی مردم حق اعتراض به حاکمیت را دارند، گفت: باید از هرگونه رفتار تشنج آور در شرایط کنونی اجتناب کرد، احزاب و گروه‌های سیاسی از هم اکنون جلسات خود را فعالانه برگزار و مردم را در امور دخیل کنند و همواره حق اعتراض مسالمت آمیز را پیگیری کنند.</p>
      <p>وی تصریح کرد: برای تظاهرات در محیط باز کمتر دیده شده که مجوز دهند چرا که اعتقاد دارند قابل کنترل نیست. در محیط بسته هم بسیاری اعتقاد دارند دیگر نیازی به مجوز ندارد. بنابراین احزاب و تشکل های مردمی باید از فرمانداری ها درخواست کسب مجوز راهپیمایی مسالمت آمیز کنند.</p>
      <p>این فعال سیاسی اصلاح طلب اظهار کرد: اگر دستگاه های مربوط به احزاب و گروه های قانون مند مجوز راهپیمایی بدهند دیگر کسی جرات خرابکاری و گرفتن ماهی از آب گل آلود را ندارد. احزاب باید از این فرصت استفاده کنند.</p>
      <p>نکویی تاکید کرد: حاکمیت اعتراض مسالمت آمیز مردم را به رسمیت می شناسد.</p>
      <p>انتهای پیام</p>
    </article>
  </body>
</html>