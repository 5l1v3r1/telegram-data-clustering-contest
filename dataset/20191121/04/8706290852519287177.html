<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685587/epitideioi-paristanoun-tous-prosfyges-kai-zitianeyoun-sto-kentro-"/>
    <meta property="og:site_name" content="enikos.gr"/>
    <meta property="article:published_time" content="2019-11-21T04:11:00+00:00"/>
    <meta property="og:title" content="Επιτήδειοι παριστάνουν τους πρόσφυγες και ζητιανεύουν στο κέντρο της Θεσσαλονίκης"/>
    <meta property="og:description" content="Επίκληση στα συναισθήματα αλληλεγγύης κάνουν επιτήδειοι στη Θεσσαλονίκη οι οποίοι..."/>
  </head>
  <body>
    <article>
      <h1>Επιτήδειοι παριστάνουν τους πρόσφυγες και ζητιανεύουν στο κέντρο της Θεσσαλονίκης</h1>
      <address>
        <time datetime="2019-11-21T04:11:00+00:00">21 Nov 2019, 04:11</time>
      </address>
      <p>Επίκληση στα συναισθήματα αλληλεγγύης κάνουν επιτήδειοι στη Θεσσαλονίκη οι οποίοι παριστάνουν τους<a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n"> πρόσφυγες</a> και ζητιανεύουν σε κεντρικές οδούς. Πρόκειται για μια εικόνα που είναι πλέον συνηθισμένη, κυρίως στην οδό Τσιμισκή, με έναν άντρα καθισμένο στο πεζοδρόμιο, μία γυναίκα δίπλα του με μαντήλα, ένα ή δύο παιδάκια που συνήθως κοιμούνται και μία μεγάλη βαλίτσα ακουμπισμένη στο πλάι όπου υποτίθεται μεταφέρουν το βιος τους.</p>
      <p>Η εικόνα αυτή, επαναλαμβάνεται σε διάφορες ...παραλλαγές, σε όλο το μήκος των κεντρικών αρτηριών της πόλης και όσο πλησιάζουν οι μέρες των Χριστουγέννων, αναμένεται να λάβει μεγαλύτερες διαστάσεις.</p>
      <p>Όπως αναφέρουν όμως στο ΑΠΕ-ΜΠΕ μέλη της ομάδας «Streetwork» της "ΑΡΣΙΣ - Κοινωνική Οργάνωση Υποστήριξης Νέων" που έρχονται καθημερινά σε επαφή με ανθρώπους που επαιτούν στο δρόμο, οι υποτιθέμενες οικογένειες, ("δεν ξέρουμε αν τα παιδιά είναι όντως δικά τους), προέρχονται από βαλκανικές χώρες, κυρίως από τη Βουλγαρία, πηγαινοέρχονται σ αυτή συχνά ενώ στη Θεσσαλονίκη μένουν σε ενοικιαζόμενα διαμερίσματα". Όπως διαπίστωσαν τα μέλη της ομάδας του Streetwork όταν τους προσέγγισαν, απαντούσαν ότι είναι από τη Συρία αλλά όταν τους μιλούσαν αραβικά, δεν απαντούσαν .</p>
      <p>"Αν και υποστηρίζουν ότι είναι πρόσφυγες, εμείς δεν το έχουμε διαπιστώσει" λένε οι εργαζόμενοι της ΑΡΣΙΣ, σημειώνοντας ότι προσπαθούν να μοιάζουν με πρόσφυγες, "υιοθετώντας" την βαλίτσα και την μαντήλα για την γυναίκα.</p>
      <p>"Σκοπός τους "είναι να πείσουν ότι είναι κυρίως, Σύριοι πρόσφυγες, δημιουργώντας μία ...μεταμφίεση που δεν είναι τίποτε άλλο από μία δουλειά αφού φεύγουν από το πόστο τους για να κάνουν διάλειμμα για... τσιγάρο, επιλέγοντας να καπνίσουν λίγο μακρύτερα και μετά να επιστρέψουν στον... ρόλο τους". Μάλιστα, τα μέλη του Streetwork έχουν διαπιστώσει ότι οι περισσότεροι γνωρίζονται μεταξύ τους και πολλές φορές, συναντιούνται όλοι μαζί, προτού χωριστούν και πάει ο καθένας στο προκαθορισμένο... πόστο του. Έκκληση των υπευθύνων της ομάδας, είναι να σταματήσει ο κόσμος να τους δίνει λεφτά καθώς έτσι συντηρείται το φαινόμενο που αναμένεται, όσο πλησιάζουν οι γιορτινές μέρες, να πάρει μεγαλύτερη έκταση και έτσι, ακόμη περισσότερα παιδιά να πέσουν θύματα εκμετάλλευσης.</p>
      <p>Με αφορμή την σημερινή, Παγκόσμια Ημέρα για τα Δικαιώματα του Παιδιού, σε ανακοίνωσή της η ΑΡΣΙΣ, επισημαίνει ότι περίπου 350 με 400 παιδιά εντοπίζονται κάθε χρόνο να δουλεύουν στους δρόμους της Θεσσαλονίκης από τις Ομάδες Κοινωνικής Εργασίας (Street Work). Τα παιδιά αυτά εργάζονται από οχτώ έως δώδεκα ώρες την ημέρα, κάποιες φορές μέχρι τα ξημερώματα, με μεροκάματο από 20 μέχρι 50 ευρώ, που μπορεί να φτάσει και τα 150 με 200 ευρώ σε εορταστικές περιόδους.</p>
      <p>Το Κέντρο Υποστήριξης Νέων της ΑΡΣΙΣ (Πτολεμαίων 40) διεξάγει έρευνα με σκοπό την αποτύπωση των απόψεων των πολιτών για το φαινόμενο της παιδικής εργασίας και επαιτείας. Η έρευνα διεξάγεται στο πλαίσιο του έργου "Ψυχοκοινωνικές και υγειονομικές παρεμβάσεις για την ευημερία των παιδιών από ευάλωτους πληθυσμούς" με τίτλο "In4Child» που υλοποιείται στο πρόγραμμα INTERREG IPA CBC "Ελλάδα - Δημοκρατία της Βόρειας Μακεδονίας 2014-2020" με τη συγχρηματοδότηση της Ευρωπαϊκής Ένωσης και εθνικούς πόρους απ τις χώρες που συμμετέχουν.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685488/se-leitourgia-ta-diodia-tou-oraiokastrou-sti-thessaloniki-ti-tha-%0A%20%20%20%20%0A"/>
        <a href="http://www.enikos.gr/society/685475/asfyxia-sta-nisia-tou-voreioanatolikou-aigaiou-nees-afixeis-prosf%0A%20%20%20%20%0A"/>
        <a href="http://www.enikos.gr/society/685463/fotia-se-diamerisma-sti-thessaloniki-kaike-oloscheros-photo-video%0A%20%20%20%20%0A"/>
        <a href="http://www.enikos.gr/society/685439/sos-apo-to-kastellorizo-diarrixeis-kai-eisvoles-se-ekklisies-apo-%0A%20%20%20%20%0A"/>
        <a href="http://www.enikos.gr/society/685422/ston-peiraia-prosfyges-kai-metanastes-apo-nisia-tou-anatolikou-ai%0A%20%20%20%20%0A"/>
        <a href="http://www.enikos.gr/society/685423/provlimata-apo-tin-kakokairia-se-thessaloniki-kai-chalkidiki%0A%20%20%20%20%0A"/>
        <a href="http://www.enikos.gr/society/685331/diamartyria-astynomikon-sti-thessaloniki-giname-metanastes-sti-ch%0A%20%20%20%20%0A"/>
        <a href="http://www.enikos.gr/society/685306/deka-mines-me-anastoli-ston-foititi-pou-ekspermatose-stin-plati-f%0A%20%20%20%20%0A"/>
        <a href="http://www.enikos.gr/society/685240/simera-i-diki-gia-ton-22chrono-pou-parenochlise-sexoualika-foitit%0A%20%20%20%20%0A"/>
      </related>
    </article>
  </body>
</html>