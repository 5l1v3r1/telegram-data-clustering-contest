<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-facebook-google/30282845.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T04:00:14+00:00"/>
    <meta property="og:title" content="Facebook і Google створюють безпрецедентну загрозу правам людини – правозахисники"/>
    <meta property="og:description" content="Спостереження за мільярдами інтернет-користувачів з боку Facebook і Google створює безпрецедентну загрозу правам людини, заявила правозахисна організація Amnesty International у своєму звіті й заклика"/>
  </head>
  <body>
    <article>
      <h1>Facebook і Google створюють безпрецедентну загрозу правам людини – правозахисники</h1>
      <address>
        <time datetime="2019-11-21T04:00:14+00:00">21 Nov 2019, 04:00</time>
      </address>
      <p>Спостереження за мільярдами інтернет-користувачів з боку Facebook і Google створює безпрецедентну загрозу правам людини, заявила правозахисна організація Amnesty International у своєму звіті й закликала технологічні компанії змінити принципи своєї бізнес-моделі.</p>
      <p>У дослідженні йдеться, що бізнес-модель Facebook і Google за своєю суттю не відповідає праву на приватність і створює систематичну загрозу низці прав людини, включно з правом на свободу думок та їхнього висловлювання та права на рівність і відсутність дискримінації.</p>
      <p>«Google та Facebook домінують у наших сучасних життях, накопичуючи безпрецедентну владу над цифровим світом шляхом збору й монетизації персональних даних мільярдів людей. Їхній прихований контроль над нашими цифровими життями підриває найбільшу суть приватності й визначає виклики для прав людини в нашу еру», – заявив генеральний секретар Amnesty International Кумі Найду.</p>
      <p>За його словами, «щоб захистити наші ключові людські цінності в цифрову епоху – гідність, автономність, приватність – потрібно радикально переглянути шлях, яким ідуть компанії Big Tech».</p>
      <p>Технічні гіганти пропонують свої сервіси мільярдам користувачів безкоштовно. Натомість люди платять за послуги інтернет-компаній своєю персональною інформацією.</p>
      <p>В Amnesty International нагадали про <a href="https://www.radiosvoboda.org/a/29206251.html">скандал навколо компанії Cambridge Analytica</a>, «який показав, на скільки легко інформацію про людину можуть використати не за призначенням непередбачуваним шляхом з метою маніпуляції ними та впливу». У 2018 році компанію звинувачували у зловживанні особистими даними десятків мільйонів користувачів соціальної мережі Facebook для втручання у вибори президента США на користь Дональда Трампа.</p>
    </article>
  </body>
</html>