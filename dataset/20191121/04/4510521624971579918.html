<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/ce-nu-trebuie-salipseasca-masina-venirea-iernii-dezghetam-parbrizul-doar-catevasecunde-1_5dd526a75163ec42713938fa/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T04:05:28+00:00"/>
    <meta property="og:title" content="Ce nu trebuie să lipsească din maşină la venirea iernii. Cum dezgheţăm parbrizul în doar câteva secunde"/>
    <meta property="og:description" content="Mulţi şoferi intră cu maşina în iarnă total nepregătiţi. Se trezesc dmineaţa şi vor să plece cu autovehiculul, dar constată că geamurile sunt îngheţate şi nu pot deschide nici măcar uşa. Ca să nu ajungă într-o astfel de postură, este indicat să vă luaţi câteva produse care vă vor scuti de multe dureri de cap."/>
  </head>
  <body>
    <article>
      <h1>Ce nu trebuie să lipsească din maşină la venirea iernii. Cum dezgheţăm parbrizul în doar câteva secunde</h1>
      <address><time datetime="2019-11-21T04:05:28+00:00">21 Nov 2019, 04:05</time> by <a rel="author">Valentin Trufasu</a></address>
      <h4>Mulţi şoferi intră cu maşina în iarnă total nepregătiţi. Se trezesc dmineaţa şi vor să plece cu autovehiculul, dar constată că geamurile sunt îngheţate şi nu pot deschide nici măcar uşa. Ca să nu ajungă într-o astfel de postură, este indicat să vă luaţi câteva produse care vă vor scuti de multe dureri de cap.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/galati/problemele-neconfruntam-sistemul-franare-masinii-tremura-volanul-avemfrana-moale-1_5dcd3cd65163ec427102dd84/index.html"/>
        <a href="https://adevarul.ro/locale/galati/cum-pornim-corectmasina-temperatura-scade-zero-grade-greselile-banale-facsoferii-1_5dc1498e5163ec4271b58462/index.html"/>
        <a href="https://adevarul.ro/locale/galati/de-spala-motorul-masinii-riscurile-expunem-nu-facem-corect-operatiunea-1_5dbadcc75163ec427190f885/index.html"/>
      </related>
      <p>Venirea sezonului rece aduce şi o serie de probleme pentru posesorii de maşini, ce pot fi însă uşor depăşite dacă vom achiziţiona din timp câteva produse care sunt, de altfel, indispensabile. Este vorba de lopată, un răzuitor de gheaţă cu perie, o soluţie de dezgheţare, un spray mini dezgheţ zăvor, o folie de protecţie pentru parbriz, un cablu pornire 600A, o lampă de frunte cu led şi un cablu de tracţiune 3.000 de kilograme.</p>
      <p>”Când temperaturile scad sub zero grade, vom constata că parbrizul maşinii este îngheţat, prin urmare trebuie să avem un răzuitor de gheaţă, astfel încât să îndepărtăm rapid gheaţa. De regulă, răzuitoarele sunt dotate şi cu perii, cu care vom îndepărta zăpada de pe maşină. Important este să fiţi atenţi la achiziţionare, astfel încât să răzuitorul să fie realizat dintr-un material rezistent la şocuri şi, evident, la temperaturi negative”, explică Florin Marin Bogdan, şef de lucrări la Facultatea de Inginerie din Galaţi.</p>
      <p>O soluţie de dezgheţare este binevenită, asta dacă dorim ca dezgheţarea şi curăţarea parbrizului să dureze doar câteva minute. Soluţia va dizolva gheaţa extrem de repede, în doar câteva secunde, protejând în acelaşi timp şi ştergătoarele care au îngheţat, lipindu-se de parbriz.</p>
      <p>
        <b>Soluţia în cazul în care uşile sunt îngheţate</b>
      </p>
      <p>În situaţia în care broasca portierei este blocată de gheaţă, chiar dacă folosim telecomanda pentru a o deschide, este indicat să aveţi la dumneavoastră un spray de dezgheţare, iar în mai puţin de un minut acesta va debloca încuietorile, chederele de la uşă sau geam şi chiar şi prezoanele de la roţi dacă acestea au îngheţat.</p>
      <p>”Una dintre cele mai enervante situaţii este când dorim să plecăm dimineaţa cu maşina, iar acumulatorul este mort, cu toate că l-am achiziţionat cu un an sau doi în urmă. Se întâmplă astfel de lucruri dacă gerul de afară este foarte puternic, iar bateria nu a fost cumpărată de la un producător autorizat. Ideea este că putem ieşi din încurcătură dacă avem în maşină nişte cabluri de pornire, cu care vom putea lua curent de la bateria unei alte maşini”, punctează Florin Marin Bogdan o altă problemă cu care şoferii se confruntează adesea iarna.</p>
      <p>Printre produsele care nu trebuie să lipsească din nicio maşină se numără şi cablul de tractare. Chiar dacă maşina este echipată corespunzător cu anvelope de iarnă, nu este exclus să derapaţi într-o zonă cu gheaţă sau chiar să rămâneţi blocaţi în zăpadă. Cablul de tractare vă va ajuta să vă reluaţi rapid călătoria cu ajutorul unui alt conducător auto fără să pierdeţi ore bune în aşteptarea unui prieten care să vă sară în ajutor sau a unei maşini de tractare.</p>
      <p>
        <b>Verificaţi antigelul şi anvelopele</b>
      </p>
      <p>Lopata se poate dovedi indispensabilă pe timp de iarnă. Fie că vorbim de eliberarea unui loc de parcare, de croirea unui drum prin zăpadă sau pur şi simplu de îndepărtarea zăpezii de pe maşină, utilitatea lopeţii este mai mult decât evidentă. Pentru a fi cât mai eficienţi şi a consuma cât mai puţină energie, este indicat să cumpăraţi o lopată care să aibă capacitatea de încărcare cât mai mare.</p>
      <p>Lanterna de frunte este un produs de care este posibil să aveţi nevoie dacă veţi rămâne fără curent în baterie, dacă vă treziţi împotmolit în zăpadă sau faceţi pană noaptea. Nu puteţi folosi lanterna de pe telefon pentru că aveţi nevoie de ambele mâini pentru a fi eficient, iar în astfel de situaţii lanterna de frunte va face diferenţa.</p>
      <p>”Este indicat ca înainte de a pleca la drum să verificaţi şi antigelul cu un tester special pentru a fi siguri că şi-a păstrat calităţile antiîngheţ şi antifierbere, dar să verificaţi şi integritatea anvelopelor de iarnă pentru a nu avea surpriza neplăcută de a vă trezi cu o pană în mijlocul pustietăţii din cauza unei gâlme sau a unor crăpături apărute în cauciuc”, conchide Florin Marin Bogdan.</p>
      <hr/>
    </article>
  </body>
</html>