<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242234/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T04:57:23+00:00"/>
    <meta property="og:title" content="อาการหนัก!! ส่งออกเดือน ต.ค. ติดลบ 4.5%"/>
    <meta property="og:description" content="อาการหนัก!! “พาณิชย์” เผยส่งออกเดือต ต.ค.หดตัว 4.54% ชี้ 10 เดือนติดลบ 2.35%"/>
  </head>
  <body>
    <article>
      <h1>อาการหนัก!! ส่งออกเดือน ต.ค. ติดลบ 4.5%</h1>
      <address><time datetime="2019-11-21T04:57:23+00:00">21 Nov 2019, 04:57</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>อาการหนัก!! “พาณิชย์” เผยส่งออกเดือต ต.ค.หดตัว 4.54% ชี้ 10 เดือนติดลบ 2.35%</b>
      </p>
      <p>น.ส.พิมพ์ชนก วอนขอพร ผู้อานวยการสานักงานนโยบายและยุทธศาสตร์การค้า (สนค.) เปิดเผยว่า ตัวเลขการส่งออกเดือนตุลาคม 2562 ยังติดลบในอัตราชะลอตัวลง โดยมีมูลค่า 20,757.8 ล้านดอลลาร์ ติดลบ 4.54% ขณะที่การนำเข้าอยู่ที่ 20,251.3 ล้านดอลลาร์ ติดลบ 7.5% ส่งผล 10 เดือน (ม.ค.-ต.ค.) มีมูลค่ารวมอยู่ที่ 207,329.7 ล้านดอลลาร์สหรัฐ ติดลบ 2.35% ขณะที่ตัวเลขนำเข้า 10 เดือนมีมูลค่าทั้งสิ้น 199,441.8 ล้านดอลลาร์สหรัฐ ติดลบ 4.09% ทำให้ไทยได้ดุลการค้าแยกเป็นเดือนตุลาคมอยู่ที่ 506.5 ล้านดอลลาร์ และดุลการค้า 10 เดือนอยู่ที่ 7,887.9 ล้านดอลลาร์</p>
      <figure>
        <img src="https://www.thebangkokinsight.com/wp-content/uploads/2019/10/resize_5db530d67b7d9-690x450.jpg"/>
        <figcaption>พิมพ์ชนก วอนขอพร</figcaption>
      </figure>
      <p>ทั้งนี้ สาเหตุที่ทำให้การส่งออกของไทยและทั่วโลกเดือนตุลาคมลดลงนั้น มาจากความกังวลเกี่ยวกับสงครามการค้าสหรัฐกับจีน แม้ว่าในช่วงนี้สถานการณ์ดูจะไม่ร้อนแรงและชะลอมาตราการตอบโต้ไปมาและอยู่ระหว่างเจรจาทั้ง 2 ฝ่าย เพื่อหาทางออกร่วมกัน แต่ยังส่งผลให้หลายประเทศกังวลจะกลับมามีปัญหาอีก ส่งผลให้ยอดส่งออกโดยรวมไม่ค่อยจะดีนัก แต่ถือว่าการส่งออกติดลบในอัตราชะลอตัวลง หากหักมูลค่ากลุ่มสินค้าทองคำและน้ำมันออกไทยจะติดลบเดือนตุลาคมเพียง 1% เท่านั้น</p>
      <p>นอกจากนี้ แม้ตัวเลขการส่งออกเดือนตุลาคมจะติดลบ แต่เมื่อดูมูลค่าการส่งออกเกินกว่า 20,000 ล้านดอลลาร์ ถือว่าเป็นเรื่องที่น่าพอใจที่มูลค่ายอดรวมยังสูงอยู่ ประกอบกับสินค้าหลายรายการของไทยมีอัตราขยายตัวที่ติดลบน้อยลง เช่น กลุ่มสินค้าอิเล็กทรอนิกส์และส่วนประกอบที่สามารถขยายการส่งออกไปตลาดต่างประเทศมากขึ้น ดังนั้น คงจะต้องมาติดตามในช่วง 2 เดือนที่เหลือปีนี้ และคาดการณ์ว่าส่งออกเดือนพฤศจิกายนยังคงติดลบและเดือนธันวาคมน่าจะกลับมาขยายตัวเป็นบวก ทำให้ยอดส่งออกไตรมาส 4 น่าจะขยายตัวเป็นบวก 0.1% และส่งผลให้ยอดส่งออกทั้งปีของไทยจะติดลบเพียง 1.5-2% หรือมีมูลค่าการค้าอยู่ที่ 250,000 ล้านดอลลาร์ได้ แต่อัตราแลกเปลี่ยนจะต้องไม่แข็งค่าไปมากกว่าตอนนี้</p>
      <p>ทั้งนี้ กระทรวงพาณิชย์ได้ประเมินภาพรวมตัวเลขการส่งออกปี 2563 หลังจากผู้บริหารกระทรวงพาณิชย์ออกไปทำตลาดต่างประเทศต่อเนื่องและผลจากปัญหาสงครามการค้าสหรัฐกับจีน น่าจะมีทางออกที่ดี ทำให้การส่งออกปีหน้าทั่วโลกจะกลับมาดี ดังนั้น กระทรวงพาณิชย์คาดว่ายอดส่งออกปีหน้าจะเป็นบวกได้ 1.5-2% หรืออาจมากกว่านี้ แต่ขณะนี้กระทรวงพาณิชย์อยู่ระหว่างประเมินภาพรวมและปัจจัยต่าง ๆรอบด้านให้ชัดเจนก่อน โดยคาดว่าทางกระทรวงพาณิชย์จะประกาศเป้าหมายคาดการณ์ตัวเลขส่งออกปีหน้าได้ในเร็ว ๆ นี้</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242234%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242623/"/>
        <a href="https://www.thebangkokinsight.com/242599/"/>
        <a href="https://www.thebangkokinsight.com/242533/"/>
        <a href="https://www.thebangkokinsight.com/242593/"/>
      </related>
    </article>
  </body>
</html>