<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/compromis-oposa-eliminacio-beques-presidencia-demana-reforcar-controls"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T04:35:00+00:00"/>
    <meta property="og:title" content="Compromís s'oposa a l'eliminació de les beques de Presidència i demana que es reforcen els controls"/>
    <meta property="og:description" content="La coalició ha assegurat que la solució &quot;no passa per eliminar eixe tipus de beques, sinó per ajustar-les a la legalitat&quot;."/>
  </head>
  <body>
    <article>
      <h1>Compromís s'oposa a l'eliminació de les beques de Presidència i demana que es reforcen els controls</h1>
      <h2>La coalició ha assegurat que la solució "no passa per eliminar eixe tipus de beques, sinó per ajustar-les a la legalitat"</h2>
      <address><time datetime="2019-11-21T04:35:00+00:00">21 Nov 2019, 04:35</time> by <a rel="author">DLV</a></address>
      <p>VALÈNCIA. Després que <a href="https://www.diarilaveu.com/unio-periodistes-demana-generalitat-mantinga-beques-comunicacio-complint-legalitat">la Unió de Periodistes mostrara el seu rebuig</a> a la intenció de Presidència d'<a href="https://www.diarilaveu.com/presidencia-deixara-comptar-becaris-any-que-ve">eliminar les seues beques de formació a professionals de la comunicació</a>, Compromís s'ha sumat a aquesta postura i ha assegurat que la solució "no passa per eliminar eixe tipus de beques, sinó per ajustar-les a la legalitat".<br/><br/>Així ho ha expressat aquest dijous la portaveu adjunta del grup, Mònica Àlvaro, qui ha plantejat que el Consell "elabore unes directrius generals de compliment per a totes les conselleries per a garantir la qualitat de les pràctiques professionals al si de la Generalitat". Un pronunciament que arriba després que Inspecció de Treball haja considerat que l'administració en feia un ús fraudulent perquè <a href="https://www.diarilaveu.com/inspeccio-treball-determina-beques-presidencia-generalitat-frau">29 becaris estaven realitzant en realitat funcions pròpies d'empleats públics</a>. <br/><br/>En aquest sentit, la formació ha presentat una proposició no de llei (PNL) a les Corts per a instar l'executiu a "establir mesures per garantir la qualitat formativa i la conciliació familiar de les més de 150 persones que actualment estan desenvolupant contractes de pràctiques en diferents departaments de la Generalitat".<br/><br/>La coalició planteja que es garantisca "l'existència d'un pla d'acollida i de formació, la comprovació que les tasques a desenvolupar són expressament formatives i l'establiment de períodes de descans que permeten conciliar l'exercici de la beca amb les seues obligacions familiars i personals".<br/><br/>Segons s'explica en la PNL presentada, un informe de 2017 de la Inspecció General de Serveis detallava alguns elements d'aquestes pràctiques professionals que requerien revisió, com ara la falta de plans específics on es concretaren les tasques a desenvolupar pels becaris o la inexistència de reunions de seguiment. <br/><br/>A més a més, Inspecció va recomanar que les subsecretaries i els departaments de direcció de personal elaboraren directrius per a la incorporació de nous becaris, com ara un pla d'acollida on se'ls informe dels seus drets i obligacions; la necessitat d'establir una adequada correspondència entre el perfil formatiu del becari i les tasques que s’assignen; l'elaboració d'una memòria final de la beca, o l’establiment de períodes de descans que permeten conciliar l’exercici de la beca amb les seues obligacions familiars i personals.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>