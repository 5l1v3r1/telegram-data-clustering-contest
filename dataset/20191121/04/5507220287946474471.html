<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187582/"/>
    <meta property="og:site_name" content="Janam TV"/>
    <meta property="article:published_time" content="2019-11-21T04:02:57+00:00"/>
    <meta property="og:title" content="കണ്ണൂര്‍ കനകമല കേസ്; വിധി നവംബര്‍ 25ന്"/>
    <meta property="og:description" content="കൊച്ചി: കണ്ണൂരിലെ കനകമലയില്‍ ഭീകരസംഘടനയായ ഐഎസ് അനുകൂല യോഗം നടത്തിയെന്ന കേസില്‍ ഈ മാസം 25 ന് വിധി. എറണാകുളം എന്‍ഐഎ കോടതിയാണ് കേസില്‍ വിചാരണ"/>
  </head>
  <body>
    <article>
      <h1>കണ്ണൂര്‍ കനകമല കേസ്; വിധി നവംബര്‍ 25ന്</h1>
      <address><time datetime="2019-11-21T04:02:57+00:00">21 Nov 2019, 04:02</time> by <a rel="author">Janam TV Web Desk</a></address>
      <p>കൊച്ചി: കണ്ണൂരിലെ കനകമലയില്‍ ഭീകരസംഘടനയായ ഐഎസ് അനുകൂല യോഗം നടത്തിയെന്ന കേസില്‍ ഈ മാസം 25 ന് വിധി. എറണാകുളം എന്‍ഐഎ കോടതിയാണ് കേസില്‍ വിചാരണ പൂര്‍ത്തിയാക്കിയത്.</p>
      <p>ദേശീയ അന്വേഷണ ഏജന്‍സി സമര്‍പ്പിച്ച രണ്ട് കുറ്റ പത്രങ്ങളിലായി കണ്ണൂര്‍ അണിയാരം മുത്തക്ക, ഒമര്‍ അല്‍ഹിന്ദി എന്ന പേരില്‍ അറിയപ്പെടുന്ന മന്‍സീദ്, തൃശൂര്‍ ചേലക്കര സ്വദേശി അബൂഹസ്‌ന എന്ന സ്വാലിഹ്, കോയമ്പത്തൂര്‍ സ്വദേശി റാഷിദ്, എന്ന അബൂബഷീര്‍, കോഴിക്കോട് കുറ്റ്യാടി സ്വദേശി ആമു എന്ന റംഷാദ്, മലപ്പുറം തിരൂര്‍ സ്വദേശി പി സഫ്‌വാന്‍, കുറ്റ്യാടി സ്വദേശി എന്‍.കെ ജാസിം, കാസര്‍ക്കോട് സ്വദേശി മൊയ്തീന്‍ പാറക്കടവത്ത് എന്നിവരാണ് കേസില്‍ വിചാരണ നേരിട്ടത്.</p>
      <p>രാജ്യദ്രോഹ കുറ്റം, ഗൂഢാലോചന, യുഎപിഎയിലെ വിവിധ വകുപ്പുകള്‍ പ്രകാരമാണ് ഭീകരര്‍ക്കെതിരെ എന്‍ഐഎ കുറ്റപത്രം സമര്‍പ്പിച്ചത്. അന്‍സറൂല്‍ ഖലീഫ എന്ന പേരില്‍ ടെലഗ്രാം ഗ്രൂപ്പുണ്ടാക്കി ഭീകരാക്രമണത്തിന് പദ്ധതിയിട്ടിരുന്നുവെന്നാണ് പ്രോസിക്യൂഷന്റെ കണ്ടെത്തല്‍.</p>
      <p>2016-ഒക്ടോബറില്‍ പ്രതികള്‍ കണ്ണൂരിലെ കനക മലയില്‍ രഹസ്യയോഗം ചേര്‍ന്ന് ഭീകരവാദ പ്രവര്‍ത്തനം ആസൂത്രണം ചെയ്‌തെന്നാണ് കേസ്. സംസ്ഥാനത്തെ രണ്ട് രാഷ്ട്രീയ നേതാക്കള്‍, രണ്ട് ഹൈക്കോടതി ജഡ്ജിമാര്‍, ഒരു പോലീസ് ഉദ്യോഗസ്ഥന്‍ എന്നിവരെ ആക്രമിക്കാന്‍ പദ്ധിതിയിട്ടതായും കുറ്റപത്രത്തില്‍ പറയുന്നു. അതോടൊപ്പം കൊടൈക്കനാലില്‍ അവധി ആഘോഷിക്കാനെത്തിയ ജൂതര്‍ക്കെതിരേയും ഇവര്‍ ആക്രമണ പദ്ധതിയിട്ടതായും എന്‍ഐഎ വാദത്തിനിടെ സൂചിപ്പിച്ചിരുന്നു.</p>
    </article>
  </body>
</html>