<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/klimkin-nazvav-pidvodni-kameni-maybutnogo-normandskogo-samitu-330380_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T04:58:00+00:00"/>
    <meta property="og:title" content="Клімкін назвав підводні камені майбутнього &quot;нормандського саміту&quot;"/>
    <meta property="og:description" content="Західні учасники переговорного процесу можуть спробувати нав'язати Києву невигідні Україні рішення"/>
  </head>
  <body>
    <article>
      <h1>Клімкін назвав підводні камені майбутнього "нормандського саміту"</h1>
      <h2>Західні учасники переговорного процесу можуть спробувати нав'язати Києву невигідні Україні рішення</h2>
      <address>
        <time datetime="2019-11-21T04:58:00+00:00">21 Nov 2019, 04:58</time>
      </address>
      <p>Чим ближче саміт, запланований на 9 грудня,тим тривожніше стає на душі українців. <a href="https://dt.ua/POLITICS/poroshenko-nagadav-zelenskomu-pro-chervoni-liniyi-pered-normandskim-samitom-330369_.html"><b>Політики, зокрема, побоюються</b></a>, що Україні будуть намагатися нав'язати домовленості, які йдуть врозріз з національними інтересами нашої країни.</p>
      <p>Про це в коментарі Укрінформу сказав ексміністр закордонних справ України Павло Клімкін.</p>
      <p>"Я останнім часом мав можливість говорити і з французами, і з німцями, і в Брюсселі, і я бачу, що є небезпека, що буде домовленість, яку нам спробують надягти на голову", - сказав Клімкін.</p>
      <p>Серед європейських партнерів, за його спостереженнями, є думка про необхідність прискоритися і провести вибори разом з українськими місцевими виборами, що є "дуже небезпечною стратегією". До того ж, серед партнерів немає повної єдності: зараз ми бачимо одну логіку у Меркель, дещо іншу – у Макрона, третю – у Трампа, "базовий рівень солідарності безумовно є, але можливість проактивно діяти стосовно Росії у Заходу на сьогодні обмежена", - констатує дипломат. </p>
      <p>Протистояти такому розвитку можна тільки проактивною позицією і висуненням власних пропозицій, щодо умов, коли це може бути можливо. </p>
      <p>Це, на переконання Клімкіна, означає реальний безпековий контроль з боку України та її партнерів, дієвий міжнародний контроль на кордоні, а також міжнародний компонент, який буде власне опікуватися і безпековими питаннями, і, якщо дійде до цього, підготовку до виборів. </p>
      <p>Щодо Росії, то вона наразі будує "емоційну воронку" в плані обміну, в плані повернення кораблів таким чином, щоби було важко вийти з <b><a href="https://www.ukrinform.ua/tag-normandska-cetvirka">Нормандської зустрічі</a></b> без результату, який безпосередньо вигідний Росії. </p>
      <p>Клімкін, однак сподівається, що на зустрічі домінуватиме український раціональний підхід. Дуже важливим він називає, те, як буде реалізовуватися те, про що вдасться домовитися. </p>
      <p>"І тут важливо, щоби це було на основі консенсусу з суспільством і відкрито. Якщо це так не станеться, існує загроза, що Путін надалі буде проштовхувати фрагментацію України", - сказав ексміністр.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>