<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/news/helen-birthday-husband-salim-khan-shared-the-story-of-former-dancer-01691781.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-21T04:31:07+00:00"/>
    <meta property="og:title" content="बर्थडे / हेलन के जन्मदिन पर सलीम खान ने सुनाई उनकी कहानी, बोले- शादी के बाद बच्चों ने सोचा उन्हें दूसरी मां मिल गई"/>
    <meta property="og:description" content="बॉलीवुड डेस्क. सलमा के अलावा सलमान, अरबाज, सोहेल, अलविरा और अर्पिता की एक मां और हैं। हेलनजी। उनके 81वें जन्मदिन पर पति सलीम खान ने फैमिली के साथ उनके रिश्ते पर बात की। | Helen Birthday: Husband Salim Khan Shared The Story Of Former Dancer"/>
  </head>
  <body>
    <article>
      <h1>बर्थडे / हेलन के जन्मदिन पर सलीम खान ने सुनाई उनकी कहानी, बोले- शादी के बाद बच्चों ने सोचा उन्हें दूसरी मां मिल गई</h1>
      <address><time datetime="2019-11-21T04:31:07+00:00">21 Nov 2019, 04:31</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/21/0521_salim_khan.jpg"/>
      </figure>
      <h4>Dainik Bhaskar</h4>
      <p>Nov 21, 2019, 10:01 AM IST</p>
      <p><b>बॉलीवुड डेस्क. </b> सलमा के अलावा सलमान, अरबाज, सोहेल, अलविरा और अर्पिता की एक मां और हैं। हेलनजी। उनके 81वें जन्मदिन पर पति सलीम खान ने फैमिली के साथ उनके रिश्ते पर बात की। सलीम ने बातचीत में कहा कि जब उन्होंने हेलन से शादी की तो बच्चों ने उन्हें दूसरी मां के रूप में अपनाया। वहीं, हेलन ने यह सोचा कि उन्हें रेडीमेड फैमिली मिल गई।</p>
      <h4>सलीम खान की जुबानी हेलन की कहानी</h4>
      <ol>
        <li>मैं हेलन जी को 1962 से जानता हूं। तब उनके साथ एक फिल्म की थी। लेकिन उनके साथ रिलेशनशिप की शुरुआत 1975 से हुई। इस बात को भी अब एक लंबा अरसा होने को आया है। हम दोनों के बीच प्रपोज करने वाला मामला कभी आया ही नहीं था। प्यार एक ऐसी चीज है, जिसमें दोनों के ग्रह-नक्षत्रों के साथ-साथ आपसी सम्मान का मामला भी होता है।</li>
        <li>यही सम्मान धीरे-धीरे मोहब्बत में बदल जाता है। कहते हैं न 'लव इज रूटेड इन रेस्पेक्ट, यू कैन नॉट लव हूम यू डोंट रेस्पेक्ट।' (प्यार की जड़ें सम्मान में समाहित हैं। आप उन्हें तो कतई प्यार नहीं कर सकते, जिनके लिए आप के मन में इज्जत न हो।) हेलनजी और मेरे बीच भी आपसी इज्जत इतनी ज्यादा है कि एक-दूजे से बेपनाह मोहब्बत हो ही गई।</li>
        <li>दूसरे विश्व युद्ध के बाद वे बर्मा, बांग्लादेश से निकली थीं। वहां से होते हुए वे पूरी फैमिली के साथ कोलकाता आईं। फिर मुंबई आ गईं। एक ऐसे दौर में शादियां जहां पिकनिक जितनी ही लंबी होती हैं, वहां सालों से हमारा रिश्ता चल रहा है। यानी कुछ तो बात है हमारे संबंधों में। हम दोनों के रिश्तों को सलमान, अरबाज, सोहेल ने भी बड़े सम्मान के साथ अपनाया था। </li>
        <li>जब हेलन जी और मेरी शादी हुई तब तो वे बच्चे थे। सोहेल 8-10 साल का था। सलमान 10 -15 बरस का था तब। उन तीनों ने सोचा कि उन्हें एक और मां मिल गई है। हेलेन ने सोचा कि उन्हें रेडीमेड फैमिली मिल गई है। इसके बाद उन्होंने अपने बच्चों के बारे में कभी सोचा ही नहीं, मेरे सभी बच्चों को ही अपने बच्चे माना। जिस उम्र में मेरी उनसे मुलाकात हुई थी, उस उम्र में बच्चे की बात थी भी नहीं।</li>
        <li>एक खास चीज हमारे परिवार को जोड़े रखती है। यह एक ऐसी चीज है जो दुनिया में हर किसी को पसंद है और इस चीज का नाम है 'तारीफ'। आलोचना किसी को पसंद नहीं। यदि कोई अपनों की और अपने परिवार की आलोचना करे तो फिर रिश्तों की क्या हालत होगी, वह हर कोई जानता है। हेलन जी तारीफ की हकदार हैं। महज 13 की उम्र से वे डांस कर रही हैं। ग्रुप डांसर से होते हुए सोलो डांसर और फिर हीरोइन बनने का उनका सफर सराहना के काबिल है। </li>
        <li>उनके जितना लंबा कालखंड तो किसी एक्ट्रेस का नहीं रहा। 750 से भी ज्यादा फिल्मों में उन्होंने काम किया है। तकरीबन हिंदुस्तान की हर लैंग्वेज में उन्होंने काम किया है। इसके चलते उनका नाम गिनीज बुक ऑफ वर्ल्ड रिकॉर्ड्स में भी दर्ज है। इस उम्र में भी वे काम कर लेती हैं। उनका सोशल सर्कल काफी स्ट्रॉन्ग है। वह पुराने दोस्तों का साथ आज भी बना हुआ है। <br/> </li>
        <li>हम दोनों के संबंधों के लंबे समय तक टिके रहने की वजह है। वह यह कि हम दोनों सेम फील्ड में हैं। वे 1961 से यहां हैं। मैं 1958 से हूं। कोई हमारे समझदारी पर सवाल कर सकता है, हमारी रचनात्मकता पर कर सकता है। लेकिन हमारे अनुभव पर कोई प्रश्न नहीं उठा सकता। हमारा एक तजुर्बा है। हेलन जी ने कई निर्देशकों के साथ काम किया है।किसी ने उनके साथ छह तो किसी ने आठ फिल्में की। यह भी एक अच्छे प्रोफेशनल की निशानी होती है कि लोग आपको बार-बार रिपीट करें। </li>
        <li>साधना जी से उनके लंबे रिलेशंस रहे हैं। नंदा से उनकी गहरी मित्रता थी। आज उनके जमाने के बहुत कम लोग बचे हैं। लेकिन जब तक ये जीवित थे, तब तक सभी से हेलन जी की खूब छनती थी। जूनियर डांसर तक उनसे मिलने आती रही हैं, उनका भी वे बाकायदा सम्मान करती रही हैं। </li>
        <li>
          <p>जहां तक ह्यूमर की बात है तो वह तो उनमें आज भी जिंदा है। एक दिन उन्होंने शिकायत की कि उनके घुटनों में काफी दर्द रहता है। उस पर मैंने कहा कि 'इस उम्र में नहीं होगा तो कब होगा। इतना डांस किया है। सख्त जमीन से लेकर हार्ड मंचों तक पर कदम थिरकाए हैं। उस समय का असर अब तो दिखेगा ही न ।' यह बात मैंने उन्हें डॉक्टर को दिखवाने के दरम्यान ही कही थी। वो भी उस पर खिलखिलाकर हंस रही थीं।</p>
          <p>
            <b>(जैसा अमित कर्ण को बताया)</b>
          </p>
        </li>
      </ol>
    </article>
  </body>
</html>