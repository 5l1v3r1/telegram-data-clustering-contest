<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/21/7232578/"/>
    <meta property="og:site_name" content="Украинская правда"/>
    <meta property="article:published_time" content="2019-11-21T04:00:00+00:00"/>
    <meta property="og:title" content="Жизнь бывших-3. Где сейчас #ПравительствоГройсмана"/>
    <meta property="og:description" content="Что сейчас делает бывший премьер, держится ли вместе его команда, и что случилось с ключевыми персоналиями #ПравительстваГройсмана. (укр.)"/>
  </head>
  <body>
    <article>
      <h1>Жизнь бывших-3. Где сейчас #ПравительствоГройсмана</h1>
      <address><time datetime="2019-11-21T04:00:00+00:00">21 Nov 2019, 04:00</time> by <a rel="author" href="https://www.pravda.com.ua/rus/authors/528dc828b6d62/" target="_blank">Роман Романюк</a></address>
      <p>
        <i>Останні кілька тижнів у кулуарах нової української влади ходять розмови про те, чи можна вже починати кадрові чистки в новопризначеному уряді.</i>
      </p>
      <p>
        <i>Депутати і верхівка Офіса президента серйозно обговорюють, що кілька членів </i>
        <a href="https://www.pravda.com.ua/articles/2019/11/6/7231108/">
          <i>уряду Олексія Гончарука</i>
        </a>
        <i> явно не дотягують до рівня міністрів. Дискусія про можливу відставку уряду почалась, хоча від дня </i>
        <a href="https://www.pravda.com.ua/news/2019/08/29/7224788/">
          <i>його призначення</i>
        </a>
        <i> ще не минуло і трьох місяців.</i>
      </p>
      <p>
        <i>Але це не новина для Печерських пагорбів. Не вперше уряд відправляли у відставку ледь не одразу після призначення. Проте більшість із них спокійно досиджувала до зміни влади.</i>
      </p>
      <p>
        <i>Як, наприклад, попередній уряд на чолі з Володимиром Гройсманом. Прийшовши на хвилі </i>
        <a href="https://www.pravda.com.ua/articles/2016/04/14/7105548/">
          <i>коаліційної кризи 2016 року,</i>
        </a>
        <i> він, за прогнозами експертів, мав канути в Лету якщо не за рік, то за півтора. Але місяці йшли, а Володимир Борисович зі своїм урядом нікуди не збирався. </i>
      </p>
      <p>
        <i>Аж до моменту, поки їх в урядовій ложі замінили нові, "зелені" міністри.</i>
      </p>
      <p>
        <i>Що зараз робить колишній прем'єр, чи тримається разом його команда, і що сталося з ключовими персоналіями #УрядуГройсмана, читайте в заключній частині циклу УП "Життя колишніх".</i>
      </p>
      <blockquote>Читайте також: <a href="https://www.pravda.com.ua/articles/2019/11/7/7231213/">Життя колишніх. Чим займаються люди Порошенка: Ложкін і Райнін<br/></a><br/><a href="https://www.pravda.com.ua/articles/2019/11/12/7231665/">Життя колишніх-2. Що роблять і куди роз'їхались люди Порошенка</a></blockquote>
      <h3>Всі в "ЄС"</h3>
      <p>Кабмін часів Володимира Гройсмана був продуктом двопартійної коаліції "Блоку Петра Порошенка" та "Народного фронту". Відповідно в самому уряді було дві групи впливу – <a href="https://www.pravda.com.ua/articles/2018/10/22/7195830/">президентська і "фронтовиків"</a>.</p>
      <p>Значна частина з обох цих груп опинилась на парламентських виборах у списку Петра Порошенка. Перший віцепрем'єр Степан <b>Кубів</b>, віцепрем'єрка Іванна <b>Климпуш-Цинцадзе</b> і міністерка Ірина <b>Фріз</b> стали <a href="https://www.pravda.com.ua/articles/2019/07/10/7220460/">депутатами від "Європейської солідарності". </a></p>
      <p>Віцепрем'єри Павло <b>Розенко </b>та В'ячеслав <b>Кириленко </b>зараз чекають свого часу, щоб зайти у парламент. Їм випали <a href="https://www.cvk.gov.ua/pls/vnd2019/wp406pt001f01=919pf7171=335pf72035=0.html">38 і 39 місця</a> в списку. У Раду зараз <a href="https://www.pravda.com.ua/news/2019/11/12/7231781/">зайшов Володимир В'ятрович</a>, у якого №25, тому чекання може затягнутись. </p>
      <p>Віцепрем'єр Геннадій <b>Зубко </b>з командою Порошенка не пішов. Як розповідають співрозмовники, близькі з Зубком, він відмовився працювати далі з Петром Олексійовичем, коли його проєкт тотального оновлення БПП за рахунок лідерів громад, не був сприйнятий Порошенком.</p>
      <p>Міністр інфраструктури Володимир <b>Омелян</b>, якого колеги жартома називали Facebook-міністром, продовжує вести активне публічне життя у своїй улюбленій соцмережі, жорстко критикує Зе!команду і чекає шансу повернутись в політику. Орієнтується він на команду Порошенка, хоч якихось конкретних домовленостей з "ЄС" поки не досяг.</p>
      <figure>
        <img src="https://img.pravda.com/images/doc/8/c/8c09c84-omelyan3.jpg"/>
        <figcaption>"Facebook-міністр" Володимир Омелян жорстко критикує Зе!команду і чекає шансу повернутись в політику<cite>фото: укрінформ</cite></figcaption>
      </figure>
      <p>На фінішну пряму виходить справа щодо <a href="https://www.pravda.com.ua/news/2019/10/21/7229626/">"незаконного збагачення" Омеляна</a>, розпочата ще за минулої влади. Як і справа проти його колеги <a href="https://www.epravda.com.ua/news/2019/11/7/653442/">ексміністра енергетики Ігоря <b>Насалика</b></a>, який не задекларував позику в більш як мільйон доларів.</p>
      <p>Двоє міністрів #УрядуГройсмана – <a href="https://www.pravda.com.ua/articles/2019/10/9/7228610/">глава МВС Арсен <b>Аваков</b></a> та керівниця Мінфіну Оксана <b>Маркарова </b>– залишись на посадах у новому уряді.</p>
      <h3>Гройсман і його команда</h3>
      <p>Між "двома силами" в попередньому уряді був балансуючий, тонкий прошарок "команди Гройсмана" – прем'єра та кількох його наближених людей. </p>
      <p>Саме цю групу Гройсман кликав для вирішення оперативних питань, вона розробляла для прем'єра стратегію поведінки.</p>
      <p>В цю команду входило всього кілька людей: віцепрем'єр Володимир Кістіон, якого називали "правою рукою" Гройсмана у всіх питаннях економіки, міністр Кабміну Олександр Саєнко, який відповідав за апаратну і паперову частину роботи прем'єра, міністр соцполітики Андрій Рева, заступник і тривалий час фактичний керівник МінАПК Максим Мартинюк.</p>
      <figure>
        <img src="https://img.pravda.com/images/doc/6/c/6cedcd2-saenko2.jpg"/>
        <figcaption>Олександр Саєнко відповідав за апаратну і паперову частину роботи експрем'єра Гройсмана<cite>фото: укрінформ</cite></figcaption>
      </figure>
      <p>Саме цю групу наближених інші міністри <a href="https://www.pravda.com.ua/articles/2018/11/13/7198026/">називали "малим Кабміном".</a></p>
      <p><i>"Зараз усі займаються, хто чим. Треба зрозуміти, що коли тебе виривають на кілька років з твого звичного життя, то коли ти повертаєшся назад, усі справи, бізнеси і решта виглядають, як непострижений кущ: усе стирчить в різні боки. От зараз усі підстригають свої кущі", </i>– розповідає в розмові з УП один із членів "малого уряду" Гройсмана.</p>
      <p>Сам колишній прем'єр в розмові з УП каже, що відхід від влади сприймає по-філософськи.</p>
      <p><i>"Почуваюсь я нормально. Справи у мене, як і у всієї країни. Виклики величезні, і тому я дуже зараз переймаюсь за країну. Це природно, що влада змінюється. Це нормально, я спокійно до цього ставлюсь", </i>– ділиться<b> Гройсман.</b></p>
      <p>Після програшу його партії на парламентських виборах і непотрапляння в Раду у Гройсмана з'явився час відпочити і подумати про своє майбутнє в політиці.</p>
      <p><i>"Я б не сказав, що я зараз відпочиваю. Головне, що мені вдалось, це зберегти команду, з якою ми працювали. І команду у партії, ми всі спілкуємось, бачимось. Це люди, які вміють працювати і знають, що робити. І мої помічники зі мною теж",</i> – розповідає експрем'єр.</p>
      <p>За його словами, він не шкодує, що не пішов на <a href="https://www.pravda.com.ua/articles/2019/06/9/7217611/">парламентські вибори разом з Петром Порошенком</a>.</p>
      <p><i>"Це від початку була не моя історія і не мій шлях (іти з Порошенком </i>–<i> УП). У нас не було ніякого розриву. Можливо, хіба, перед виборами, коли я прийняв рішення іти своєю силою, то деякі речі почав говорити публічно, які до того говорив просто в очі. Ми з Петром Олексійовичем розійшлись же не за день до виборів. Просто цього не було видно", </i>– пояснює Гройсман. </p>
      <p><i>"Мова ж була не про мандат. Якби мені треба був депутатський мандат чи посада, то це одне. Але для мене це була боротьба за підходи, за принципи. Тому я не шкодую, що ми обрали самостійний шлях", </i>– додає він.</p>
      <p>У період, коли <a href="https://www.pravda.com.ua/articles/2019/07/18/7221212/">під Віталієм Кличком захиталось крісло</a>, співрозмовники УП в колах політтехнологів розповідали, що Гройсман подумує спробувати сили на можливих виборах мера Києва.</p>
      <p>Правда сам Володимир Борисович каже, що це неправда і "велике перебільшення".</p>
      <p>На уточнення, чи готова  <a href="https://www.pravda.com.ua/news/2019/06/7/7217439/">"Українська стратегія Гройсмана"</a> до дострокових виборів, експрем'єр відповів, що <i>"про це можна буде говорити, коли буде якийсь виборчий процес, строковий чи достроковий".</i></p>
      <p>Один із його соратників уточнив в розмові з УП, що поки ніхто у них до виборів не готується.</p>
      <p><i>"Сказати, що перша 10-ка партії у щоденному режимі працює, чи що весь уряд працює, як єдина комнада, не можна. Всі зідзвонюємось, говоримо, вітаємо одне одного. Але наразі якогось штабу чи офісу постійно діючого у нас немає. Ми всіх відпустили відпочити після виборів, розібратись з думками", </i>– розповідає один із членів найближчого оточення Гройсмана. </p>
      <p><b>Володимир Кістіон обрався до обласної ради Вінниці</b>. За іронією долі, обласні депутати БПП пройшли у Верховну Раду, і Кістіон як наступний у списку отримав можливість стати депутатом облради.</p>
      <p><i>"Він на загальнонаціональний рівень, може, уже не повернеться. Фіаско на окрузі, яке він пережив на виборах в Раду, було жахливе. Він там п'яте місце зайняв. Тож Кістіон поки в області, і йому там є, чим зайнятись",</i> – розповідає УП один із членів "малого уряду" Гройсмана.</p>
      <figure>
        <img src="https://img.pravda.com/images/doc/a/7/a791520-kistion-hroysman31.jpg"/>
        <figcaption>Віцепрем'єр часів Гройсмана – Володимир Кістіон<cite>фото: укрінформ</cite></figcaption>
      </figure>
      <p>Ще у липні СБУ повідомляла, що викрила <a href="https://www.pravda.com.ua/news/2019/07/6/7220197/">схему з "відкатами"</a> за призначення на посади у Вінниці, до якої був причетний віцепрем'єр. Ймовірно, мова йшла про Кістіона. Принаймні, він єдиний із віцепрем'єрів обурювався "провокаціями людей Порошенка", коли з'явилось це повідомлення СБУ. Пізніше заява Служби зникла із сайту і більше жодних повідомлень у цій "справі" не було.</p>
      <p>Паралельно із цим в СБУ розслідується справа про привласнення коштів на "Вінницяводоканал", де заступником керівника працював син Кістіона. </p>
      <p><b>Між Вінницею і Києвом живе й інший соратник Гройсмана, Андрій Рева.</b> </p>
      <p><i>"Андрій жартує, що ми тепер всі безробітні", </i>– сміється в розмові з УП Володимир Гройсман.</p>
      <p>Це символічно, бо Рева раніше опікувався службою зайнятості. Після відставки ексміністр намагається не випадати з публічного життя, наїжджає у Київ, ходить на ефіри, веде досить їдку щодо нової влади діяльність у Facebook.</p>
      <p><i>"Андрій </i>– <i>професійний політрук, він не втомлюється від публічних суперечок і агітації. Навпаки, його це підживлює. Тому він намагається проявляти якусь активність", </i>– розповідає співрозмовник у команді Гройсмана.</p>
      <figure>
        <img src="https://img.pravda.com/images/doc/6/e/6e073ae-reva1.jpg"/>
        <figcaption>Андрій Рева – соратник Гройсмана<cite>фото: укрінформ</cite></figcaption>
      </figure>
      <p>Подібним займається і Максим Мартинюк, колишній в.о. міністра АПК і головний штабіст Гройсмана. По суті, зараз хіба що про Мартинюка можна сказати "штабіст Гройсмана". </p>
      <p>Саме з його прізвищем співрозмовники УП серед політтехнологів пов'язували проект походу Гройсмана на вибори мера Києва.</p>
      <p><i>"Максим чесно витримав півроку після своєї відставки, нікого не критикував. Але тепер він веде активну роботу по ринку землі, він же писав для уряду Гройсмана свою модель ринку. А той проект, який </i><a href="https://www.epravda.com.ua/publications/2019/09/20/651811/"><i>прийняли у першому читанні,</i></a><i> може мати катастрофічні наслідки", </i>– розповідає одиз зі штабістів Гройсмана.</p>
      <p>І справді, за останінй час Мартинюк знову почав з'являтись в ефірах, писати колонки у різні видання тощо.</p>
      <p>Останній член "малого Кабміну" <b>Олександр Саєнко</b> продовжує займатись громадською діяльністю. Нещодавно він був відібраний на український Аспен семінар. </p>
      <p>***</p>
      <p>
        <i>Ніщо так не витверезвлює політика, як втрата влади. Більшого виходу із зони комфорту годі й уявити.</i>
      </p>
      <p>
        <i>Хтось після такого довго відходить від поразки, хтось швидко збирає думки і речі. </i>
      </p>
      <p>
        <i>Головне, що слід пам'ятати, коли дивишся на турбулентність перехідного періоду, що жодна влада не дається назавжди. Скільки б ти не мав підтримки на початку правління, 25 чи 73 відсотки, рано чи пізно твоїй владі настане кінець.</i>
      </p>
      <p><i>І найважливіша задача лідерів </i>– <i>добитися, щоб наступники їх змінювали, а не змітали.</i></p>
      <p>
        <i>Романюк Роман, УП</i>
      </p>
      <related>
        <a href="https://www.pravda.com.ua/rus/columns/2019/11/5/7231053/"/>
        <a href="https://www.pravda.com.ua/rus/news/2019/10/25/7230059/"/>
        <a href="https://www.pravda.com.ua/rus/news/2019/09/13/7226213/"/>
      </related>
    </article>
  </body>
</html>