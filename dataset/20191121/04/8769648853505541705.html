<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T04:21:00+00:00"/>
    <meta property="og:title" content="L'oposició carrega contra Ribó i Grezzi després de la dimissió del secretari de l'EMT de València"/>
    <meta property="og:description" content="Els tres partits de l'oposició s'han armat en bloc contra l'alcalde, Joan Ribó, i el president de l'EMT i regidor de Mobilitat Sostenible, Giuseppe Grezzi."/>
  </head>
  <body>
    <article>
      <h1>L'oposició carrega contra Ribó i Grezzi després de la dimissió del secretari de l'EMT de València</h1>
      <h2>La dreta demana un ple extraordinari per a esclarir els vincles de l'assessor amb el bufet del cunyat de Ribó i l'alcalde reitera que cap dels seus familiars ha cobrat de l'Ajuntament </h2>
      <address><time datetime="2019-11-21T04:21:00+00:00">21 Nov 2019, 04:21</time> by <a rel="author">Mar Hernández</a></address>
      <p>VALÈNCIA. La dimissió del secretari assessor del Consell d'Administració de l'Empresa Municipal de Transports (EMT) ha desencadenat la discòrdia en la corporació municipal. L'oposició fa dies que carrega contra els responsables de l'Ajuntament de València pels suposats vincles de Salvador Martínez Tarín amb el bufet d'advocats Abastos Abogados del qual forma part el cunyat de Ribó, Daniel Pérez Fernández. Ara, PP, Ciutadans i Vox s'han pres <a href="https://www.diarilaveu.com/secretari-emt-deixa-carrec-manera-immediata">la dimissió del secretari</a> de l'empresa municipal com una constatació del que denuncien com a "amiguisme" per haver assignat a dit una persona propera al cercle de l'alcalde. <br/><br/>Els tres partits de l'oposició s'han armat en bloc contra l'alcalde, Joan Ribó, i el president de l'EMT i regidor de Mobilitat Sostenible, Giuseppe Grezzi. Aquest últim, de fet, va <a href="https://www.diarilaveu.com/grezzi-qualifica-magnifica-gestio-secretari-emt">lloar la que considerava "magnífica" gestió del secretari</a> durant els seus anys en el càrrec i advertia que mai des dels altres partits havien manifestat que tenien cap inconvenient amb la seua designació. <br/><br/>Aquest dijous, la portaveu del grup popular, María José Catalá, ha exhibit un document del Registre Mercantil per a ratificar que <a href="https://www.diarilaveu.com/ribo-contractacio-secretari-emt-no-veure-cunyat">l'ara exsecretari assessor va constituir conjuntament amb el cunyat de l'alcalde Joan Ribó la societat Abastos Abogados el 2006</a>. Amb aquesta mena de "prova" a la mà, Catalá ha acusat l'alcalde de "mentir públicament en el ple" quan va afirmar que el bufet del seu cunyat no havia cobrat cap factura per la firma SMT Asesores –en la qual treballava el secretari assessor, Martínez Tarín. <br/><br/>La portaveu popular ha continuat exigint a l'alcalde que demane disculpes i han demanat la seua reprovació junt amb la de Grezzi. Per a això, han demanat a l'alcalde que convoque un ple extraordinari que tracte aquesta situació per "la dimensió" que han pres els afers relacionats amb l'EMT. <br/><br/>El portaveu de Ciutadans, Fernando Giner, també ha defensat la convocatòria d'aquest ple, a més d'una nova comissió d'investigació –separada de la que actualment tracta el frau de l'EMT– dedicada exclusivament a esclarir els vincles del secretari assessor del Consell d'Administració amb l'alcalde de la ciutat. Així mateix, ha demanat la dimissió del president de l'EMT pel que considera responsabilitats en el frau de quatre milions.<br/><br/>Junt amb el regidor del partit Narciso Estellés, Giner ha exhibit una samarreta de la campanya 'Desenxufa'ls' (sic) que en el seu moment va llançar compromís per a denunciar les tries a dit i la corrupció política. Amb ella, l'edil de Ciutadans ha criticat que es produïsca "tràfic d'influències" en l'EMT de València. <br/><br/>En uns termes semblants s'ha pronunciat el regidor de Vox, Vicent Montáñez. Això sí, al contrari de Giner, aquesta vegada no s'ha fet servir dels utensilis que esporàdicament sol exhibir en els plens municipals (samarretes o màscares). L'edil de Vox, per la seua banda, ha insistit que l'EMT és una "agència de col·locació" i ha afegit que el que hi ha l'empresa pública és "foscor es mire per on es mire".<br/><br/><b>Ribó insisteix que cap dels seus familiars ha cobrat de l'Ajuntament</b><br/><br/>Per la seua banda, l'alcalde de València ha reiterat que cap familiar seu "ha cobrat ni de l'ajuntament ni de l'EMT per cap servei, ni ha emés cap factura". Una afirmació, ha dit, que "no pot fer tothom". De fet, l'alcalde s'ha referit en concret al fet que una germana d'una "portaveu municipal" estiga "cobrant mensualment" per ser assessora del partit a l'Ajuntament, en al·lusió clara a la familiar de la portaveu popular, María José Catalá. <br/><br/>Respecte al secretari de l'EMT, Ribó ha recordat que va estar contractat "segons està acreditat per <a href="https://www.diarilaveu.com/informe-juridic-ajuntament-valencia-avala-contractacio-secretari-emt">un informe de l'Advocacia de l'Ajuntament</a>, d'una forma absolutament legal", com ho havien fet els antecessors en el càrrec des del 1991. Preguntat, a més, per la possibilitat de convocar el ple extraordinari que reclamen els partits de l'oposició, Ribó ha manifestat que fins a aquest matí cap membre del PP, Ciutadans o Vox ho havia fet formalment. <br/><br/>Així mateix, l'alcalde ha explicat que el govern municipal treballarà perquè la secretaria exclusivament, no la secretaria-assessoria, de l'EMT "siga gestionada per un alt funcionari de l'Ajuntament. Una postura que acontentaria parcialment les demandes del PSPV, que demanava que el secretari fora un funcionari públic. <br/><br/>De fet, aquest dimecres el regidor d'Hisenda, Ramón Vilar, també s'ha pronunciat a aquest respecte. Vilar ha explicat que, habitualment, en tots els organismes municipals és un funcionari delegat qui exerceix les competències de la secretaria, excepte en el cas de l'EMT. "Per això volem que es produïsca una normalització d'aquest servei", ha afegit.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
      </related>
    </article>
  </body>
</html>