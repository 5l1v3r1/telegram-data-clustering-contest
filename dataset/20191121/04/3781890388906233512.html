<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742678"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T04:00:00+00:00"/>
    <meta property="og:title" content="ประมุขคริสต์ศาสนาโรมันคาทอลิก เสด็จเยือนไทย"/>
    <meta property="og:description" content="สัปดาห์นี้กับการเสด็จเยือนประเทศไทยของ “โป๊ปฟรังซิส” เพื่อเฉลิมฉลอง 350ปีของการก่อตั้งศาสนจักรคาทอลิกในไทย"/>
  </head>
  <body>
    <article>
      <h1>ประมุขคริสต์ศาสนาโรมันคาทอลิก เสด็จเยือนไทย</h1>
      <address>
        <time datetime="2019-11-21T04:00:00+00:00">21 Nov 2019, 04:00</time>
      </address>
      <p>
        <b>สัปดาห์นี้กับการเสด็จเยือนประเทศไทยของ “โป๊ปฟรังซิส” เพื่อเฉลิมฉลอง 350ปีของการก่อตั้งศาสนจักรคาทอลิกในไทย</b>
      </p>
      <p>การเสด็จเยือนประเทศไทยของประมุขคริสต์ศาสนาโรมันคาทอลิกระหว่างวันที่ 20 -23 พ.ย. 62 ในครั้งนี้เป็นครั้งที่สอง ครั้งแรกเป็นการเสด็จเยือนของสมเด็จพระสันตะปาปาจอห์น ปอลที่ 2 ซึ่งเกิดขึ้นระหว่างวันที่ 10-11 พ.ค. 27 โดยเสด็จเยือนในฐานะพระราชอาคันตุกะ<br/><br/>ส่วนการเสด็จเยือนครั้งที่สองในครั้งนี้ <b>สมเด็จพระสันตะปาปาฟรังซิส</b> เสด็จเยือนเพื่อเฉลิมฉลอง 350 ปี ของการก่อตั้งศาสนจักรคาทอลิกในประเทศไทย ซึ่งมีมาตั้งแต่รัชสมัยสมเด็จพระนารายณ์มหาราช เมื่อครั้งกรุงศรีอยุธยาเป็นราชธานี</p>
      <figure>
        <img src="https://www.dailynews.co.th/admin/upload/20191120/news_RIMsdXLBAv174928_533.jpg?v=201911221012?v=2097"/>
      </figure>
      <p>เมื่อวันที่ 13 ก.ย. 62 สำนักวาติกันได้ประกาศอย่างเป็นทางการว่า <b>สมเด็จพระสันตะปาปาฟรังซิส จะเสด็จเยือนประเทศไทยระหว่างวันที่ 20 -23 พ.ย. 62 </b>โดยจะเสด็จออกจากกรุงโรม ประเทศอิตาลี ด้วยเที่ยวบินพระที่นั่ง เวลา 19.00 น. (ตามเวลาในท้องถิ่น) ถึงกรุงเทพฯ วันที่ 20 พ.ย. 62 เวลา 12.30 น. (ตามเวลาในประเทศไทย)</p>
      <figure>
        <img src="https://www.dailynews.co.th/admin/upload/20191120/news_VFSFQvXANj092517_533.jpg?v=201911221012?v=7273"/>
      </figure>
      <figure>
        <img src="https://www.dailynews.co.th/admin/upload/20191120/news_BatuQgttXf092947_533.jpg?v=201911221012?v=1398"/>
      </figure>
      <figure>
        <img src="https://www.dailynews.co.th/admin/upload/20191120/news_pyysLtQpIl111527_533.jpg?v=201911221012?v=2526"/>
      </figure>
      <p>หมายกำหนดการเสด็จเยือนไทยตลอด 3 วันมีดังนี้ วันที่ 21 พ.ย. 62 มีกำหนดเข้าพบ <mark><b>พล.อ.ประยุทธ์ จันทร์โอชา </b></mark>นายกรัฐมนตรี และคณะรัฐบาล คณะทูตานุทูต ที่ตึกสันติไมตรี ทำเนียบรัฐบาล แล้วเสด็จไปเข้าเฝ้า <b>สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก</b> ณ วัดราชบพิธสถิตมหาสีมารามราชวิหาร เสด็จโรงพยาบาลเซนต์หลุยส์ พบคณะแพทย์ พยาบาล บุคลากรของโรงพยาบาล รวมทั้งเวชบุคคลของโรงพยาบาลในเครือคาทอลิก เสด็จเยี่ยมอวยพรบรรดาผู้ป่วย ผู้สูงวัย และบุคคลพิการ เป็นการส่วนพระองค์เสร็จแล้ว เสด็จไปประทับ ณ สถานสมณทูตวาติกัน โดยมีกำหนดเสด็จไปเข้าเฝ้าฯ <b>พระบาทสมเด็จพระเจ้าอยู่หัว </b>ณ พระที่นั่งอัมพรสถานพระราชวังดุสิต เป็นการส่วนพระองค์ จากนั้นจะเสด็จไปประกอบพิธีสหบูชามิสซา ที่สนามกีฬาแห่งชาติศุภชลาศัย มีคริสต์ศาสนิกชนกว่า 25,000 คน จาก 11 เขตศาสนปกครองเข้าร่วมพิธี</p>
      <figure>
        <img src="https://www.dailynews.co.th/admin/upload/20191120/news_IdBCcySrZR174926_533.jpg?v=201911221012?v=5824"/>
      </figure>
      <figure>
        <img src="https://www.dailynews.co.th/admin/upload/20191120/news_QVnJjipeSk174927_533.jpg?v=201911221012?v=7090"/>
      </figure>
      <p>วันที่ 22 พ.ย. 62 มีกำหนดพบปะกับคณะบิชอปบาทหลวง สมาชิกนักบวชคณะเยสุอิต นักบวชชายหญิง นักพรต ผู้เตรียมตัวเป็นบาทหลวง ผู้ฝึกหัด ครูคำสอน ที่วัดคาทอลิกนักบุญเปโตร อ.สามพราน จ.นครปฐม เสด็จกลับมาประทับที่สถานสมณทูตวาติกันช่วงบ่าย เสด็จยังจุฬาลงกรณ์มหาวิทยาลัย เพื่อพบปะผู้นำคริสตชนต่างนิกายผู้นำหรือผู้แทนผู้นับถือศาสนาอื่นๆ ในประเทศไทยพร้อมกับบรรดาผู้นำสถาบันอุดมศึกษา คณาจารย์และนิสิตนักศึกษา เสด็จยังอาสนวิหารอัสสัมชัญ บางรัก เพื่อประกอบพิธีบูชามิซาเพื่อบรรดาเยาวชน โดยมีเยาวชนไทย 4,000 คน จากทั่วประเทศเข้าร่วมพิธี<br/><br/>เช้าวันที่ 23 พ.ย. 62 เสด็จออกจากประเทศไทยโดยเครื่องบินพระที่นั่ง ที่สนามบินกองทัพอากาศดอนเมืองไปยังกรุงโตเกียว ประเทศญี่ปุ่น<br/><br/><b>ประวัติของสมเด็จพระสันตะปาปาฟรังซิสโดยสังเขป </b><br/><br/>ประสูติเมื่อปี 2479 ที่กรุงบัวโนสไอเรส ประเทศอาร์เจนตินา ทรงปฏิญาณตนเป็นนักบวชคณะเยสุอิต เมื่อปี 2501 ทรงรับศีลอนุกรมเป็นบาทหลวงเมื่อปี 2512 ต่อมาทรงเป็นอธิการเจ้าคณะแขวงคณะเยสุอิตในประเทศอาร์เจนตินา เป็นอธิการเซมินารีซานมีเกลบาทหลวงคอร์เคเบร์โกเกลียวและได้รับการอภิเษกเป็นมุขนายกผู้ช่วยแห่งบัวโนสไอเรสและมุขนายกเกียรตินามแห่งเอากา (Auca) และได้สืบตำแหน่งเป็นอาร์ชบิชอปแห่งบัวโนสไอเรสเมื่อปี 2541 ทรงได้รับแต่งตั้งเป็นพระคาร์ดินัลคอร์เค เบร์โกเกลียว อัครมุขนายกแห่งบัวโนสไอเรส ประเทศอาร์เจนตินา โดยสมเด็จพระสันตะปาปาจอห์น ปอลที่ 2 เมื่อปี 2544</p>
      <figure>
        <img src="https://www.dailynews.co.th/admin/upload/20191120/news_egnuEkpJdb174927_533.jpg?v=201911221012?v=4273"/>
      </figure>
      <p>พระองค์ทรงได้รับการเลือกตั้งเป็นสมเด็จพระสันตะปาปาองค์ที่ 266 แห่งคริสตจักรโรมันคาทอลิก โดยผ่านการลงคะแนนเสียงครั้งที่ 5 จากที่ประชุมพระคาร์ดินัลจำนวน 155 ท่านจากทั่วโลกเมื่อวันที่ 12 มี.ค. 56 ทรงเลือกพระนาม <b>"Franciscus"</b> หมายถึง <b>นักบุญฟรังซิสแห่งอัสซีซี</b> นับเป็นพระสันตะปาปาพระองค์แรกจากทวีปอเมริกาและคณะเยสุอิต ภายหลังจากที่สมเด็จพระสันตะปาปาเบเนดิกต์ที่ 16 พระสันตะปาปาองค์ที่ 265 ทรงสละตำแหน่งเมื่อวันที่ 28 ก.พ. 56 เนื่องจากมีปัญหาในพระสุขภาพ<br/><br/>เมื่อวันที่ 17 พ.ย. 62 สมเด็จพระสันตะปาปาฟรังซิส ประทานโอวาทแก่คริสต์ศาสนิกชนในประเทศไทยเป็นการล่วงหน้าก่อนเสด็จถึงกรุงเทพฯว่า “บรรดามิตรสหายที่รักในโอกาสก่อนที่พ่อจะเดินทางไปยังประเทศไทย พ่อขอกล่าวกับลูกทุกคนด้วยความรัก พ่อทราบดีว่าเชื้อชาติที่หลากหลายและมากมายด้วยชนชาติ กอปรกับการมีขนบธรรมเนียมประเพณีทางศาสนาและวัฒนธรรมอันทรงคุณค่ายิ่ง ประเทศไทยได้ทำงานอย่างแข็งขัน เพื่อสนับสนุนความสามัคคีและการอยู่ร่วมกันอย่างสันติสุข ไม่ใช่เพียงแค่สำหรับประชาชนในประเทศเท่านั้น แต่รวมถึงทั้งภูมิภาคเอเชียตะวันออกเฉียงใต้อีกด้วย<br/><br/>บ่อยครั้งในโลกใบนี้ต้องเผชิญกับความบาดหมาง การแตกแยกและการกีดกัน การให้คำมั่นสัญญานี้จะนำมาซึ่งความสมัครสมานสามัคคี ให้เกียรติศักดิ์ศรีแก่ทุกคนไม่ว่าทั้งชายหญิงและเด็ก ทั้งเป็นแรงบันดาลใจในความพยายามของพี่น้องเพื่อนมนุษย์ชายหญิงทั่วโลก เพื่อช่วยส่งเสริมสนับสนุนให้มีการพัฒนามากขึ้นในความเป็นครอบครัวมนุษยชาติของพวกเรา อีกทั้งมีความสมัครสมานสามัคคีกัน ในความยุติธรรมและการอยู่ร่วมกันอย่างสันติ</p>
      <figure>
        <img src="https://www.dailynews.co.th/admin/upload/20191120/news_bMRqNGwwdI174929_533.jpg?v=201911221012?v=5970"/>
      </figure>
      <p>ตลอดการเดินทางของพ่อ จะได้มีโอกาสพบปะกับคริสตชนคาทอลิกในประเทศไทย เพื่อจะมอบกำลังใจแก่พวกเขา ในความเชื่อและสิ่งที่ได้ร่วมมือแบ่งปันต่อสังคมโดยรวมพวกเขาเป็นคนไทยที่จะต้องทำหน้าที่เพื่อประเทศของตน พ่อก็มีความหวังในการส่งเสริมความสัมพันธ์ทางมิตรภาพที่ร่วมแบ่งปันกันกับพี่น้องพุทธศาสนิกชนชายหญิง ผู้ซึ่งเป็นประจักษ์พยานถึงคุณค่าแห่งความอดทนอดกลั้นและความสามัคคีปรองดองกันซึ่งเป็นเอกลักษณ์ของประชาชนชาวไทยอย่างแท้จริง<br/><br/>พ่อเชื่อมั่นว่าการเยี่ยมเยียนของพ่อนี้จะช่วยให้ตระหนักถึงความสำคัญอย่างชัดเจนของการเสวนาศาสนสัมพันธ์ ด้วยความเข้าใจกันอย่างลึกซึ้ง ทั้งการร่วมมือทำงานกันฉันพี่น้องเป็นพิเศษในเรื่องการทำงานบริการเพื่อคนยากจน เพื่อผู้ที่ต้องการความช่วยเหลืออย่างมากที่สุด และการทำงานเพื่อสันติภาพ ซึ่งในช่วงเวลานี้ เราจำเป็นต้องทำงานอย่างมากเพื่อสันติภาพ พ่อทราบดีว่าขณะนี้มีผู้คนกำลังทำงานเพื่อเตรียมการเดินทางเยี่ยมเยือนของพ่อ ขอขอบคุณทุกคนจากส่วนลึกในหัวใจของพ่อ ช่วงวันเวลาเหล่านี้ พ่อขอนำพวกลูกทุกคน ผู้เป็นมิตรสหายที่รัก รวมเข้าไว้ในคำภาวนาของพ่อ เพื่อลูกทุกคน เพื่อครอบครัวและเพื่อประเทศของลูก ทั้งขอกล่าวด้วยว่า ได้โปรดอย่าหยุดที่จะภาวนาเพื่อพ่อด้วยเช่นเดียวกัน ขอขอบคุณ”</p>
      <figure>
        <img src="https://www.dailynews.co.th/admin/upload/20191120/news_aWMGTfDgBW174928_533.jpg?v=201911221012?v=8509"/>
      </figure>
      <p>สำหรับการเสด็จเยือนประเทศไทยของสมเด็จพระสันตะปาปาฟรังซิสในครั้งนี้<b> ซิสเตอร์อานาโรซ่า </b>ซึ่งเป็นญาติของพระองค์โดยมีคุณปู่ของซิสเตอร์กับคุณตาของพระองค์เป็นพี่น้องกัน มีคุณทวดคนเดียวกัน ปัจจุบันซิสเตอร์เป็นรองอาจารย์ใหญ่ ร.ร.เซนต์เมรี อ.เมือง จ.อุดรธานี ซิสเตอร์ได้เข้ามาเป็นครูที่โรงเรียนแห่งนี้ตั้งแต่ปี 2509 เป็นต้นมา ได้กล่าวด้วยความดีใจว่าจะได้เข้าเฝ้าพระองค์ในโอกาสสำคัญครั้งนี้.<br/>……………………...<br/>คอลัมน์ : <mark><b>ว่ายทวนน้ำ</b></mark><br/>โดย <mark><b>“ทวีศักดิ์ อุ่นจิตติกุล”</b></mark></p>
    </article>
  </body>
</html>