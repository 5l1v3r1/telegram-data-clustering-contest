<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T04:21:28+00:00"/>
    <meta property="og:title" content="Καιρός: Πολλά τα προβλήματα από την κακοκαιρία – Πώς εξελίσσεται το μέτωπο"/>
    <meta property="og:description" content="Η κακοκαιρία πλήττει τις τελευταίες ώρες την Ελλάδα με τοπικές βροχές κυρίως στην Πελοπόννησο και στη Βόρεια Ελλάδα."/>
  </head>
  <body>
    <article>
      <h6 class="kicker">νέα επιδείνωση από το μεσημέρι</h6>
      <h1>Καιρός: Πολλά τα προβλήματα από την κακοκαιρία – Πώς εξελίσσεται το μέτωπο</h1>
      <h2>Η κακοκαιρία πλήττει τις τελευταίες ώρες την Ελλάδα με τοπικές βροχές κυρίως στην Πελοπόννησο και στη Βόρεια Ελλάδα.</h2>
      <address><time datetime="2019-11-21T04:21:28+00:00">21 Nov 2019, 04:21</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Facebook 0</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Twitter</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">LinkedIn</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Περισσότερα</a>
        </li>
      </ul>
      <p>Η κακοκαιρία πλήττει τις τελευταίες ώρες την Ελλάδα με τοπικές βροχές κυρίως στην Πελοπόννησο και στη Βόρεια Ελλάδα.</p>
      <p>Πιο συγκεκριμένα, η Πυροσβεστική Υπηρεσία Πύργου, έχει δεχθεί δεκάδες κλήσεις για πλημμύρες σε σπίτια, ενώ σε ποτάμια έχουν μετατραπεί πάρα πολλοί δρόμοι. Σύμφωνα με πληροφορίες του <b><a href="http://www.patrisnews.com/">Patrisnews</a></b>, στον κεντρικό δρόμο του Λαμπετίου, ο οποίος έχει πλημμυρίσει έχουν εγκλωβιστεί οχήματα. Στο σημείο βρίσκονται δυνάμεις της Πυροσβεστικής και στης Αστυνομίας.</p>
      <figure>
        <img src="https://www.eleftherostypos.gr/wp-content/uploads/2019/11/2-1-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Εντονη βροχόπτωση έπληξε περιοχές της Χαλκιδικής και σύμφωνα με την Πυροσβεστική, το κέντρο δέχθηκε 20 κλήσεις, ενώ η Υπηρεσία χρειάστηκε να προχωρήσει σε 8 αντλήσεις υδάτων στα Φλογητά και στα Νέα Πλάγια. Παράλληλα, δύο γυναίκες εγκλωβίστηκαν μέσα στο αυτοκίνητό τους, σε γέφυρα στην επαρχιακή οδό από Τριγλία για Νέα Πλάγια, όταν αυτό καλύφθηκε από νερό και χρειάστηκε η επέμβαση πυροσβεστών προκειμένου να απεγκλωβιστούν.</p>
      <figure>
        <iframe src="https://www.youtube.com/embed/PL279HgyQDA" width="640" height="360" data-service="Youtube" scrolling="no"/>
      </figure>
      <p>Παράλληλα, σύμφωνα με το<b><a href="https://www.thessnews.gr/article/154991/chalkidiki-i-ch-katelixe-sti-thalassa-logo-brochoptosis"> thessnews.gr</a>,</b> ένα όχημα παρασύρθηκε από τα νερά και κατέληξε στη θάλασσα. Ο οδηγός κατάφερε να βγει μόνος του και είναι καλά στην υγεία του. Συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων έχει δεχθεί η Πυροσβεστική Υπηρεσία, έπειτα από την έντονη βροχόπτωση που σημειώθηκε και είχε ως αποτέλεσμα να πλημμυρίσουν υπόγεια και άλλα οικήματα.</p>
      <figure>
        <iframe src="https://www.youtube.com/embed/EB0ddJlq4wA" width="640" height="360" data-service="Youtube" scrolling="no"/>
      </figure>
      <p>Στο νομό Κιλκίς, σε ισχύ παραμένει η διακοπή της κυκλοφορίας των οχημάτων μεταξύ των οικισμών Άσπρος και Αξιοχώρι και η μετακίνηση των οδηγών γίνεται μέσω παρακαμπτήριων οδών. Εξάλλου, αποκαταστάθηκε νωρίς το απόγευμα, η κυκλοφορία των οχημάτων στο δρόμο που συνδέει τη Χαλκηδόνα με τα Κουφάλια, η οποία είχε διακοπεί εξαιτίας συγκέντρωσης μεγάλου όγκου νερού στο οδόστρωμα.</p>
      <p>Πλημμύρες έχουν σημειωθεί και στη Ζάκυνθο. Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, Άγιο Λέοντα, Αμπελόκηπους, Βασιλικό.</p>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα στη Λούμπα και σε κτήριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <p>
        <b>Η πρόγνωση καιρού για την Πέμπτη</b>
      </p>
      <p>Μετά το μεσημέρι ο <a href="https://www.eleftherostypos.gr/tag/kairos/"><b>καιρός</b> </a>θα παρουσιάσει νέα επιδείνωση από τα νοτιοδυτικά με βροχές και καταιγίδες που τοπικά θα είναι ισχυρές. Τις βραδινές ώρες ισχυρά φαινόμενα αναμένονται στη Χαλκιδική, σε περιοχές της Κεντρικής Μακεδονίας, στο Βόρειο Αιγαίο, στις Νότιες Κυκλάδες, στη Δυτική Κρήτη και ενδεχομένως τοπικά στις Σποράδες. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας το φαινόμενο των λασποβροχών.</p>
      <p>Στην Αττική περιμένουμε νεφώσεις με βροχές και τοπικές καταιγίδες μετά το μεσημέρι. Τα φαινόμενα ενδέχεται να είναι κατά περιόδους έντονα. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 1 έως 21 βαθμούς.</p>
      <p>Στη Θεσσαλονίκη περιμένουμε νεφώσεις με λίγες τοπικές βροχές ή καταιγίδες, φαινόμενα που το βράδυ θα ενταθούν και θα αποκτήσουν πιο συνεχή χαρακτήρα. Οι άνεμοι θα πνέουν ασθενείς και βαθμιαία βορειοδυτικοί σχεδόν μέτριοι, 4 μποφόρ. Η θερμοκρασία στο κέντρο της πόλης θα κυμανθεί από 12 έως 17 βαθμούς.</p>
      <p>Η θερμοκρασία θα κυμανθεί στη Δυτική Μακεδονία από 2 έως 15 βαθμούς, στη Βόρεια Ελλάδα από 8 έως 18, στην Ήπειρο από 8 έως 20 βαθμούς, στην Κεντρική Ελλάδα από 8 έως 19, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 10 έως 23 βαθμούς, στα νησιά του Ιονίου από 15 έως 21 βαθμούς, και στα νησιά του Αιγαίου από 12 έως 23 βαθμούς, ενώ στην Κρήτη οι μέγιστες θα φτάσουν τοπικά στους 25 με 26 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από νότιες διευθύνσεις με εντάσεις έως 5 μποφόρ, αλλά βαθμιαία στα νοτιοδυτικά πελάγη θα στραφούν σε δυτικούς βορειοδυτικούς με εντάσεις έως 6 μποφόρ, ενώ αργά το βράδυ στο Βόρειο Αιγαίο θα στραφούν σε ανατολικούς με εντάσεις έως 7 μποφόρ. Στο Ιόνιο οι άνεμοι θα πνέουν αρχικά ασθενείς και μετά το μεσημέρι βορειοδυτικοί με εντάσεις έως 4 μποφόρ.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Facebook 0</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Twitter</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">LinkedIn</a>
        </li>
        <li>
          <a href="https://www.eleftherostypos.gr/ellada/490315-kairos-polla-ta-problimata-apo-tin-kakokairia-pos-exelissetai-to-metopo/#">Περισσότερα</a>
        </li>
      </ul>
    </article>
  </body>
</html>