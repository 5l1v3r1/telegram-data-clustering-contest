<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242193/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T04:50:51+00:00"/>
    <meta property="og:title" content="ปัจจัยลบป่วนอสังหาฯ ‘ปรับ-เลื่อน’ เปิดโครงการกว่าแสนล้าน"/>
    <meta property="og:description" content="ฝ่ายวิจัย คอลลิเออร์ส อินเตอร์เนชั่นแนล เผยพิษสงครามการค้า แอลทีวี เศรษฐกิจชะลอตัว ส่งผลบริษัทอสังหาฯ ปรับแผนรับมือ เลื่อนเปิดตัวโครงการตลาดคอนโดมิเนียม ปี 2562 กว่า 30 โครงการ รวมมูลค่ากว่า 114,956 ล้านบาท"/>
  </head>
  <body>
    <article>
      <h1>ปัจจัยลบป่วนอสังหาฯ ‘ปรับ-เลื่อน’ เปิดโครงการกว่าแสนล้าน</h1>
      <address><time datetime="2019-11-21T04:50:51+00:00">21 Nov 2019, 04:50</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ฝ่ายวิจัย คอลลิเออร์ส อินเตอร์เนชั่นแนล เผยพิษสงครามการค้า แอลทีวี เศรษฐกิจชะลอตัว ส่งผลบริษัทอสังหาฯ ปรับแผนรับมือ เลื่อนเปิดตัวโครงการตลาดคอนโดมิเนียม ปี 2562 กว่า 30 โครงการ รวมมูลค่ากว่า 114,956 ล้านบาท</p>
      <p>ทั้งนี้จากข้อมูลพบว่าในช่วง 11 ปีปีที่ผ่านมา มีคอนโดมิเนียมเปิดขายใหม่ในพื้นที่กรุงเทพมหานครมากถึง 497,164 ยูนิต ซึ่งพบว่าในช่วงปี 2561 ที่ผ่านมาเป็นปีที่มีการเปิดการขายคอนโดมิเนียมโครงการใหม่มากที่สุด อยู่ที่ 66,021 ยูนิต ซึ่งถือว่าเป็นอุปทานการเปิดตัวคอนโดมิเนียมที่มากที่สุดในกรุงเทพมหานครในช่วง 30 ปีที่ผ่านมา</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%84%E0%B8%AD%E0%B8%99%E0%B9%82%E0%B8%94.jpg"/>
      </figure>
      <p>สำหรับในปี 2562 ที่กำลังจะผ่านพ้นไป ด้วยภาพรวมเศรษฐกิจภายในและภายนอกที่อยู่ในช่วงชะลอตัว กำลังซื้อทั้งกำลังซื้อชาวไทยและกำลังซื้อต่างชาติเกิดการชะลอตัว รวมถึงหลังจากมาตรการแอลทีวี ประกาศใช้อย่างเป็นทางการในวันที่ 1 เม.ย. 2562 ที่ผ่านมาพบว่า อุปทานเปิดตัวใหม่คอนโดมิเนียมในกรุงเทพมหานครคาดการณ์ว่ามีการปรับลดลงกว่า 20,000 ยูนิต หรือปรับลดลงกว่า 32.8% เมื่อเทียบกับในช่วงปีก่อนหน้า</p>
      <p>สำหรับแผนธุรกิจของผู้ประกอบการทั้งรายใหญ่ รายกลาง และผู้ประกอบการรายเล็กที่เคยแถลงแผนธุรกิจไว้ในช่วงต้นปีที่ผ่านมา พบว่าเมื่อครึ่งปีแรกผ่านไป ผู้ประกอบการแทบทุกรายต่างมีการปรับแผนทั้งในส่วนของรายได้ และเป้าการเปิดตัวคอนโดมิเนียมโครงการใหม่กันถ้วนหน้า</p>
      <p>เริ่มจาก บริษัท แสนสิริ จำกัด (มหาชน) ที่จากเดิมตั้งเป้าไว้ว่าตลอดทั้งปี 2562 จะเปิดตัวโครงการคอนโดมิเนียม ทั้งหมด 12 โครงการ รวมมูลค่ากว่า 22,400 ล้านบาท แต่ล่าสุดได้ปรับลดจำนวนโครงการคอนโดมิเนียมเปิดใหม่ลงเหลือ 8 โครงการ รวมถึงการปรับตัวด้วยการรีโปรดักต์บางแห่งให้เป็นระดับกลาง และระดับกลางลงล่าง เพื่อลดราคาให้เหมาะสมกับดีมานด์ตลาดปัจจุบันให้ผู้ซื้อจับต้องได้</p>
      <figure>
        <img src="https://www.thebangkokinsight.com/wp-content/uploads/2019/11/1-24.jpg"/>
      </figure>
      <p>จนถึงเดือนพฤศจิกายน พบว่ามีการเปิดตัวโครงการคอนโดมิเนียมใหม่ของแสนสิริเพียง 3 โครงการเท่านั้น คือ 1 โครงการใจกลางเมืองหัวหิน และ อีก 2 โครงการในกรุงเทพมหานคร ด้วยมูลค่าการลงทุนประมาณ 5,400 ล้านบาท เท่ากับว่าน้อยลงกว่าแผนเดินในช่วงต้นปีประมาณ 9 โครงการ มูลค่าประมาณ 17,000 ล้านบาท</p>
      <p>ต่อที่ บริษัท อนันดา ดีเวลลอปเม้นท์ จำกัด (มหาชน) ซึ่งประกาศแผนธุรกิจปี 2562 เดินหน้าเปิด 10โครงการใหม่ มูลค่ากว่า 38,000 ล้านบาท แต่ในช่วงครึ่งแรกของปีที่ผ่านมา เปิดตัวโครงการใหม่ย่านสะพานควายด้วยมูลค่าโครงการสูงกว่า 10,000 บาท แต่มีการหยุดการขายชั่วคราว พร้อมทั้งคืนเงินแก่ลูกค้าที่เคยซื้อไปและประกาศปรับรูปแบบโครงการใหม่เพื่อนำกลับมาเปิดตัวใหม่อีกครั้งในอนาคต</p>
      <p>ในช่วงไตรมาสสุดท้ายของปี อนันดาฯ มีแผนเปิดตัวโครงการใหม่เป็นโครงการคอนโดมิเนียมใกล้รถไฟฟ้า จำนวน 4 โครงการ มูลค่าโครงการ 13,000 ล้านบาท ซึ่งเท่ากับว่าผิดจากแผนเดิมที่วางไว้ถึง 6 โครงการ ด้วยมูลค่าการลงทุนรวมกว่า 25,000 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/11/2-11.jpg"/>
      </figure>
      <p>ด้านบริษัท เสนาดีเวลลอปเม้นท์ จำกัด (มหาชน) ในปีนี้เดิมวางแผนเปิดตัวโครงการคอนโดมิเนียม ในกรุงเทพฯ และปริมณฑล ทั้งหมด 7 โครงการ มูลค่ารวม 13,758 ล้านบาท แต่ล่าสุดได้ปรับแผนพัฒนาโครงการโดยเลื่อนการเปิดตัวโครงการใหม่บางโครงการออกไป ซึ่ง ณ เดือน พฤศจิกายน พบว่า เสนาฯ เปิดตัวโครงการใหม่แล้ว 4 โครงการ รวมมูลค่าการลงทุนประมาณ 7,152 ล้านบาท เท่ากับว่าน้อยลงกว่าแผนเดิม 3 โครงการ ด้วยมูลค่าการลงทุนกว่า 6,606 ล้านบาท</p>
      <p>ส่วนง พฤกษา เรียลเอสเตท พบว่า ณ เดือน พฤศจิกายน 2562 บมจ. พฤกษา เรียลเอสเตท มีการเปิดตัวโครงการคอนโดมิเนียมใหม่แล้วกว่า 9 โครงการ ด้วยมูลค่าการลงทุนรวมกว่า 18,500 ล้านบาท และมีบางโครงการที่ยังรอการเปิดตัวเช่น The Privacy บางกะปิ IVY อโศก – พร้อมพงษ์ The Reserve พญาไท The Reserve ประสานมิตร เดอะไพรเวซี่ พาร์ค ลาดพร้าว เป็นต้น ด้วยมูลค่าการพัฒนาอีกกว่า 10,000 ล้านบาท</p>
      <p>บริษัท ออลล์ อินสไปร์ ดีเวลลอปเม้นท์ จำกัด (มหาชน) มีแผนจะเปิดตัวโครงการใหม่รวม 6 โครงการ ในปี 2562 มูลค่าโครงการรวม 18,250 ล้านบาท แบ่งเป็นโครงการคอนโดมิเนียมไฮไรส์  3 โครงการ และโครงการคอนโดมิเนียมโลว์ไรส์ 3 โครงการ จนปัจจุบัน ออลล์ อินสไปร์ฯ ได้เปิดตัวโครงการคอนโดมิเนียมใหม่ไป 2 โครงการ รวมมูลค่าประมาณ 6,000 บาท ยังเหลือโครงการคอนโดมิเนียมที่รอการเปิดตัวในปีนี้อีกประมาณ 4 โครงการ มูลค่าการลงทุนรวมกว่า 12,250 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/08/de2dc9d6-6bf2-11e9-994e-1d1e521ccbf6_image_hires_105959-e1566882319386.jpg"/>
      </figure>
      <p>ขณะที่บริษัท โนเบิล ดีเวลลอปเมนท์ จำกัด (มหาชน) ในปีนี้วางแผนเปิดขายโครงการคอนโดมิเนียมใหม่ ราว 3 โครงการ มูลค่าประมาณ 8,000 ล้านบาท แต่จนถึงปัจจุบัน มีการเปิดตัวเพียง 1 โครงการ คือ โครงการ นิว โนเบิล ศรีนครินทร์-ลาซาล รวมมูลค่าโครงการประมาณ 2,400 ล้านบาท ยังเหลือโครงการคอนโดมิเนียมอีก 2 โครงการที่รอการเปิดตัว ด้วยมูลค่าการลงรวมประมาณ 5,600 ล้านบาท</p>
      <p>ฝั่งของบริษัท แอล.พีเอ็น.ดีเวลลอปเมนท์ จำกัด (มหาชน) คาดการณ์ว่าในปี 2562 จะเปิดตัว โครงการคอนโดมิเนียมจำนวน 5-6 โครงการ มีมูลค่าประมาณ 12,000 ล้านบาท ขณะนี้มีการเปิดตัวไปแล้ว 3 โครงการ มูลค่าการลงทุนรวมประมาณ 2,300 ล้านบาท ขณะที่อีก 2-3 โครงการเลื่อนการเปิดตัวไปในปี 2563 ด้วยมูลค่าการลงทุนรวมประมาณ 9,700 ล้านบาท</p>
      <p>บริษัท เอสซี แอสเสท คอร์ปอเรชั่น จำกัด (มหาชน) ประกาศแผนปี 2562 เตรียมเปิดคอนโดมิเนียม 5 โครงการ มูลค่า 17,900 ล้านบาท แต่จนถึงเดือนพฤศจิกายน ได้เปิดโครงการใหม่ไปเพียงแค่ 2 โครงการ มูลค่าการพัฒนารวม 9,500 ยังเหลือโครงการคอนโดมิเนียมที่รอการเปิดตัวอีก 3 โครงการ มูลค่าการพัฒนารวมกว่า 8,400 ล้านบาท</p>
      <p>มาดูที่ บริษัท เอพี (ไทยแลนด์) จำกัด (มหาชน) ซึ่งวางแผนปีนี้จะเปิดตัวคอนโดมิเนียมจำนวน 6 โครงการ มูลค่า 28,400 ล้านบาท ภายใต้ 4 แบรนด์ในเครือ ได้แก่ ASPIRE, THE ADDRESS, RHYTHM, และ LIFE แต่จนถึงเดือนพฤศจิกายน ยังเปิดตัวเพียงแค่ 5 โครงการ ยังเหลืออีก 1 โครงการ มูลค่าการลงทุนรวมประมาณ 4,700 ล้านบาท ที่รอการเปิดตัว</p>
      <p>บริษัท ไรมอน แลนด์ จำกัด (มหาชน) สำหรับแผนธุรกิจ ปี 2562 เตรียมเปิดตัวคอนโดมิเนียมประมาณ 2 โครงการ รวมมูลค่าการลงทุนประมาณ 11,800 ล้านบาท ในทำเลพญาไท และสุขุมวิท 38 แต่เปิดตัวเพียงแค่โครงการ “เดอะ ลอฟท์ ราชเทวี” มูลค่า 3,600 ล้านบาท และเลื่อนการเปิดตัวโครงการคอนโดมิเนียมหรูซอยสุขุมวิท 38 มูลค่าการพัฒนาประมาณ 8,200 ล้านบาท</p>
      <p>บริษัท สิงห์ เอสเตท จำกัด (มหาชน) ที่คาดการณ์ว่าจะเปิดตัวโครงการคอนโดมิเนียมโครงการใหม่ 1 โครงการซอยรางน้ำ มูลค่าประมาณ 4,500 ล้านบาท แต่เนื่องจากภาวะตลาดที่ยังไม่เอื้ออำนวยนจึงเลื่อนแผนการเปิดตัวโครงการดังกล่าวออกไป</p>
      <p>นอกจากนี้ ยังมี บริษัท ชินวะ เรียลเอสเตท (ไทยแลนด์) จำกัด ที่เตรียมตัวเปิดตัวโครงการคอนโดอีกอย่างน้อย 2 แห่ง มูลค่าประมาณ 3,000 ล้านบาท แต่ ณ เดือนพฤศจิกายน ยังไม่มีการเปิดตัวโครงการใหม่ในปีนี้ ซึ่งคาดการณ์อาจจะเลื่อนการเปิดตัวทั้ง 2 โครงการออกไปเป็นปีหน้า</p>
      <p>จากข้อมูลพบว่า มีเพียง บริษัท แลนด์ แอนด์ เฮ้าส์ จำกัด (มหาชน) เท่านั้น ที่เมื่อต้นปีประกาศว่าจะไม่มีแผนเปิดคอนโดโครงการใหม่เพิ่มเติม แต่ปรากฏว่า ในช่วงไตรมาสสุดท้ายของปี มีการเปิดตัวโครงการคอนโดมิเนียมโครงการใหม่ออกมา 1 โครงการ คือโครงการ เดอะ คีย์ พระราม 3 และพบว่ามีลูกค้าลงทะเบียนจองในวันพรีเซลล์ 100%</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242193%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242643/"/>
        <a href="https://www.thebangkokinsight.com/242620/"/>
        <a href="https://www.thebangkokinsight.com/242589/"/>
        <a href="https://www.thebangkokinsight.com/242503/"/>
      </related>
    </article>
  </body>
</html>