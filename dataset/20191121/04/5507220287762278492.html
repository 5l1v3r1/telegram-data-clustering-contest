<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187601/"/>
    <meta property="og:site_name" content="Janam TV"/>
    <meta property="article:published_time" content="2019-11-21T04:31:24+00:00"/>
    <meta property="og:title" content="ജീവനക്കാരെ നിയമിക്കാന്‍ റോബോട്ടിക്‌സുമായി ഫെഡറല്‍ ബാങ്ക്"/>
    <meta property="og:description" content="കൊച്ചി: ജീവനക്കാരെ നിയമിക്കാന്‍ നിര്‍മ്മിത ബുദ്ധി സാങ്കേതിക വിദ്യ നടപ്പാക്കാനൊരുങ്ങി ഫെഡറല്‍ ബാങ്ക്. ഇതാദ്യമായാണ് രാജ്യത്ത് ഒരു ബാങ്ക് പൂര്‍ണമായും"/>
  </head>
  <body>
    <article>
      <h1>ജീവനക്കാരെ നിയമിക്കാന്‍ റോബോട്ടിക്‌സുമായി ഫെഡറല്‍ ബാങ്ക്</h1>
      <address><time datetime="2019-11-21T04:31:24+00:00">21 Nov 2019, 04:31</time> by <a rel="author">Janam TV Web Desk</a></address>
      <p>കൊച്ചി: ജീവനക്കാരെ നിയമിക്കാന്‍ നിര്‍മ്മിത ബുദ്ധി സാങ്കേതിക വിദ്യ നടപ്പാക്കാനൊരുങ്ങി ഫെഡറല്‍ ബാങ്ക്. ഇതാദ്യമായാണ് രാജ്യത്ത് ഒരു ബാങ്ക് പൂര്‍ണമായും ആര്‍ട്ടിഫിഷ്യല്‍ ഇന്റലിജന്‍സ് ഉപയോഗിച്ച് ജീവനക്കാരെ നിയമിക്കുന്നത്.</p>
      <p>ഫെഡ്‌റിക്രൂട്ട് എന്ന പുതിയ ഹ്യുമന്‍ റിസോഴ്‌സ് ടൂളാണ് ജീവനക്കാരെ നിയമിക്കാനായി രൂപപ്പെടുത്തിയിട്ടുള്ളത്. പുതിയ സാങ്കേതിക വിദ്യ ഉപയോഗിക്കുന്നതിലൂടെ ജീവനക്കാരെ നിയമിക്കുന്നതിന് അവസാനഘട്ടത്തില്‍ മാത്രമാണ് എച്ച്ആര്‍ ഉദ്യോഗസ്ഥരുടെ ആവശ്യമുള്ളുവെന്ന് ബാങ്ക് അധികൃതര്‍ അറിയിച്ചു.</p>
      <p>റോബോട്ടിക് ഇന്റര്‍വ്യൂ, മാനസിക കഴിവുകള്‍ അളക്കല്‍, ഗെയിം അടിസ്ഥാനമാക്കിയുള്ള വിലയിരുത്തല്‍ എന്നിവയെല്ലാം ഇതിന്റെ ഭാഗമായി യന്ത്രസഹായത്തോടെ നടത്തുമെന്ന് ഫെഡറല്‍ ബാങ്ക് എച്ച്ആര്‍ ചീഫ് അജിത് കുമാര്‍ കെ കെ വ്യക്തമാക്കി.</p>
      <p>ഉദ്യോഗാര്‍ഥികളുടെ വ്യക്തിത്വ സവിശേഷതകള്‍ റോബോട്ടിക് അഭിമുഖങ്ങളിലൂടെയാണ് വിലയിരുത്തുക. നിയമന ഉത്തരവ് പോലും ചാറ്റ്‌ബോട്ടായിരിക്കും അയയ്ക്കുക. നിയമനത്തിനായി തിരഞ്ഞെടുക്കപ്പെടുന്നവരുടെ രക്ഷിതാക്കള്‍ക്ക് എസ്എംഎസ് അയയ്ക്കുന്നതോടെയാണ് നിയമനടപടി പൂര്‍ത്തിയാകുക.</p>
    </article>
  </body>
</html>