<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/742783"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T04:18:00+00:00"/>
    <meta property="og:title" content="&quot;เอ็มมี่ แม็กซิม&quot;สุดซึ้งใจ &quot;ธีร์&quot;ปฎิเสธช่วยเงินประกันตัว"/>
    <meta property="og:description" content="'เอ็มมี่ แม็กซิม' ถูกปฏิเสธ หลังโพสต์ขอให้ 'ธีร์-ภูมิธนะวัชร์ บุญลือประดิษฐ์' ช่วยเงินประกันตัวหลังเคยช่วยประกาศรับบริจาคช่วงป่วยหนักจนสุขสบาย ล่าสุด 'เดลินิวส์ออนไลน์' โทรศัพท์ติดต่อหนุ่มธีร์ แต่เจ้าตัวตัดสายทิ้งตลอด"/>
  </head>
  <body>
    <article>
      <h1>"เอ็มมี่ แม็กซิม"สุดซึ้งใจ "ธีร์"ปฎิเสธช่วยเงินประกันตัว</h1>
      <address>
        <time datetime="2019-11-21T04:18:00+00:00">21 Nov 2019, 04:18</time>
      </address>
      <p>
        <b>'เอ็มมี่ แม็กซิม' ถูกปฏิเสธ หลังโพสต์ขอให้ 'ธีร์-ภูมิธนะวัชร์ บุญลือประดิษฐ์' ช่วยเงินประกันตัวหลังเคยช่วยประกาศรับบริจาคช่วงป่วยหนักจนสุขสบาย ล่าสุด 'เดลินิวส์ออนไลน์' โทรศัพท์ติดต่อหนุ่มธีร์ แต่เจ้าตัวตัดสายทิ้งตลอด</b>
      </p>
      <p>จากกรณีที่เมื่อช่วงเดือน ก.ค.62 <b>'เอ็มมี่ อมลวรรณ กิตติศิริรัตน์' </b>นางแบบเซ็กซี่ชื่อดัง เคยโพสต์ขอความช่วยเหลือให้กับ<b> 'ธีร์-ภูมิธนะวัชร์ บุญลือประดิษฐ์'</b> อดีตนักแสดงหนุ่ม ที่ป่วยหนักด้วยวัณโรคทับตับและต่อมน้ำเหลือง ร่างกายซูบผอมเหลือแต่กระดูก แทบจะต้องนอนติดเตียงอยู่ที่เชียงใหม่  จนกระทั่งอดีตนักแสดงหนุ่มได้รับเงินบริจาคช่วยเหลือมาจำนวนหนึ่ง และซื้อบ้านใหม่ รวมทั้งมีชีวิตสุขสบายขึ้นมาก</p>
      <figure>
        <img src="https://www.dailynews.co.th/admin/upload/20191121/news_XRsVYAjEKq113747_533.jpg?v=20191122054?v=9329"/>
      </figure>
      <p>ต่อมา เมื่อวันที่ 6 พ.ย. ที่ผ่านมา สาวเอ็มมี่ ก็ถูกตัดสินคดีฉ้อโกง ตั้งวงแชร์ผ่านไลน์ มีผู้เสียหาย 80 ราย โดยมีมูลค่าความเสียหาย 28 ล้านบาท  แต่เนื่องจากหาเงินประกันตัวไม่ทัน เจ้าตัวยื่นเรื่องติดกําไลอิเล็กทรอนิกส์ (อีเอ็ม) และวางเงินค่าอุปกรณ์เพื่อยืนยันความบริสุทธิ์ใจโดยไม่คิดจะหลบหนี และพร้อมชดใช้ค่าเสียหายกับผู้เสียหายทั้งหมดหลังคดีเสร็จสิ้น   โดยก่อนที่ สาว  เอ็มมี่ จะเดินทางไปขึ้นศาลในวันที่ 21 พ.ย.  เจ้าตัวก็ได้โพสต์อินสตาแกรม @mmyamalawan ของตัวเองว่า  “#ถ้าวันนี้เอ็มมี่อยากขอความช่วยเหลือจากพี่ธีร์บ้าง จะได้มั้ยคะ ถึงวันประกันตัวอีกแล้ว ขอตรงนี้ ขอแบบไม่อาย พรุ่งนี้ 21 พฤศจิกายน ต้องประกันตัว ก่อนขึ้นศาลเพื่อเข้ารับปฏิเสธข้อกล่าวหา วันนี้เอ็มมี่คนนี้จะขอความช่วยเหลือจากคนที่เคยช่วยเหลือ #จะได้มั้ยคะ” </p>
      <figure>
        <img src="https://www.dailynews.co.th/admin/upload/20191121/news_XOLIVgjDcO113747_533.jpg?v=20191122054?v=5999"/>
      </figure>
      <p>แต่ล่าสุด ดูเหมือนการขอความช่วยเหลือจะถูกปฎิเสธ เพราะ สาว เอ็มมี่ ได้โพสต์อินสตาแกรมใจความว่า  "ไม่เป็นไรนะ ก็แค่ถูกปฏิเสธ เบื้องบนคงขีดเส้นไว้หมดแล้ว เงินที่พี่บอกอยากจะช่วยเอ็มมี่บ้าง จะให้ไว้ติดตัวที่เหลืออีก 100,000 ไม่ต้องโอนมาหรอกคะ เก็บเงินของพี่ไว้ใช้เถอะ เอ็มมี่ยอมโดนสังคมประนามว่าสร้างภาพ เอ็มมี่ยอมโดนสังคมประนามว่าร่วมมือกันหลอกเอาเงิน การที่เอ็มมี่ออกมาช่วยพี่แบบคนไม่รู้จักกันมาก่อน จนทำให้ประชาชนเค้าร่วมกันบริจาค 4 วัน 8 ล้านบาท ซึ่งที่รอบข้างที่เค้าเคยสนิทกับพี่ ต่างโทรมาเตือนเอ็มมี่สารพัด สิ่งที่เอ็มมี่ตอบเค้าไป คือปกป้องพี่ แต่พอมาถึงตอนนี้ ทำให้เอ็มมี่รู้ว่า พี่สุดยอดจิงๆ" <br/><br/>ทั้งนี้ ผู้สื่อข่าว <b>"เดลินิวส์ออนไลน์"</b> ได้โทรศัพท์ติดต่อไปยังหนุ่มธีร์ ซึ่งเป็นเบอร์โทรศัพท์ส่วนตัว แต่ก็ถูกตัดสายทิ่งอยู่ตลอดและยังไม่มีท่าทีว่าจะโทรกลับมาแต่อย่างใด</p>
      <figure>
        <img src="https://www.dailynews.co.th/admin/upload/20191121/news_UJOPcLqABx113746_533.jpg?v=20191122054?v=8988"/>
      </figure>
      <p>ขอบคุณภาพจากอินสตาแกรม @mmyamalawan</p>
    </article>
  </body>
</html>