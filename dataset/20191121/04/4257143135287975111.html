<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/kilenc-ev-utan-melyebben-kell-a-zsebukbe-nyulniuk-a-balatonnal"/>
    <meta property="og:site_name" content="infostart"/>
    <meta property="article:published_time" content="2019-11-21T04:44:00+00:00"/>
    <meta property="og:title" content="Kilenc év után mélyebben kell a zsebükbe nyúlniuk a Balatonnál"/>
    <meta property="og:description" content="Kilenc év után drágulnak a Balatonra érvényes horgászjegyek – ezt a VI. Balatoni Horgász Konferencián, Gyenesdiáson jelentette be a társaság. Az emeléssel párhuzamosan ugyanakkor több hal is kerül a tóba."/>
  </head>
  <body>
    <article>
      <h1>Kilenc év után mélyebben kell a zsebükbe nyúlniuk a Balatonnál</h1>
      <address><time datetime="2019-11-21T04:44:00+00:00">21 Nov 2019, 04:44</time> by <a rel="author">Infostart</a></address>
      <h3>Kilenc év után drágulnak a Balatonra érvényes horgászjegyek – ezt a VI. Balatoni Horgász Konferencián, Gyenesdiáson jelentette be a társaság. Az emeléssel párhuzamosan ugyanakkor több hal is kerül a tóba.</h3>
      <p>Mit kap a horgász a jegyárért cserébe? – a kérdésre a választ a <a href="http://www.balatonihal.hu/Hirek/A-horgaszjegy-arak-es-a-betelepitett-halak-mennyisege-is-emelkedik-2020-ban-a-Balatonon">balatonihal.hu oldalon</a> ad kimerítő választ a Balatoni Halgazdálkodási társaság:</p>
      <p>Elsősorban a lehetőséget, hogy az ország egyik legszebb vizén rekreációs tevékenységet végezzen, kikapcsolódjon és szabályozott keretek között akár 100 darab méretkorlátozással védett halat is haza vihessen. A társaság gazdálkodása 80 százalékban erre a bevételre épül, és miután nonprofit elven működik, valamint közhasznú feladatot lát el, az eredmény visszaforgatásra kerül a horgászturizmus és a Balaton halállományának fejlesztésébe, írják.</p>
      <p>Az áremelés szükségszerűségét a szolgáltatások fogyasztói árindexének 2012 és 2019 közötti alakulásával, a haltelepítések "anyagát" adó, megtermelt hal önköltségi árával, valamint az élő munka költségének emelkedésével magyarázzák.</p>
      <p>A társaság arra is kitér, hogy jövőre többlettelepítések várhatók köszönhetően annak, hogy a jogelőd Balatoni Halászati Zrt.-hez tartozó tógazdaságokat szeptemberben kezelésbe kapta a cég.</p>
      <p>
        <i>Nyitókép: Jászai Csaba</i>
      </p>
    </article>
  </body>
</html>