<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T04:05:47+00:00"/>
    <meta property="og:title" content="Εξώδικο… έξωσης στους μπαχαλάκηδες των καταλήψεων έστειλε ο Χρυσοχοΐδης"/>
    <meta property="og:description" content="«Τέλος του χρόνου, όλες οι καταλήψεις θα είναι άδειες», το μήνυμα του υπουργείου Προστασίας του Πολίτη"/>
  </head>
  <body>
    <article>
      <h6 class="kicker">Τελεσίγραφο 15 ημερών</h6>
      <h1>Εξώδικο… έξωσης στους μπαχαλάκηδες των καταλήψεων έστειλε ο Χρυσοχοΐδης</h1>
      <h2>«Τέλος του χρόνου, όλες οι καταλήψεις θα είναι άδειες», το μήνυμα του υπουργείου Προστασίας του Πολίτη</h2>
      <address><time datetime="2019-11-21T04:05:47+00:00">21 Nov 2019, 04:05</time> by <a rel="author">ΠΑΝΑΓΙΩΤΗΣ ΣΠΥΡΟΠΟΥΛΟΣ - ΜΙΛΤΟΣ ΣΑΚΕΛΛΑΡΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Facebook 0</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Twitter</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">LinkedIn</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Περισσότερα</a>
        </li>
      </ul>
      <p>«Τέλος του χρόνου, όλες οι καταλήψεις θα είναι άδειες», τονίζουν εμφατικά κύκλοι του υπουργείου Προστασίας του Πολίτη. Ελληνική Αστυνομία και Διεθνής Οργανισμός Μετανάστευσης θα διανείμουν φυλλάδια σε πολλές γλώσσες σε πρόσφυγες και μετανάστες που διαμένουν σε κτίρια υπό κατάληψη, προκειμένου να ενημερωθούν για τη μεταφορά τους σε δομές παραμονής της ενδοχώρας με βελτίωση των συνθηκών διαβίωσης.</p>
      <p>Και όλα αυτά την ώρα που ο <b>Μιχάλης Χρυσοχοΐδης</b> έδωσε τελεσίγραφο 15 ημερών για την εκκένωση όλων των καταλήψεων σε Αττική και επαρχία. Μία πρώτη αντίδραση στη σχετική ανακοίνωση ήρθε από πρωταγωνιστικό μέλος του Ρουβίκωνα, που έχει «έδρα» το Κ-ΒΟΞ, το οποίο στον προσωπικό του λογαριασμό σε μέσο κοινωνικής δικτύωσης παρουσιάζει σχετικό δημοσίευμα με το σχόλιο: Casus belli (Αιτία πολέμου)…</p>
      <p>Το χρονικό περιθώριο συμπίπτει χρονικά μία μέρα πριν από την επέτειο δολοφονίας του <b>Αλέξανδρου Γρηγορόπουλου</b>. Αυτό δεν σημαίνει, όπως εξηγούν κύκλοι του αρμόδιου υπουργείου, πως με τη λήξη του τελεσιγράφου θα εκκενωθούν αυτόματα περίπου 80-90 καταλήψεις σε όλη τη χώρα. Σημειώνεται ότι 45 κτίρια βρίσκονται υπό κατάληψη στην Αττική, τα 16 από αυτά στα Εξάρχεια, 11 έχουν εκκενωθεί και 10 έχουν εντολές εκκένωσης.</p>
      <p>
        <b>Οι μετανάστες</b>
      </p>
      <p>Η αιφνιδιαστική ανακοίνωση του υπουργείου ήρθε χθες το απόγευμα αναφέροντας μεταξύ άλλων: «Καλούνται όσοι παρανόμως έχουν καταλάβει κτίρια, δημόσια ή ιδιωτικά, να τα εκκενώσουν. Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για το σκοπό της μετακίνησης θα επικοινωνήσουν μαζί τους οι αρμόδιες υπηρεσίες του υπουργείου Προστασίας του Πολίτη».</p>
      <p>Στη συνέχεια της ανακοίνωσης, το αρμόδιο υπουργείο υποδεικνύει στους καταληψίες: «Εάν τα κτίρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης».</p>
      <p>Κύκλοι του υπουργείου Προστασίας του Πολίτη υποστηρίζουν: «Δεν είναι εμμονή, είναι δημοκρατική επιλογή, δεν είναι δυνατόν δημόσια ή ιδιωτικά κτίρια να είναι δεσμευμένα με το έτσι θέλω τα τελευταία 15 χρόνια, χωρίς να μπορούν να αξιοποιηθούν. Τέλος του χρόνου θα είναι άδειες όλες οι καταλήψεις».</p>
      <p>Οπως αναφέρουν οι αρμόδιοι αξιωματικοί της ΕΛ.ΑΣ., αυτή τη στιγμή υπάρχουν έξι βασικές καταλήψεις αντιεξουσιαστών, χαρακτηρισμένες ως επικίνδυνες και οι οποίες προβληματίζουν. Πρόκειται για το Κ-ΒΟΞ (Θεμιστοκλέους και Αραχώβης), η «έδρα» της αναρχικής συλλογικότητας Ρουβίκωνας, αυτή στη Ζαΐμη 11 από την οποία πρόσφατα εκδηλώθηκε επίθεση σε βάρος διμοιρίας των ΜΑΤ με έναν τραυματία αστυνομικό, η κατάληψη της Τσαμαδού 15 (Στέκι Μεταναστών) και αυτές στις οδούς Δερβενίων, Μεθώνης και Αραχώβης. Σύμφωνα με πηγές της ΕΛ.ΑΣ., πρόκειται για κτίρια που έχουν καταληφθεί από το 2009 έως και το 2016. Τα υπόλοιπα κτίρια υπό κατάληψη στα Εξάρχεια είναι αυτά στη Ζαΐμη 15, στην Τοσίτσα 3, στην Ειρήνης Αθηναίας 5, στην Τσαμαδού 32, στη Νοταρά 26, στην Καποδιστρίου και Κάνιγγος 22, στη Θεμιστοκλέους 58 και 96, στη Ζ. Πηγής 119α.</p>
      <p>
        <b>Επίθεση στον ΣΥΡΙΖΑ</b>
      </p>
      <p>Ολα αυτά την ώρα που μαίνεται η πολιτική αντιπαράθεση για την «ασφάλεια», με τον υπουργό, Μιχάλη Χρυσοχοΐδη, να επιτίθεται χθες με «σκληρή γλώσσα» στον ΣΥΡΙΖΑ, ξεκαθαρίζοντας πως «η Αθήνα δεν κάηκε. Οι τρομοκράτες συλλαμβάνονται».</p>
      <p>Το υπουργείο Προστασίας του Πολίτη απάντησε χθες και στις ανακοινώσεις της αξιωματικής αντιπολίτευσης, οι οποίες έκαναν λόγο για αναβίωση «σκοτεινών εποχών», «ακραίας καταστολής», «κατάλυσης του κράτους δικαίου». «Προσπαθεί να κρυφτεί, να ξεχαστούν τα έργα του, κάνοντας θόρυβο. Χάνοντας, ως συνήθως, το μέτρο και κυρίως αντιστρέφοντας την πραγματικότητα», επισήμανε το υπουργείο, ξεκαθαρίζοντας πως τα πραγματικά γεγονότα είναι οι πρόσφατες επιτυχίες της Ελληνικής Αστυνομίας:</p>
      <p>– στην αντιμετώπιση της τρομοκρατίας,</p>
      <p>– στη διασφάλιση συνθηκών για την ειρηνική πορεία της επετείου του Πολυτεχνείου,</p>
      <p>– στην εκκαθάριση των πανεπιστημίων από γιάφκες και τραμπούκους,</p>
      <p>– στην απόδοση της γειτονιάς των Εξαρχείων στους κατοίκους της,</p>
      <p>– στην εκκένωση παράνομων καταλήψεων που μόνο αθώους πρόσφυγες και μωρομάνες δεν κάλυπταν,</p>
      <p>– στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη,</p>
      <p>– στον αμείλικτο πόλεμο που ξεκίνησε γειτονιά-γειτονιά στην Αθήνα για τις κλοπές- διαρρήξεις που έχουν ρημάξει τα σπιτικά.</p>
      <p>«Τι από αυτά δεν αρέσει στον ΣΥΡΙΖΑ; Κυρίως τι από αυτά έκανε ο ΣΥΡΙΖΑ; Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ. Ακραία καταστολή είναι οι τραμπούκοι να εξουσιάζουν πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες. Καταλύεται το κράτος δικαίου στα άβατα, στο Μενίδι, στην ΑΣΟΕΕ, στην ανοχή της παραβατικότητας, στη δικαιολόγηση της βίας», συνέχισε το υπουργείο στην ίδια ανακοίνωση και υπογράμμισε πως «και είναι ταυτόχρονα όλα μαζί σκοτεινή εποχή, ακραία καταστολή και κατάλυση του κράτους δικαίου να καίγεται η Αθήνα κάθε 17 Νοέμβρη, η Πατησίων κάθε Σαββατοκύριακο και να μην ξέρεις αν θα βρεις την πόρτα σου παραβιασμένη όταν γυρίζεις σπίτι». Μάλιστα, δεν δίστασε να χαρακτηρίσει ως «ακραία ανυπόφορη» και «σκοτεινή» τη διακυβέρνηση του ΣΥΡΙΖΑ στα θέματα αστυνόμευσης και ασφάλειας.</p>
      <p>Η ανακοίνωση καταλήγει: «Η Αθήνα δεν κάηκε. Οι τρομοκράτες συλλαμβάνονται. Η εποχή της ανοχής της βίας τέλειωσε. Η εποχή της ανασφάλειας θα τελειώσει. Και στα Εξάρχεια, δυστυχώς ακόμη, μέχρι το άβατο να γίνει γειτονιά, τα ΜΑΤ θα υπάρχουν, η Αστυνομία θα περιπολεί, και με πολιτικά και με συμβατικές πινακίδες. Η Αστυνομία έχει αποστολή και νομιμότητα. Οι μολότοφ, οι πέτρες στις ταράτσες και οι παράνομες καταλήψεις ούτε νομιμότητα έχουν ούτε πολιτική κάλυψη θα έπρεπε να έχουν από δημοκρατικό κόμμα».</p>
      <p>
        <b>Από την έντυπη έκδοση του Ελεύθερου Τύπου </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Facebook 0</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Twitter</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">LinkedIn</a>
        </li>
        <li>
          <a href="https://www.eleftherostypos.gr/politiki/490312-exodiko-exosis-stous-mpaxalakides-ton-katalipseon-esteile-o-xrysoxoidis/#">Περισσότερα</a>
        </li>
      </ul>
    </article>
  </body>
</html>