<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830011.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T04:30:00+00:00"/>
    <meta property="og:title" content="تأثیر فاصله سنی زیاد در زندگی مشترک را بدانید"/>
    <meta property="og:description" content=" پریسا فرنودیان روانشناس و مشاور در گفت‌وگو با باشگاه خبرنگاران جوان، درباره تأثیرات فاصله سنی زیاد در ازدواج اظهار کرد: ازدواج با تفاوت سنی فاحش می‌تواند دلایل و آسیب‌های متفاوتی داشته باشد و در مشاوره‌های ازدواج اولین معیار سن است که یک عامل تخریب ساز مهمی محسوب می‌شود."/>
  </head>
  <body>
    <article>
      <h1>تأثیر فاصله سنی زیاد در زندگی مشترک را بدانید</h1>
      <address>
        <time datetime="2019-11-21T04:30:00+00:00">21 Nov 2019, 04:30</time>
      </address>
      <p>یک روانشناس درباره تأثیر فاصله سنی غیرمتعارف در ازدواج توضیحاتی داد.</p>
      <p> پریسا فرنودیان روانشناس و مشاور در گفت‌وگو با باشگاه خبرنگاران جوان، درباره تأثیرات فاصله سنی زیاد در ازدواج اظهار کرد: ازدواج با تفاوت سنی فاحش می‌تواند دلایل و آسیب‌های متفاوتی داشته باشد و در مشاوره‌های ازدواج اولین معیار سن است که یک عامل تخریب ساز مهمی محسوب می‌شود.</p>
      <p>این روانشناس با بیان اینکه دوست داشتن و دوست داشته شدن یکی از اساسی‌ترین نیازهای انسان از کودکی تا پیری است، گفت: رویکردهای مختلف، دیدگاه‌های متفاوتی به ازدواج، فاکتورهای آن و عشق دارند و اگر از موارد استثنا چشم‌پوشی کنیم و میانگین را در نظر بگیریم، تفاوت سنی زیاد می‌تواند مشکلاتی را ایجاد کند.</p>
      <p>او با اشاره به اینکه در دیدگاه روانکاوی برای افراد ناپخته "روابط عشقی" نوعی "روابط انتقالی" است، افزود: افراد با شخصیت ناپخته به وسیله عشق می‌توانند فقط به رابطه حل نشده در کودکی خود بپردازند و طی آن طرف مقابل در نظر آن‌ها به صورتی دیده شود که در نهایت می‌خواهد نیازهای ارضا نشده خود را ارضا کند، در واقع فرد شیفته طرف مقابل فارغ از اختلاف سنی‌شان خواهد شد.</p>
      <p>فرنودیان گفت: متأسفانه زمانی که نیازهای فرد ارضا نشده باشد، ناکامی‌های زیادی را تجربه می‌کند، بنابراین ما انسان‌ها دوست داریم وارد رابطه عاشقانه‌ای شویم و عاشق کسانی شویم که قصه‌هایشان با قصه ما یکی است.</p>
      <p>این روانشناس تصریح کرد: یک نوع رابطه با اختلاف سنی فاحش یک رابطه‌ خودخواهانه، تسخیری و حریص است و فرد به دنبال نیازهای برآورده نشده خود است، یعنی دیگران را به این دلیل می‌خواهد که نیازهایش را برآورده کنند و پس از آن در رابطه فاصله گیرد.</p>
      <p> او ادامه داد: از موارد دیگر می‌توان به تفاوت نسلی و نداشتن تجربه‌های مشترک اشاره کرد که خود این مسئله در مرور زمان مشکلاتی مانند عدم درک یکدیگر و نیازهای هم را ایجاد خواهد کرد.</p>
      <p>فرنودیان بیان کرد: گاهی فرد در ازدواج با تفاوت سنی زیاد به دنبال گرفتن امنیت و همانندسازی با والد غیر هم جنس است که در دوران کودکی آسیب دیده است.</p>
      <p>این روانشناس با اشاره به مسائل مطرح شده، ادامه داد: زیرساخت‌های چنین روابطی وضعیت متزلزل پیدا می‌کند و رابطه را در دراز مدت مخدوش می‌کند.</p>
      <p>او گفت: از مسائل دیگر ازدواج با تفاوت سنی زیاد "فرزندآوری" است که با بزرگ شدن کودکان، مسائل مربوط به آنان و شکایت‌های فرزندان مشکل جدی ایجاد خواهد شد.</p>
      <p>فرنودیان خاطرنشان کرد: فرسودگی جسم و جذابیت جسمی از موضوعات بسیار مهم در رابطه زناشویی است که نباید نادیده گرفته شود.</p>
    </article>
  </body>
</html>