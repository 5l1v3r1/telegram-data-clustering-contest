<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/finance/sti-vouli-o-proypologismos-me-foroelafrynseis-kai-meioseis-foron/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T07:57:48+00:00"/>
    <meta property="og:title" content="Στη Βουλή ο προϋπολογισμός με φοροελαφρύνσεις και μειώσεις φόρων"/>
    <meta property="og:description" content="Ο προϋπολογισμός έρχεται μια ημέρα μετά την έκθεση της Κομισιόν για την τέταρτη αξιολόγηση"/>
  </head>
  <body>
    <article>
      <h1>Στη Βουλή ο προϋπολογισμός με φοροελαφρύνσεις και μειώσεις φόρων</h1>
      <h2>Ο προϋπολογισμός έρχεται μια ημέρα μετά την έκθεση της Κομισιόν για την τέταρτη αξιολόγηση</h2>
      <address><time datetime="2019-11-21T07:57:48+00:00">21 Nov 2019, 07:57</time> by <a rel="author">ΤοΒΗΜΑ Team</a></address>
      <p>Με πακέτο φοροελαφρύνσεων 1,2 δισ. ευρώ και με παροχές για τον επόμενο χρόνο κατατίθεται σήμερα Πέμπτη στη Βουλή ο <a href="https://www.tovima.gr/tag/%CF%80%CF%81%CE%BF%CF%8B%CF%80%CE%BF%CE%BB%CE%BF%CE%B3%CE%B9%CF%83%CE%BC%CF%8C%CF%82/">προϋπολογισμός</a> για το 2020.</p>
      <p>Η κατάθεση του νέου προϋπολογισμού έρχεται μία μέρα μετά την έκθεση της Κομισιόν για την τέταρτη αξιολόγηση στο πλαίσιο της μεταμνημονιακής εποπτείας.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Με την έκθεση πρακτικά επισφραγίστηκε η θετική εκτίμηση από την πλευρά των ευρωπαϊκών θεσμών για τη θετική πορεία της οικονομίας έως τώρα και τη βιωσιμότητα του ελληνικού χρέους.</p>
      <h3>Ο προϋπολογισμός</h3>
      <p>Σε σχέση με το προσχέδιο του Οκτωβρίου αναμένεται ότι θα είναι μεγαλύτερο το πρωτογενές πλεόνασμα του 2019 ανοίγοντας το δρόμο για νέες παροχές φέτος.</p>
      <p>Η κυβέρνηση επιμένει στο τελικό σχέδιο του Προϋπολογισμού στην πρόβλεψη για ανάπτυξη 2% φέτος και 2,8% το επόμενο έτος, παρότι η Κομισιόν βάζει χαμηλότερα τον πήχη, στο 1,8% για το 2019 και στο 2,3% για το 2020.</p>
      <p>Επίσης, θα «ανεβάσει» το πρωτογενές πλεόνασμα του 2019, το οποίο εκτιμήθηκε στο 3,6% με το προσχέδιο του προϋπολογισμού και τώρα αναμένεται να εκτιμηθεί εκ νέου στο 3,8%, ακριβώς δηλαδή όσο και η χθεσινή εκτίμηση των ευρωπαϊκών θεσμών.</p>
      <h4>Το πακέτο μέτρων</h4>
      <p>Το πακέτο θετικών μέτρων του νέου προϋπολογισμού περιλαμβάνει:</p>
      <p>– Μείωση του εισαγωγικού συντελεστή φορολογίας εισοδήματος στο 9% από 22%.</p>
      <p>– Προσαύξηση του αφορολογήτου ορίου για κάθε παιδί. Η προσαύξηση για το 1ο παιδί διαμορφώνεται στα 364 ευρώ και από το 2ο παιδί και πάνω στα 1.000 ευρώ.</p>
      <p>– Μείωση των ασφαλιστικών εισφορών για εργαζόμενους πλήρους απασχόλησης κατά περίπου μία μονάδα βάσης από την 1η Ιουλίου 2020.</p>
      <p>– Μείωση του ΦΠΑ σε βρεφικά είδη και κράνη ασφαλείας στο 13%.</p>
      <p>– Μείωση του φόρου των επιχειρήσεων από το 28% στο 24% από τη χρήση του 2019 και μείωση του συντελεστή στα μερίσματα από 10% σε 5%.</p>
      <p>– Χορήγηση επιδόματος ύψους 2.000 ευρώ για κάθε παιδί που θα γεννηθεί από την 1η Ιανουαρίου 2020, με εξαιρετικά διευρυμένα εισοδηματικά κριτήρια που καλύπτουν το 90% των οικογενειών.</p>
      <p>– Αναστολή του ΦΠΑ στις νέες οικοδομές για 3 έτη.</p>
      <p>– Αναστολή του φόρου υπεραξίας ακινήτων για 3 έτη.</p>
      <p>– Επιστροφή φόρου για έως το 40% των δαπανών για ανακαινίσεις, ενεργειακή και αισθητική αναβάθμιση κτιρίων που εξοφλούνται με ηλεκτρονικά μέσα πληρωμής.</p>
      <h4>Η έκθεση της Κομισιόν</h4>
      <p>Την ίδια στιγμή, σύμφωνα με την Επιτροπή αναμένεται να στηριχθεί σε μείωση των δημοσίων δαπανών στο 46,1% του ΑΕΠ το 2019 και στο 45,0% το 2020. Τα έσοδα Γενικής Κυβέρνησης υπολογίζονται στο 47,5% του ΑΕΠ το 2019 και στο 46,1% του ΑΕΠ το 2020.</p>
      <p>Οι δημόσιες επενδύσεις αναμένεται να αυξηθούν σημαντικά, από 3,0% του ΑΕΠ το 2018 στο 3,8% το 2019 και στο  4,3% του ΑΕΠ το 2020. Και τούτο με άξονα  την μικρότερη υπερσυγκράτηση των δαπανών ΠΔΕ φέτος αλλά και τη πλήρη υλοποίηση του πακέτου των 6,75 δισ. ευρώ το 2020.</p>
      <p>Μετά τη δημοσίευση της έκθεσης της Κομισιόν αλλά και την κατάθεση του προϋπολογισμού στη Βουλή, το ενδιαφέρον μετατοπίζεται στη συνεδρίαση του Eurogroup στις 4 Δεκεμβρίου.</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>