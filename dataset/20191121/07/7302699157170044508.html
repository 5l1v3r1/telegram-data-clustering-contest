<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/motoring/detail/9620000111815"/>
    <meta property="og:site_name" content="MGR Online"/>
    <meta property="article:published_time" content="2019-11-21T07:40:00+00:00"/>
    <meta property="og:title" content="โรลส์-รอยซ์ เผยโฉมรุ่นพิเศษ ‘เรธ อีเกิล 8’ คันเดียวในไทยจากการผลิตเพียง 50 คัน ทั่วโลก"/>
    <meta property="og:description" content="โรลส์-รอยซ์ มอเตอร์ คาร์ส แบงคอก รุ่นพิเศษเพื่อนักสะสม ‘เรธ อีเกิล 8’ จัดแสดงครั้งแรกในเอเชียตะวันออกเฉียงใต้ ที่สำคัญมีโควตา 1 เดียวในประเทศไทย และเป็น 1 ในการผลิตจำกัดเพียง 50 คัน ทั่วโลก"/>
  </head>
  <body>
    <article>
      <h1>โรลส์-รอยซ์ เผยโฉมรุ่นพิเศษ ‘เรธ อีเกิล 8’ คันเดียวในไทยจากการผลิตเพียง 50 คัน ทั่วโลก</h1>
      <address><time datetime="2019-11-21T07:40:00+00:00">21 Nov 2019, 07:40</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011568501.JPEG"/>
      </figure>
      <p>
        <b>โรลส์-รอยซ์ มอเตอร์ คาร์ส แบงคอก รุ่นพิเศษเพื่อนักสะสม ‘เรธ อีเกิล 8’ จัดแสดงครั้งแรกในเอเชียตะวันออกเฉียงใต้ ที่สำคัญมีโควตา 1 เดียวในประเทศไทย และเป็น 1 ในการผลิตจำกัดเพียง 50 คัน ทั่วโลก เหนืออื่นใดรถคันนี้ผลิตเพื่อเป็นเกียรติแด่ความกล้าหาญของกัปตันจอห์น อัลค็อก และ ร้อยโทอาร์เธอร์ บราวน์ ผู้ประสบความสำเร็จในการบินข้ามมหาสมุทรแอตแลนติกโดยไม่จอดพัก เป็นครั้งแรกในโลก ช่วงปี 2462 ความพิเศษอยู่ตรงที่ ทองเหลือง, ทองแดง และหลายวัสดุชั้นเลิศ ถูกนำมาใช้ตกแต่งยนตรกรรมที่ได้แรงบันดาลใจจากอากาศยาน รถคันนี้จัดแสดงเป็นครั้งแรกในงาน ‘Pinnacle of Luxury 2019’ ที่สยามพารากอน (แฟชั่นฮอลล์) ระหว่างวันที่ 26 พฤศจิกายน ถึง 10 ธันวาคม 2562<br/><br/></b>
        <br/>
        <b>
          <br/>
        </b>
        <br/>
        <b>โรลส์-รอยซ์ มอเตอร์ คาร์ส แบงคอก มีความยินดีที่ได้เปิดตัวยนตรกรรมรุ่นพิเศษเพื่อนักสะสม ‘เรธ อีเกิล 8’ เป็นครั้งแรกในเอเชียตะวันออกเฉียงใต้ โดยประเทศไทยได้โควตา 1 คัน จากการผลิตจำกัดเพียง 50 คันทั่วโลก ซึ่งถูกผลิตขึ้น ณ ศูนย์กลางแห่งความเป็นเลิศในการผลิตยนตรกรรมลักซ์ชัวรีระดับโลก ที่เมืองกู๊ดวูด สหราชอาณาจักร</b>
      </p>
      <figure>
        <img src="https://mpics.mgronline.com/pics/Images/562000011568502.JPEG"/>
        <figcaption>นาย เอียน แกรนท์, ผู้จัดการฝ่ายขายภาคพื้นเอเชียแปซิฟิค โรลส์-รอยซ์ มอเตอร์ คาร์ส</figcaption>
      </figure>
      <p>
        <b>นาย เอียน แกรนท์, ผู้จัดการฝ่ายขายภาคพื้นเอเชียแปซิฟิค โรลส์-รอยซ์ มอเตอร์ คาร์ส เผยว่า “ที่ โรลส์-รอยซ์ พวกเรามักพูดกันว่า ‘แรงบันดาลใจ มีอยู่ทุกแห่งหน’ ซึ่ง เรธ อีเกิล 8 ก็เป็นสิ่งที่สนับสนุนคำกล่าวนี้ได้เป็นอย่างดี โดยเป็นยนตรกรรมที่สร้างขึ้นด้วยแรงบันดาลใจจากความมุทะลุและห้าวหาญ ของ 2 นักบินผู้สามารถข้ามมหาสมุทรแอตแลนติกโดยไม่จอดพักได้สำเร็จ เป็นครั้งแรกของโลกช่วงปี 2462 ซึ่ง โรลส์-รอยซ์ ได้ก้าวข้ามขีดจำกัดในการรังสรรค์ยนตรกรรมสุดพิเศษรุ่นนี้ ด้วยการผสมผสานวัสดุที่ดูร่วมสมัย เข้ากับนวัตกรรมการออกแบบยุคใหม่ ภายใต้ความประณีตบรรจง ให้เป็นผลงานชิ้นเอกเพื่อเป็นเกียรติแด่บรรดานักบุกเบิกผู้เกรียงไกร, นักผจญภัย และผู้ที่เปี่ยมด้วยวิสัยทัศน์”</b>
      </p>
      <figure>
        <img src="https://mpics.mgronline.com/pics/Images/562000011568503.JPEG"/>
        <figcaption>กฤษดา สวามิภักดิ์, ผู้จัดการทั่วไป</figcaption>
      </figure>
      <p>
        <b>กฤษดา สวามิภักดิ์, ผู้จัดการทั่วไป โรลส์-รอยซ์ มอเตอร์ คาร์ส แบงคอก กล่าวว่า “เนื่องในโอกาสครบรอบ 100 ปี ของประวัติศาสตร์การเดินทางอันยิ่งใหญ่ เราภูมิใจนำเสนอหนึ่งในยนตรกรรมรุ่นพิเศษ ที่สามารถสะท้อนความหรูหรา, ความประณีต และจิตวิญญาณแห่งความเป็นมนุษย์ได้ดีที่สุด ซึ่งลูกค้า โรลส์-รอยซ์ ในไทย ล้วนชื่นชอบยนตรกรรมที่เปี่ยมด้วยความคิดสร้างสรรค์และประณีตบรรจง ปีนี้ โรลส์-รอยซ์ จึงตอบสนองด้วยยนตรกรรมสั่งทำพิเศษอีก 1 รุ่น นำมาจัดแสดงเป็นครั้งแรกในเอเชียตะวันออกเฉียงใต้ ที่งาน ‘The Pinnacle of Luxury 2019’ ที่ได้รวบรวมยนตรกรรมสุดหรูมาให้สัมผัสอย่างใกล้ชิด”<br/><br/></b>
        <b>
          <br/>
        </b>
        <b>‘เรธ อีเกิล 8’ สร้างขึ้นด้วยแรงบันดาลใจจากการเดินทางอันน่าทึ่งของ 2 นักบิน คือ กัปตันจอห์น อัลค็อก และ อาร์เธอร์ บราวน์ ผู้ประสบความสำเร็จในการขับเครื่องบินทิ้งระเบิด Vickers Vimy สมัยสงครามโลกครั้งที่ 1 ข้ามมหาสมุทรแอตแลนติกโดยไม่จอดพัก เป็นครั้งแรกของโลกช่วงปี 2462 เครื่องบินที่ผ่านการปรับแต่งเป็นพิเศษ ติดตั้งเครื่องยนต์ของ โรลส์-รอยซ์ อีเกิล 8 (Eagle VIII) 350 แรงม้า ถึง 2 ตัว ซึ่งเป็นที่มาของชื่อรุ่นสำหรับยนตรกรรมสุดพิเศษนี้ เป็นเสมือนการฉลองครบรอบ 100 ปี ของการเดินทางอันยิ่งใหญ่ ที่สะท้อนถึงการผจญภัยในปัจจุบัน และเพื่อเป็นเกียรติแด่บรรดาวีรบุรุษผู้บันทึกประวัติศาสตร์อันยิ่งใหญ่</b>
      </p>
      <figure>
        <img src="https://mpics.mgronline.com/pics/Images/562000011568504.JPEG"/>
      </figure>
      <p>
        <b>ระหว่างการเดินทางครั้งประวัติศาสตร์ นักบินทั้ง 2 ประสบปัญหาแทบจะทุกรูปแบบ วิทยุสื่อสารและระบบนำทางไม่สามารถใช้งานได้เกือบตลอดการบิน ทำให้ทั้งคู่ต้องอาศัยสัญชาติญาณ บินผ่านกลุ่มเมฆหนาทึบและหมอกเย็นจัดนานหลายชั่วโมง บางครั้งถึงขั้นบินกลับหัว แต่ด้วยทักษะอันยอดเยี่ยมของ อาร์เธอร์ บราวน์ ก็สามารถทำให้พวกเขารอดมาได้อย่างปลอดภัย โดยเครื่องยนต์ โรลส์-รอยซ์ อีเกิล 8 กลายเป็นสิ่งเดียว<br/><br/></b>
        <b>
          <br/>
        </b>
        <b>ในค่ำคืนนั้นที่สามารถทำงานได้อย่างไร้ที่ติตลอดการบิน ทำลายสถิติด้วยความเร็วเฉลี่ยสูงถึง 185 กม./ชม.“ผมไม่แน่ใจว่าควรชมเชยสิ่งใดมากสุด ระหว่างความมุทะลุ, ความมุ่งมั่น, ทักษะ, วิทยาศาสตร์, เครื่องบิน, เครื่องยนต์ โรลส์-รอยซ์ หรือความโชคดีของพวกเขา” เซอร์ วินสตัน เชอร์ชิล กล่าวถึงการเดินทางข้ามมหาสมุทรแอตแลนติกของ อัลค็อก และ บราวน์</b>
      </p>
      <p>
        <b>ตัวถังของ ‘เรธ อีเกิล 8’ เป็นการรำลึกถึงการผจญราตรีของกัปตันอัลค็อกและร้อยโทบราวน์ สีกันเมทัลตัดกับสีเซลบี เกรย์ (Selby Grey) แบ่งเป็นสัดส่วนโดยเส้นทองเหลือง สื่อถึงรายละเอียดที่อยู่ด้านใน กระจังหน้าสีดำได้รับอิทธิพลจากเครื่องยนต์ โรลส์-รอยซ์ อีเกิล 8 ที่ถูกติดตั้งอยู่บนเครื่องบินทิ้งระเบิด Vickers Vimy ขณะที่ล้อแม็กเคลือบเงาเป็นบางจุดด้วยสีเทาเข้ม</b>
      </p>
      <figure>
        <img src="https://mpics.mgronline.com/pics/Images/562000011568505.JPEG"/>
      </figure>
      <p>
        <b>ห้องโดยสารผ่านการตกแต่งอย่างประณีตและดูร่วมสมัย ให้สอดคล้องกับสีตัวถัง วัสดุทองเหลืองถูกใช้ในจุดสำคัญทั่วทั้งส่วนของที่นั่งคนขับ หนังแท้สีเซลบี เกรย์ (Selby Grey) และสีดำ แต่งขอบด้วยทองเหลือง สื่อถึงเครื่องวัดระยะทางหาเส้นรุ้งและเส้นแวงทองเหลือง ซึ่งเป็นส่วนสำคัญต่อความสำเร็จในการเดินทางข้ามมหาสมุทรแอตแลนติก<br/><br/></b>
        <b>
          <br/>
        </b>
        <b>กรอบลำโพงผลิตจากทองเหลือง แสดงระยะทางโดยประมาณกว่า 1,880 ไมล์ ของไฟล์ทการบินในตำนาน นอกจากนั้นโมโนแกรม ‘RR’ ยังถูกตกแต่งด้วยด้ายสีทองเหลืองบนที่วางแขน ความสว่างไสวของทองเหลืองช่วยเติมเต็มช่องใส่ของบริเวณประตู ขณะที่ประตูฝั่งผู้ขับตกแต่งด้วยแผ่นเหล็ก สลักถ้อยแถลงของเชอร์ชิลต่อความสำเร็จอันยิ่งใหญ่ของนักบินทั้งคู่<br/><br/></b>
        <b>
          <br/>
        </b>
        <b>ด้วยแรงบันดาลใจจากไฟล์ทบินยามราตรีของวีรบุรุษผู้กล้าหาญ แดชบอร์ดถูกตกแต่งให้สะท้อนทิวทัศน์ซึ่งนักบินทั้ง 2 ได้เห็นในท้ายที่สุด หลังบินฝ่าเมฆหมอกหนาออกมาได้สำเร็จ ด้วยกรรมวิธีร่วมสมัย ผสานเทคนิคดั้งเดิม ไม้ยูคาลิปตัสรมควันผ่านการชุบสูญญากาศเป็นสีทอง ก่อนนำไปเลี่ยมกับเงินและทองแดง เพื่อถ่ายทอดรายละเอียดอันสวยงามของพื้นโลกยามค่ำคืนเมื่อมองจากท้องฟ้า การตกแต่งนี้ทอดยาวไปจนถึงคอนโซลกลาง มอบประสบการณ์พิเศษแด่ผู้ครอบครอง เบาะผู้ขับสอดคล้องกับเพดานรถ ขณะที่ส่วนล่างของอุโมงค์กลางถูกบุและเย็บด้วยด้ายทองเหลือง สะท้อนถึงเครื่องบิน Vickers Vimy เครื่องยนต์ วี12 สูบ ได้อย่างชัดเจน</b>
      </p>
      <figure>
        <img src="https://mpics.mgronline.com/pics/Images/562000011568506.JPEG"/>
      </figure>
      <p>
        <b>นาฬิกาในรถยนต์ โรลส์-รอยซ์ นับเป็นเครื่องประดับอันเลอค่าอีกชิ้นหนึ่ง ลูกค้าหลายท่านจึงเลือกตกแต่งในส่วนนี้ เพื่อบอกเล่าเรื่องราวของพวกเขา ‘เรธ อีเกิล 8’ ก็เช่นกัน ผู้บุกเบิกที่กล้าหาญของเราพบว่า แผงหน้าปัดอุปกรณ์ของพวกเขาแทบกลายเป็นน้ำแข็ง เนื่องจากระดับความสูงและสภาพอากาศอันย่ำแย่ แสงสว่างเพียงหนึ่งเดียวที่เหลืออยู่ในตอนนั้น มาจากแสงสีเขียวของแผงควบคุมและประกายไฟจากเครื่องยนต์ทางกาบขวาของเครื่องบิน<br/><br/></b>
        <b>
          <br/>
        </b>
        <b>เพื่อรำลึกถึงเหตุการณ์ดังกล่าว แผนก Bespoke Collective ของ โรลส์-รอยซ์ ได้ประกอบนาฬิกาเข้ากับพื้นผิวที่ตกแต่งให้ดูคล้ายมีน้ำแข็งเกาะอย่างอัจฉริยะ แสงสีเขียวเรืองรองส่องสว่างยามกลางคืน เข็มชั่วโมงสีแดงแบบเดียวกับเข็มทิศ ได้แรงบันดาลใจจากลวดลายเส้นสายบนแผงหน้าปัดนาฬิกา ขณะที่พิกัดลงจอดถูกสลักไว้ด้านล่าง</b>
      </p>
      <figure>
        <img src="https://mpics.mgronline.com/pics/Images/562000011568507.JPEG"/>
      </figure>
      <p>
        <b>ส่วนประกอบที่มีเสน่ห์มากสุดของรถคันนี้ เป็นเพดานห้องโดยสารที่สวยงามด้วยแสงดาว Starlight Headliner เส้นใยไฟเบอร์ออปติก 1,183 จุด แสดงตำแหน่งของดวงดาวบนฟากฟ้าในช่วงเวลาของไฟล์ทบินในปี 2462 เส้นทางบินและหมู่ดาวต่างๆ ถูกถักร้อยด้วยเส้นด้ายทองเหลือง โดยเรื่องราวที่ทั้ง 2 บินฝ่าหมู่เมฆเพื่อใช้ดวงดาวนำทาง ถูกบอกเล่าผ่านเส้นใยนำแสงไฟเบอร์ออปติกสีแดง ควบคู่กับการเย็บปักเป็นลายก้อนเมฆ นอกจากนั้นยังมีแผ่นเหล็กที่มีข้อความ ‘The celestial arrangement at the halfway point 00:17am June 15th 1919, 50” 07’ Latitude North – 31” Longitude West’ แสดงจุดกึ่งกลางของการเดินทางครั้งประวัติศาสตร์<br/><br/></b>
        <b>
          <br/>
        </b>
        <b>โรลส์-รอยซ์ ‘เรธ อีเกิล 8’ ผลิตขึ้นอย่างประณีต ณ ศูนย์กลางแห่งความเป็นเลิศในการผลิตยนตรกรรม<br/>ลักซ์ชัวรีระดับโลก ในเมืองกู๊ดวูด จำกัดเพียง 50 คันทั่วโลก ขอเชิญผู้สนใจมาชมรายละเอียดอันสุดยอดของยนตรกรรมที่มีเพียง 1 คันในประเทศไทย พร้อมร่วมสนุกกับกิจกรรมถ่ายภาพกับคุณหรั่ง ‘สุรศักดิ์ อิทธิฤทธิ์’ ช่างภาพชั้นแนวหน้าของไทย ได้ที่งาน ‘The Pinnacle of Luxury 2019’ ที่สยามพารากอน (แฟชั่นฮอลล์) ระหว่างวันที่ 26 พฤศจิกายน ถึง 10 ธันวาคม 2562</b>
      </p>
      <related>
        <h4>แกลเลอรี</h4>
        <a href="https://mgronline.com/motoring/photo-gallery/9620000111815"/>
      </related>
    </article>
  </body>
</html>