<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/temps-21-novembre-2019-pluja_0_2348165248.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T07:30:50+00:00"/>
    <meta property="og:title" content="Méteo especial: ploguda abundant per tancar la setmana"/>
    <meta property="og:description" content="La borrasca ens afectarà sobretot divendres a la nit però dissabte encara cauran alguns xàfecs"/>
  </head>
  <body>
    <article>
      <h1>Méteo especial: ploguda abundant per tancar la setmana</h1>
      <h2>La borrasca ens afectarà sobretot divendres a la nit però dissabte encara cauran alguns xàfecs</h2>
      <address>
        <time datetime="2019-11-21T07:30:50+00:00">21 Nov 2019, 07:30</time>
      </address>
      <p>Aquest dijous ha estat un dia més suau que els anteriors, per exemple al centre de Barcelona s'ha arribat als 16,4 graus, que sense ser gran cosa és la temperatura més alta des de dimarts de la setmana passada. El mateix ha passat en molts altres pobles i ciutats, on avui molts termòmetres han superat els 15 graus.</p>
      <p>Sens dubte el més important de la previsió és la borrasca que ens afectarà sobretot demà a la tarda i nit, una pertorbació que farà ploure en general i que deixarà precipitacions de més de 20 o 30 l/m2 en moltes comarques. Les pluges i nevades més abundants descarregaran al Pirineu Occidental, on podria haver-hi acumulacions que s'acostin als 100 l/m2, però és molt possible que també en diverses comarques de Girona i de Barcelona se superin els 50 l/m2.</p>
      <figure>
        <a href="https://www.ara.cat/2019/11/21/societat/meteo/Acumulacions-precipitacio-previstes-divendres_2348175252_67537023_630x486.png">
          <img src="https://www.ara.cat/2019/11/21/societat/meteo/Acumulacions-precipitacio-previstes-divendres_2348175252_67537023_630x486.png"/>
        </a>
        <figcaption>Acumulacions de precipitació previstes per divendres</figcaption>
      </figure>
      <p>Plourà sobretot de nit, però dissabte encara cal esperar alguns xàfecs molt més irregulars però localment intensos, sobretot al voltant del Montseny, al Maresme, a la Selva, a Osona o amb menys intensitat en altres comarques de Girona i de Barcelona, tant al matí com a la tarda. El cap de setmana tindrà un dissabte mig ennuvolat i insegur, i un diumenge amb molt de sol. En tot cas, el gruix de la borrasca ens afectarà bàsicament la nit de divendres o la matinada de dissabte.</p>
      <p>El Servei Meteorològic de Catalunya té actius diversos avisos per intensitat de pluja, per vent i per estat de la mar. El Meteocat alerta de la possibilitat que demà al vespre a la costa alguns xàfecs puguin acumular més de 20 l/m2 en menys de mitja hora. També hi ha avisos per possibles cops de vent que superin els 90 km/h, tant a prop de mar com en punts de muntanya.</p>
      <figure>
        <a href="https://www.ara.cat/2019/11/21/societat/meteo/Acumulacions-precipitacio-previstes-dissabte_2348175253_67537101_630x486.png">
          <img src="https://www.ara.cat/2019/11/21/societat/meteo/Acumulacions-precipitacio-previstes-dissabte_2348175253_67537101_630x486.png"/>
        </a>
        <figcaption>Acumulacions de precipitació previstes per dissabte</figcaption>
      </figure>
      <p>Dissabte també hi haurà encara nevades al vessant nord del Pirineu. La cota de neu s'enfilarà fins a tocar els 2.000 metres de cara a divendres a la nit, però dissabte tornarà a baixar puntualment per sota dels 1.500 al nord de la serralada.</p>
      <p>Cal deixar clar que el fred no marxarà durant el cap de setmana. La temperatura variarà poc els dies vinents, i l'entrada del vent en moltes comarques farà que dissabte i diumenge en molts moments la sensació tèrmica continuï sent més d'hivern que de tardor. La setmana que ve s'anirà instal·lant de forma més clara aquest ambient més suau i de tardor.</p>
      <p>El vent també serà un factor que caldrà tenir en compte. Aquest divendres a última hora bufarà amb cops de 50 o 60 km/h en moltes comarques. Entre dissabte a la tarda i la nit el mestral bufarà amb ratxes de més de 100 km/h a les Terres de l'Ebre, en alguns punts del Camp de Tarragona i als cims del Pirineu. La tramuntana també bufarà a l'Empordà però no ho farà amb tanta força.</p>
      <figure>
        <a href="https://www.ara.cat/2019/11/21/societat/meteo/Cops-maxims-previstos-dissabte-tarda_2348175254_67537179_630x486.png">
          <img src="https://www.ara.cat/2019/11/21/societat/meteo/Cops-maxims-previstos-dissabte-tarda_2348175254_67537179_630x486.png"/>
        </a>
        <figcaption>Cops de vent màxims previstos per dissabte a la tarda</figcaption>
      </figure>
    </article>
  </body>
</html>