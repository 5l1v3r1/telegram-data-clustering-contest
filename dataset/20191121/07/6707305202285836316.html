<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/eliminare-il-sale-si-puo-con-il-peperoncino/657564/"/>
    <meta property="og:site_name" content="DiLei"/>
    <meta property="article:published_time" content="2019-11-21T07:30:13+00:00"/>
    <meta property="og:title" content="Eliminare il sale si può, con il peperoncino"/>
    <meta property="og:description" content="Così abbassi la pressione, combatti ritenzione idrica e cellulite e migliori l’umore. Parola dell’esperto"/>
  </head>
  <body>
    <article>
      <h1>Eliminare il sale si può, con il peperoncino</h1>
      <h2>Così abbassi la pressione, combatti ritenzione idrica e cellulite e migliori l’umore. Parola dell’esperto</h2>
      <address><time datetime="2019-11-21T07:30:13+00:00">21 Nov 2019, 07:30</time> by <a rel="author">Luana Trumino</a></address>
      <p>È l’anima “hot” della gastronomia italiana: il <b>peperoncino</b>. Conosciuto per la sua azione preventiva nei confronti delle malattie cardiache grazie alla sua <b>capsaicina</b>, non tutti sanno che questa portentosa spezia può essere usata in cucina anche per <b>ridurre l’<a href="https://dilei.it/benessere/fotonotizia/12-alimenti-piu-ricchi-di-sodio/620260/attachment/alimenti-ricchi-di-sodio-il-sale-da-cucina/">utilizzo del sale</a></b>. E noi italiani di sale ne consumiamo veramente troppo, circa 10 grammi al giorno (secondo l’Osservatorio Epidemiologico Cardiovascolare), a fronte dei <b>5 grammi quotidiani</b> raccomandati dall’Organizzazione mondiale della sanità. Non dimentichiamo che un consumo eccessivo di sodio determina un aumento della <a href="https://dilei.it/salute/pressione-alta-cause-conseguenze-e-come-intervenire-i-consigli-dello-specialista/612439/"><b>pressione arteriosa</b></a>, con conseguente aumento del rischio di insorgenza di gravi patologie quali infarti e <b>ictus</b>; tumori dell’apparato digerente e <b>osteoporosi</b>.</p>
      <p>
        <b>Un alleato ai fornelli</b>
      </p>
      <p>Una cucina basata su un giusto impiego di aromi, come il <b>peperoncino</b> ed altre <b>spezie</b>, permette di <b>ridurre la quantità di sale</b> e grassi di condimento. I vantaggi per la salute sono evidenti: il minor utilizzo di grassi consente di preparare <b>piatti più digeribili</b>, mentre un uso ridotto del sale mette al riparo dal rischio di <b>ipertensione</b> e di <a href="https://dilei.it/benessere/ritenzione-idrica-rimedi/153897/"><b>ritenzione idrica </b></a>e<b> cellulite</b>. Inoltre, i cibi cotti col peperoncino possono essere conservati relativamente a lungo. Questo spiega anche perché più ci si sposta in regioni dal clima caldo, maggiore sia l’uso di peperoncino e altre spezie. A suggerirlo è il <a href="http://www.pierluigirossi.it/"><b>prof. Pier Luigi Rossi</b></a>, medico specialista in scienza della alimentazione e medicina preventiva ad Arezzo, che da oltre 40 anni si occupa dello studio delle reazioni biochimiche sul nostro organismo degli alimenti che assumiamo. Nel suo libro “<b>Intestino, il sesto senso del nostro corpo</b>” (Aboca) ha dedicato un intero capitolo sui benefici di questi alimenti per la salute.</p>
      <p>
        <b>Aumenta il senso di sazietà e la digestione</b>
      </p>
      <p>Il peperoncino si rivela un alimento prezioso anche per l’igiene e il benessere intestinale. Per esempio, le sue sostanze – così come accade con altre spezie ed erbe aromatiche – sono in grado di agire su una particolare area del cervello, favorendo il piacere e la <b>sazietà sensoriale</b>, e nell’intestino promuovono la <a href="https://dilei.it/benessere/fotonotizia/cattiva-digestione-rimedi-naturali/579297/"><b>digestione</b></a> dei carboidrati, dei grassi e soprattutto delle proteine. </p>
      <p>
        <b>Amico dell’umore</b>
      </p>
      <p>Così profumato, saporito e colorato, non tutti sanno che tra le virtù del peperoncino (e delle spezie in generale), sicuramente una tra le più importanti è quella di migliorare l’umore. Merito di alcuni suoi principi attivi, come la <b>capsaicina</b>, che hanno la capacità di stimolare le <b>cellule sensoriali gustative e olfattive</b> presenti nell’intestino. Una volta ingerito, questo organo è capace di registrare l’arrivo dell’alimento e, attraverso il <b>nervo vago</b>, trasmette l’informazione al cervello. È così che comincia la produzione di <a href="https://dilei.it/cucina/endorfine-e-cibo-come-stimolare-gli-ormoni-della-felicita/495489/"><b>endorfine</b></a>, sostanze che hanno un’azione simile a quella della morfina e fungono da <b>antistress</b>, rilassando l’organismo e scacciando la malinconia. </p>
      <p>
        <b>Un pieno di salute</b>
      </p>
      <p>Mangiare il peperoncino rosso piccante <b>allunga la vita</b> o, meglio, riduce la mortalità, in particolare quella dovuta alle malattie cardiache e all’ictus. A suggerirlo è uno studio dell’università del Vermont pubblicato sulla rivista Plos One. Ci sono diverse spiegazioni possibili alla base dei benefici di questo alimento per la salute. Una di queste è che la capsaicina abbia un ruolo nei meccanismi che prevengono l’<b>obesità</b> e le <b>malattie cardiovascolari</b>. Inoltre, possiede delle proprietà <b>antibatteriche</b> che possono influire, indirettamente, sulla flora intestinale. Infine, contiene anche sostanze nutrienti, come vitamina B, C e pro-vitamina A, che contribuiscono ad avere un effetto protettivo sull’organismo.</p>
      <p>
        <b>Meglio il pepe o il peperoncino? </b>
      </p>
      <p>Al Nord gli amanti del piccante preferiscono il pepe, mentre al Centro-Sud è il peperoncino rosso a farla da padrone. Entrambi, usati nelle dosi corrette, vantano una buona azione protettiva sull’organismo, ma non c’è dubbio – secondo il prof. Pier Luigi Rossi – che il peperoncino abbia una marcia in più. Unica accortezza: coloro che soffrono di <b>reflusso gastroesofageo</b> o di gastriti acute con acidità gastrica è bene che si astengano dal peperoncino, dal pepe e dalle altre spezie che aumentano la secrezione di succhi gastrici. In questi casi, per ridurre l’uso del sale si possono utilizzare delle <b>erbe aromatiche</b> o il “saporito” <a href="https://dilei.it/benessere/gomasio-ricetta-anti-ritenzione-idrica-per-sgonfiare-gambe/612359/"><b>gomasio</b></a>.</p>
      <related>
        <h4>Leggi anche</h4>
        <a href="https://dilei.it/benessere/peperoncino-effetti-benefici-cuore-dieta-digestione/601114/"/>
        <a href="https://dilei.it/mamma/peperoncino-gravidanza/477358/"/>
        <a href="https://dilei.it/benessere/cibi-a-calorie-negative-quali-sono-e-perche-fanno-dimagrire/481434/"/>
        <a href="https://dilei.it/benessere/sale-quando-fa-male-alternative-per-limitarlo/591710/"/>
        <a href="https://dilei.it/benessere/intestino-gonfio-cause-sintomi-rimedi-naturali/563684/"/>
      </related>
    </article>
  </body>
</html>