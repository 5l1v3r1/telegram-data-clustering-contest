<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019478/%D9%85%D8%B1%DA%A9%D8%B2-%D8%B9%D9%84%D9%85%DB%8C-%DA%A9%D8%A7%D8%B1%D8%A8%D8%B1%D8%AF%DB%8C-%D8%AC%D9%87%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%A7%D9%84%D8%A8%D8%B1%D8%B2-%D8%AF%D8%B1-%D9%85%D8%B1%D8%AD%D9%84%D9%87-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D8%AF%D8%A7%D9%86%D8%B4%D8%AC%D9%88"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:45:33+00:00"/>
    <meta property="og:title" content="مرکز علمی-کاربردی جهاد دانشگاهی البرز در مرحله تکمیل ظرفیت دانشجو می‌پذیرد"/>
    <meta property="og:description" content="ایسنا/البرز رئیس مرکز علمی کاربردی جهاددانشگاهی البرز از آغاز پذیرش دانشجو در مرحله تکمیل ظرفیت ورودی مهرماه خبرداد."/>
  </head>
  <body>
    <article>
      <h1>مرکز علمی-کاربردی جهاد دانشگاهی البرز در مرحله تکمیل ظرفیت دانشجو می‌پذیرد</h1>
      <address><time datetime="2019-11-21T07:45:33+00:00">21 Nov 2019, 07:45</time> by <a rel="author">المیرا دادمهر (اگیر)</a></address>
      <p>ایسنا/البرز رئیس مرکز علمی کاربردی جهاددانشگاهی البرز از آغاز پذیرش دانشجو در مرحله تکمیل ظرفیت ورودی مهرماه خبرداد.</p>
      <p>محسن داورپناه، در گفت و گو با ایسنا، اظهارکرد: پذیرش دانشجو در مرحله تکمیل ظرفیت ورودی مهرماه از امروز، ۳۰ آبان آغاز و به مدت محدود ادامه دارد.</p>
      <p>وی با اشاره به تعداد دانشجویان این مرکز، افزود: هم اکنون ۱۴۰۰ دانشجو در رشته‌های نقاشی، عکاسی، معماری، انیمیشن، سینما و آی تی در مقاطع کاردانی و کارشناسی در این مرکز تحصیل می‌کنند.</p>
      <p>این مسئول با اشاره به شرایط ثبت‌نام مرحله تکمیل ظرفیت، گفت: با ابلاغ آیین‌نامه پذیرش دانشجو در مرحله تکمیل ظرفیت در ورودی مهرماه، علاقه‌مندان می‌توانند با مراجعه به مرکز علمی کاربردی جهاددانشگاهی و ارائه مدارک مورد نیاز از جمله کپی شناسنامه، کپی کارت ملی، ۶ قطعه عکس، آخرین مدرک تحصیلی، دیپلم، پیش دانشگاهی و یا کاردانی و کارت پایان خدمت برای پسران نسبت به تکمیل پرونده و ثبت‌نام اقدام کنند.</p>
      <p>داورپناه تصریح کرد: پذیرش دانشجو در این مرکز بدون کنکور و براساس شرط معدل آخرین مدرک تحصیلی صورت می‌گیرد.</p>
      <p>رئیس مرکز علمی کاربردی جهاددانشگاهی البرز با اشاره به اینکه برای دانشجویانی که در مرحله تکمیل ظرفیت پذیرفته و وارد دانشگاه می‌شوند کلاس‌های آموزشی فشرده برگزار می‌شود، گفت: باتوجه به اینکه هشت هفته از آغاز سال تحصیلی جدید می‌گذرد، برای جبران عقب ماندگی تحصیلی دانشجویانی که در مرحله تکمیل ظرفیت پذیرفته می‌شوند کلاس و دوره‌های آموزشی فشرده برگزار خواهد شد تا این دانشجویان نیز از لحاظ دانش و بار علمی به دانشجویان ورودی مهرماه برسند.</p>
      <p>این مسئول در ادامه با تاکید براینکه مرکز علمی کاربردی جهاددانشگاهی البرز یکی از مراکز علمی شاخص استان است، گفت: این مرکز هم از لحاظ زیرساخت و امکانات آموزشی و هم از لحاظ دانش و تخصص اساتید جز بهترین مراکز استان به شمار می‌آید و می‌توان گفت اساتید این مرکز نه تنها در سطح البرز بلکه در سطح بین‌المللی نیز مطرح هستند و سابقه درخشانی دارند.</p>
      <p>وی اضافه کرد: علاقه‌مندان برای ثبت‌نام در مرحله تکمیل ظرفیت این مرکز می‌توانند به آدرس کرج- میدان مهران- خیابان ندای شمالی- گلستان ششم، مرکز علمی کاربردی جهاددانشگاهی البرز مراجعه کنند.</p>
      <p>انتهای پیام</p>
    </article>
  </body>
</html>