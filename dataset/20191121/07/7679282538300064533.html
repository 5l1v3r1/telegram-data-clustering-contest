<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/lucknow/story-up-lucknow-district-officer-arrested-in-home-guard-scam-read-full-episode-2860910.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T07:04:02+00:00"/>
    <meta property="og:title" content="यूपी : होमगार्ड वेतन घोटालेे में लखनऊ का जिला कमाडेंट गिरफ्तार, पढ़ें पूरा प्रकरण"/>
    <meta property="og:description" content="होमगार्ड की डयूटी में फर्जी आंकड़ा डालकर उनके वेतन में घोटाला कर लाखों रुपये हड़पने के मामले में होमगार्ड जिला कमाडेंट कृपा शंकर पाण्डेय को गुरुवार सुबह गिरफ्तार कर लिया गया। होमगार्ड फर्जीवाड़ा में..."/>
  </head>
  <body>
    <article>
      <h1>यूपी : होमगार्ड वेतन घोटालेे में लखनऊ का जिला कमाडेंट गिरफ्तार, पढ़ें पूरा प्रकरण</h1>
      <address><time datetime="2019-11-21T07:04:02+00:00">21 Nov 2019, 07:04</time> by <a rel="author">प्रमुख संवाददाता,लखनऊ।</a></address>
      <p>होमगार्ड की डयूटी में फर्जी आंकड़ा डालकर उनके वेतन में घोटाला कर लाखों रुपये हड़पने के मामले में होमगार्ड जिला कमाडेंट कृपा शंकर पाण्डेय को गुरुवार सुबह गिरफ्तार कर लिया गया। होमगार्ड फर्जीवाड़ा में लखनऊ की यह पहली गिरफ्तारी है। यह घोटाला गुड़म्बा और विभूतिखंड थाने में तैनात रहे होमगार्ड के वेतन के नाम पर किया गया। जांच में यह खुलासा होने के बाद गुड़म्बा थाने के इंस्पेक्टर रितेन्द्र प्रताप सिंह ने गोमती नगर थाने में एफआईआर दर्ज करायी है। दावा किया जा रहा है कि इस मामले में होमगार्ड विभाग के कुछ और कर्मचारी भी जल्दी ही गिरफ्तार किये जा सकते हैं। </p>
      <p>एसएसपी कलानिधि नैथानी ने बताया कि गुड़म्बा इंस्पेक्टर ने कई बार जिला कमाण्डेंट को पत्र लिखा था कि उनके यहां कई होमगार्ड डयूटी पर नहीं आ रहे हैं। बावजूद इसके इन होमगार्ड को दस्तावेजों में उपस्थित दिखाकर उनका वेतन ले लिया गया। जांच में सामने आया कि गुड़म्बा और विभूतिखंड थाने से जो मस्टररोल भेजा जाता था, उसमें दर्ज आंकड़ों में बदलाव कर लिया जाता था। डयूटी ज्यादा दिखाकर होमगार्ड का वेतन ले लिया जाता था। पर, होमगार्ड को उनकी डयूटी पर उपस्थिति के हिसाब से ही वेतन दिया जाता था। </p>
      <p><b>डयूटी न करने पर भी बनाया वेतन</b><br/>इन दोनों थानों पर होमगार्ड जवानों की तैनाती की जांच में यह भी बात सामने आयी कि जिन होमगार्ड की डयूटी नहीं लगी थी अथवा जो अनुपस्थित रहे थे, उनके नाम पर भी वेतन विभाग से ले लिया गया। यह सारा फर्जीवाड़ा जिला कमाण्डेंट और कुछ कर्मचारियों की मिलीभगत से हो रहा था। इस जांच के बाद ही एफआईआर दर्ज करायी गई। </p>
      <p><b>मचा हड़कम्प</b><br/>होमगार्ड विभाग में इस फर्जीवाड़े से पूरे प्रदेश में हड़कम्प मच गया है। कई जिलों में होमगार्ड विभाग के अफसरों व कर्मचारियों पर कार्रवाई की तलवार लटक रही है। सभी जिलों से रिपोर्ट मांगी गई है। लखनऊ के भी कई अन्य थानों पर गड़बड़ी की आशंका के चलते जांच की जा रही है। <br/> </p>
    </article>
  </body>
</html>