<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/final-fantasy-14-ps5/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-21T07:11:00+00:00"/>
    <meta property="og:title" content="Final Fantasy 14 arriverà su PS5: è ufficiale | Game Division"/>
    <meta property="og:description" content="Final Fantasy 14 arriverà anche su PS5, lo ha confermato ufficialmente Yoshida, il producer. Ecco tutti i dettagli ufficiali in merito."/>
  </head>
  <body>
    <article>
      <h1>Final Fantasy 14 arriverà su PS5: è ufficiale | Game Division</h1>
      <address>
        <time datetime="2019-11-21T07:11:00+00:00">21 Nov 2019, 07:11</time>
      </address>
      <p>Recentemente, a Londra si è tenuto un piccolo fanfest al quale un ristretto gruppo di persone ha avuto modo di partecipare. Durante l’evento, a sorpresa, è apparso anche <b>Naoki Yoshida, producer di Final Fantasy 14,</b> l’amato MMORPG sviluppato da Square Enix. I presenti hanno avuto modo di partecipare a un’estrazione a premi: il premio migliore era una versione PlayStation 4 di Final Fantasy 14 Shadowbringers firmata da Yoshida stesso. A quel punto, il producer “ha sganciato la bomba” spiegando che la sua speranza, per l’anno successivo, è di poter consegnare una PS5. Perché? Perché il suo team è al lavoro sulla versione next-gen dell’MMORPG.</p>
      <p>È quindi ufficiale, <b>Final Fantasy 14 arriverà anche su PS5</b>. Non si tratta in realtà di una sorpresa troppo grande: dopotutto, parliamo di uno dei giochi di maggior successo di Square Enix; il pubblico continua ad aumentare e l’opera è supportata dagli sviluppatori con regolari espansioni, sempre ben accolte dalla critica.</p>
      <figure>
        <img src="https://www.tomshw.it/images/images/2019/10/final-fantasy-xiv-shadowbringers-57471.768x432.jpg"/>
      </figure>
      <p>Leggi anche: <a href="https://www.tomshw.it/videogioco/playstation-academy-premi/">PlayStation Academy, mettevi alla prova e vincete premi unici</a></p>
      <p>È importante sottolineare che con queste parole Yoshida non intende dire che Final Fantasy 14 in versione PS4 sarà ottimizzato per PS5, ma che è in sviluppo una versione dedicata. Attualmente non è chiaro se sarà “separata” dalle altre versioni, ma non crediamo sarà così. Semplicemente, la nuova versione del gioco sfrutterà appieno le potenzialità della prossima generazione di console.</p>
      <p>Per ora <b>non ci sono informazioni su una possibile data di uscita</b>. Non ci sono nemmeno dettagli sui possibili miglioramenti apportati alla nuova versione: molto probabilmente la qualità grafica sarà superiore, sia in termini di risoluzione/frame rate che in termini di effetti visivi. In termini di contenuti, invece, è probabile che Square Enix voglia far proseguire la versione PS4 accanto a quella PS5: abbandonare i molti giocatori fidelizzati sarebbe una pessima mossa, questo è certo.</p>
      <blockquote>In attesa di nuove informazoni, potete iniziare a giocare a Final Fantasy 14 su PlayStation 4: lo trovate su Amazon a <a href="https://toms.it/7dyve">questo indirizzo</a>.</blockquote>
    </article>
  </body>
</html>