<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/guerra-dazi-mini-accordo-tra-cina-e-usa-rischia-di-slittare-al-2020/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-21T07:25:30+00:00"/>
    <meta property="og:title" content="Guerra dazi, mini accordo tra Cina e Usa rischia di slittare al 2020"/>
    <meta property="og:description" content="Il mini-accordo commerciale fra Stati Uniti e Cina potrebbe non essere chiuso quest’anno. Lo riporta l’agenzia Reuters che riporta indiscrezioni in base alle quali l’intesa potrebbe slittare al prossimo anno a fronte di trattative più complicate, con Pechino che chiede agli Usa di fare di più sulla riduzione dei dazi e l’amministrazione Trump che, da parte sua, avanza richieste maggiori. Ad ottobre, il presidente Usa, Donald Trump, aveva annunciato che le parti avevano trovato un’intesa e di aspettarsi di firmare la cosiddetta ‘fase uno’ dell’accordo entro novembre. Nuove tensioni rallentano le trattative Tuttavia, negli ultimi giorni, si sono moltiplicate le tensioni. Pechino ha condannato il provvedimento adottato dal Senato Usa volto a proteggere i diritti umani a Hong Kong nell’ambito delle proteste in corso, inasprendo ulteriormente il sentiment dopo che il presidente Usa Donald Trump ha minacciato un rincaro dei dazi sulle importazioni cinesi qualora non si raggiungesse un’intesa con Pechino. “La Cina ha…"/>
  </head>
  <body>
    <article>
      <h1>Guerra dazi, mini accordo tra Cina e Usa rischia di slittare al 2020</h1>
      <address><time datetime="2019-11-21T07:25:30+00:00">21 Nov 2019, 07:25</time> by <a rel="author">Mariangela Tessa</a></address>
      <p>Il<b> mini-accordo commerciale fra Stati Uniti e Cina</b> potrebbe non essere chiuso quest’anno. Lo riporta l’agenzia <i>Reuters</i> che riporta indiscrezioni in base alle quali l’intesa potrebbe slittare al prossimo anno a fronte di trattative più complicate, con Pechino che chiede agli Usa di fare di più sulla riduzione dei dazi e l’amministrazione Trump che, da parte sua, avanza richieste maggiori.</p>
      <p>Ad ottobre, <b>il presidente Usa, Donald Trump</b>, aveva annunciato che le parti avevano trovato un’intesa e di aspettarsi di firmare la cosiddetta ‘fase uno’ dell’accordo entro novembre.</p>
      <h3>Nuove tensioni rallentano le trattative</h3>
      <p>Tuttavia, negli ultimi giorni, si sono moltiplicate le tensioni. Pechino ha condannato il <b>provvedimento adottato dal Senato Usa volto a proteggere i diritti umani a Hong Kong</b> nell’ambito delle proteste in corso, inasprendo ulteriormente il sentiment dopo che il presidente Usa Donald Trump ha minacciato un rincaro dei dazi sulle importazioni cinesi qualora non si raggiungesse un’intesa con Pechino.</p>
      <blockquote>“La Cina ha reso chiaro di non voler assistere ad alcuna ingerenza straniera a Hong Kong”, ha commentato Rick Meckler, partner di Cherry Lane Investments a New Vernon, nel New Jersey.</blockquote>
      <h3>Cina “cautamente ottimista” sulla pax commerciale</h3>
      <p>Ieri, durante un discorso a Pechino, il vice premier Liu ha dichiarato di essere “cautamente ottimista” sulla firma di un accordo di prima fase, ha detto Bloomberg News, citando le persone che hanno partecipato all’evento in vista di un forum organizzato da Bloomberg. Liu, il principale negoziatore cinese ai colloqui commerciali tra Cina e Stati Uniti, ha espresso, separatamente a uno dei partecipanti, la propria “confusione” sulle richieste degli Stati Uniti, ma si è poi detto sicuro che la prima fase di un accordo possa comunque essere completata.</p>
      <p>Inevitabili le ripercussioni negative sulle Borse.</p>
    </article>
  </body>
</html>