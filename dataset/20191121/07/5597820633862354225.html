<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/ekonomika/genetiski-modificetas-partikas-kontroli-istenos-pvd.a339116/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T07:57:00+00:00"/>
    <meta property="og:title" content="Ģenētiski modificētas pārtikas kontroli īstenos PVD"/>
    <meta property="og:description" content="Ceturtdien, 21. novembrī, Saeima galīgajā lasījumā atbalstīja par steidzamiem atzītos grozījumus Ģenētiski modificēto organismu aprites likumā, kas paredz noteikt stingrākas prasības ģenētiski modificēto organismu (ĢMO) uzraudzībai un kontrolei."/>
  </head>
  <body>
    <article>
      <h1>Ģenētiski modificētas pārtikas kontroli īstenos PVD</h1>
      <address><time datetime="2019-11-21T07:57:00+00:00">21 Nov 2019, 07:57</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Ceturtdien, 21. novembrī, Saeima galīgajā lasījumā atbalstīja par steidzamiem atzītos grozījumus Ģenētiski modificēto organismu aprites likumā, kas paredz noteikt stingrākas prasības ģenētiski modificēto organismu (ĢMO) uzraudzībai un kontrolei.</b>
      </p>
      <p>Lai novērstu Eiropas Savienībā neatļauto ģenētiski modificēto sēklu, kultūraugu, kā arī dzīvnieku nonākšanu Latvijas tirgū, grozījumi likumā papildina Pārtikas un veterinārā dienesta (PVD), pārtikas drošības, dzīvnieku veselības un vides zinātniskā institūta “BIOR” un Valsts augu aizsardzības dienesta  funkcijas attiecībā uz ģenētiski modificētu organismu uzraudzību, informē parlamenta Preses dienests.</p>
      <p>Turpmāk PVD organizēs un īstenos ģenētiski modificētas pārtikas, dzīvnieku barības un dzīvnieku aprites uzraudzību un kontroli, kā arī veiks atbilstošos kontroles pasākumus. Tāpat tiks paplašinātas uzraudzības iestāžu inspektoru tiesības ņemt paraugus no iespējami ģenētiski modificētiem dzīvniekiem. Grozījumi nosaka arī paplašināt institūta “BIOR” kompetenci, deleģējot uzdevumu noteikt ĢMO ne tikai pārtikas un barības paraugos, bet arī laboratoriski izmeklēt ģenētiski modificētus dzīvniekus.</p>
      <p>Likuma grozījumi nosaka tiesības Valsts augu aizsardzības dienestam īstenot ierobežojumus vai aizliegumus attiecībā uz sēklu un pavairošanas materiāla apriti. Patlaban likums nosaka, ka aizliegts izplatīt sēklas, kurās konstatētais ĢMO piejaukums sasniedz 0,1%. Taču, stājoties spēkā jaunajai likuma redakcijai, tiks aizliegts izplatīt sēklas, kurās konstatēts jebkāds ĢMO piejaukums, tā ierobežojot arī ģenētiski modificētu kultūraugu audzēšanas iespējas Latvijā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/no-majas-virtuves-lidz-lielveikalu-plauktiem--draudzenes-nejausi-klust-par-uznemejam.a339133/"/>
        <a href="https://www.lsm.lv/raksts/zinas/ekonomika/sadrumstalotas-ipasnieku-strukturas-del-top-zimolu-pamet-tresdala-veikalu.a337816/"/>
        <a href="https://www.lsm.lv/raksts/zinas/latvija/skrundas-novada-mazturigiem-iedzivotajiem-palidz-sagadat-partikas-krajumus-ziemai.a336928/"/>
        <a href="https://www.lsm.lv/raksts/zinas/ekonomika/dala-partikas-nonak-atkritumos-ka-eiropa-cinas-ar-so-problemu.a336291/"/>
        <a href="https://www.lsm.lv/raksts/zinas/latvija/latvijas-balss-eiropas-parlamenta-vaideres-merkis-ekonomikas-attistiba-un-vides-saudzesana-vienlaikus.a334513/"/>
        <a href="https://www.lsm.lv/raksts/dzive--stils/vecaki-un-berni/raidijums-edinasana-izglitibas-iestades-maz-izmanto-vietejos-produktus-edienu-negatavo-uz-vietas.a333296/"/>
        <a href="https://www.lsm.lv/raksts/zinas/ekonomika/10-000-eiro-partikas-inovaciju-grants-tiek-sensoram-kas-nosaka--ediens-ir-edams-vai-izmetams.a332421/"/>
        <a href="https://www.lsm.lv/raksts/zinas/ekonomika/pvd-nelauj-lat-eko-food-nodot-labdaribai-biezenus-kur-ieprieks-konstateta-toksiska-viela.a331633/"/>
      </related>
    </article>
  </body>
</html>