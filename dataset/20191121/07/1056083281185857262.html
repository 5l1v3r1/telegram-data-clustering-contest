<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019471/%D9%85%D8%AD%D9%85%D8%AF-%D8%B5-%D8%A2%D9%81%D8%AA%D8%A7%D8%A8-%D8%A2%D8%AE%D8%B1%DB%8C%D9%86-%D9%86%DA%AF%D8%A7%D9%87%DB%8C-%D9%85%D8%AC%D9%85%D9%84-%D8%A8%D8%B1-%D8%B2%D9%86%D8%AF%DA%AF%DB%8C-%D9%BE%DB%8C%D8%A7%D9%85%D8%A8%D8%B1-%D8%B5"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:39:13+00:00"/>
    <meta property="og:title" content="«محمد(ص) آفتاب آخرین»؛ نگاهی مجمل بر زندگی پیامبر(ص)"/>
    <meta property="og:description" content="ایسنا/خراسان رضوی یک کارشناس کتاب گفت: «محمد(ص) آفتاب آخرین» در قالب جملاتی کوتاه و بعضا متکی بر اصول دیالوگ نمایشی خواننده نوجوان را با روایتی سهل به خوانش تاریخ اسلام فرا می‌خواند."/>
  </head>
  <body>
    <article>
      <h6 class="kicker">/کتاب و کتاب‌خوانی/</h6>
      <h1>«محمد(ص) آفتاب آخرین»؛ نگاهی مجمل بر زندگی پیامبر(ص)</h1>
      <address><time datetime="2019-11-21T07:39:13+00:00">21 Nov 2019, 07:39</time> by <a rel="author">مینا خلیل زاده</a></address>
      <p>ایسنا/خراسان رضوی یک کارشناس کتاب گفت: «محمد(ص) آفتاب آخرین» در قالب جملاتی کوتاه و بعضا متکی بر اصول دیالوگ نمایشی خواننده نوجوان را با روایتی سهل به خوانش تاریخ اسلام فرا می‌خواند.</p>
      <p> سمیرا اسدی در گفت‌وگو با ایسنا، اظهار کرد: کتاب «محمد(ص) آفتاب آخرین» را مهدی قزلی در 103 صفحه به رشته تحریر درآورده است که توسط انتشارات نشر شهر تهران منتشر شده و در نهاد کتابخانه‌های عمومی خراسان رضوی عرضه می‌شود.</p>
      <p>کارشناس مسؤول روابط عمومی اداره کل کتابخانه‌های  عمومی خراسان رضوی، تصریح کرد: این کتاب نگاهی مجمل و ساده بر زندگی پیامبر اسلام (ص) دارد. در مقدمه آن آمده است که « این اثر در قالبی مینی‌مالیستی، جذاب و شیرین که مورد توجه نسل جوان نیز هست منتشر شده و متناسب با بی حوصلگی و پرمشغله بودن مخاطب است».</p>
      <p>وی افزود: این کتاب که از زبان و بیانی ساده برای بازگویی زندگی و حوادث دوران پیامبر بهره می‌برد در قالب جملاتی کوتاه و بعضا متکی بر اصول دیالوگ نمایشی خواننده نوجوان را با روایتی سهل به خوانش تاریخ اسلام فرا می‌خواند. نویسنده کتاب با همکاری آزاده بهمن‌پور به عنوان صفحه‌آرای کتاب توانسته در هر صفحه از کتاب بخشی کوچک از زندگی حضرت محمد(ص) را به تصویر بکشد.</p>
      <p>اسدی خاطرنشان کرد: یکی دیگر از ویژگی‌های این کتاب قطع جوان‌پسند و امروزی آن است. این قالب متناسب با مشغله زیاد شهروندان تهرانی و حجم زیاد کارهای آنها طراحی شده است. نویسنده کتاب در مقدمه به همه افرادی که قصد سفر حج را دارند توصیه می کند این کتاب را مطالعه کنند.</p>
      <p>انتهای پیام</p>
    </article>
  </body>
</html>