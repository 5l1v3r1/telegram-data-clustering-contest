<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04728549"/>
    <meta property="og:site_name" content="De Standaard"/>
    <meta property="article:published_time" content="2019-11-21T07:21:00+00:00"/>
    <meta property="og:title" content="Slachtoffers Epstein: 'Prins Andrew moet zich melden bij Amerikaanse onderzoekers'"/>
    <meta property="og:description" content="De advocate van de slachtoffers van miljonair Jeffrey Epstein vindt dat de Britse prins Andrew zich moet melden bij Amerikaanse speurders. Dat zegt ze naar..."/>
  </head>
  <body>
    <article>
      <h1>Slachtoffers Epstein: 'Prins Andrew moet zich melden bij Amerikaanse onderzoekers'</h1>
      <address>
        <time datetime="2019-11-21T07:21:00+00:00">21 Nov 2019, 07:21</time>
      </address>
      <p>De advocate van de slachtoffers van miljonair Jeffrey Epstein vindt dat de Britse prins Andrew zich moet melden bij Amerikaanse speurders. Dat zegt ze naar aanleiding van een statement van de prins waarin hij meldde al zijn publieke functies voor onbepaalde tijd naast zich neer te leggen en te willen meewerken aan het onderzoek.</p>
      <p>Gloria Allred, advocate van enkele slachtoffers van Epstein, trekt de uitspraken van de Britse prins in twijfel. Hij zei te willen meewerken aan het onderzoek 'als dat nodig is'. De advocate is blij met de uitspraak, maar zegt dat zijn intenties niet duidelijk zijn. 'Zegt hij te willen getuigen als er een dagvaarding komt, of wil hij ook met de gerechtelijke instanties spreken zonder daar toe verplicht te zijn? Mijn cliënten, die slachtoffers van Epstein zijn, hebben met het gerecht gesproken zonder daartoe ‘verplicht’ te zijn', zei de advocate.</p>
      <p>Daarom vindt Allred dat prins Andrew contact moet opnemen met de Amerikaanse autoriteiten en liefst zo snel mogelijk. Dat zei ze enkele uren nadat de prins zijn publieke functies voor onbepaalde duur langs zich neerlegde.</p>
      <ul>
        <li>
          <b>
            <a href="https://www.standaard.be/cnt/dmf20191120_04727507">LEES OOK: Andrew houdt eer aan zichzelf: ‘pariaprins’ legt al zijn functies neer</a>
          </b>
        </li>
      </ul>
      <p>Als Andrew dat niet vrijwillig zou doen, zijn er volgens Allred twee opties. 'De eerste is een strafrechtelijk onderzoek om te kijken of er aanklachten moeten komen voor iedereen die met Epstein samenzweerde.' Een tweede optie is een burgerlijke aanklacht.</p>
      <p>Lisa Bloom, advocate van vijf slachtoffers, tweette ook al dat de prins moet meewerken aan de onderzoeken, aanwezig moet zijn op burgerlijke rechtszaken en voor de nodige documenten moet zorgen. 'We zijn nog maar net begonnen.'</p>
      <figure>
        <iframe data-src="https://twitter.com/LisaBloom/status/1197309131901689857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>