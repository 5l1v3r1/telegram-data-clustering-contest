<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/gadgets/huawei-watch-gt2-stilniyat-i-umen-pomoshtnik-v-sporta.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T07:32:27+00:00"/>
    <meta property="og:title" content="Huawei Watch GT2: Стилният и умен помощник в спорта"/>
    <meta property="og:description" content="Какво предлага новото умно устройство на технологичният гигант?"/>
  </head>
  <body>
    <article>
      <h1>Huawei Watch GT2: Стилният и умен помощник в спорта</h1>
      <address>
        <time datetime="2019-11-21T07:32:27+00:00">21 Nov 2019, 07:32</time>
      </address>
      <p>След като иновациите при умните телефони като че ли започнаха да се поизчерпват, новата гореща технологична тема по целия свят са умните часовници. Макар че не са нова технология, предложенията от големите компании вече са достатъчно добри, за да заслужат вниманието ви.</p>
      <p>По-добрите предложения и желанието на все повече хора да се грижат по-добре за здравето си ще подпомогнат силен растеж на категорията, прогнозират анализатори. Според CCS Insights до 2022 г. продажбите ще растат с по 20 процента всяка година, а пазарът ще достигне завидните $29 милиарда.</p>
      <p>Предложенията на пазара не са малко и са разнообразни. Екипът на Money.bg имаше възможността да изпробва лично последното предложение от китайския производител Huawei - Watch GT 2, който ни спечели още от първи поглед със стилния си дизайн, подходящ и за спорт, и за вечерни събития. А силните му страни не се изчерпват с външния вид.</p>
      <figure>
        <img src="https://webnews.bg/uploads/images/26/3726/453726/768x432.jpg?_=1574263047"/>
        <figcaption>Източник: Теодор Пенчев/Money.bg</figcaption>
      </figure>
      <p>В България Huawei Watch GT 2 се предлага в два размера - 42 мм и 46 мм, като ние изпробвахме по-големия, насочен основно, но не само към мъжете. Макар да е прилично голям, той в никакъв случай не е тежък - едва 41 грама.</p>
      <p>Корпусите имат две разновидности - черен с черна каишка и титаниево сива неръждаема стомана с кожена каишка.Интересно е, че каишките се сменят лесно и са съвместими с каишките за предишния модел - Watch GT, които се намират на пазара, както и с каишки на трети производители.</p>
      <p>Традиционно изглеждащият сив корпус с кафява кожена каишка, който използвахме, привличаше вниманието навсякъде и оставяше впечатление за конвенционален, а не са смарт часовник. Смятаме това за истински комплимент за екипа на Huawei.</p>
      <p>Освен стилен, той е и издръжлив на прах и вода, като позволява потапяне в до 50 метра.</p>
      <p>Под висококачественото 3D стъкло се намира екранът с размер 1,39 инча и резолюция от 454х454 пиксела. AMOLED технологията гарантира висока яркост и добра видимост, дори и когато сме навън в слънчев ден.</p>
      <p>Външният вид на часовника може да бъде настроен според предпочитанията и облеклото ви и чрез 14-те "лица", вградени в него. Сред тях със сигурност всеки ще намери нещо за себе си за всяка ситуация. Те предлагат бърз преглед на най-важното - часът и датата, разбира се, броят крачки, пулс, ниво на стрес и температурата навън. Отстрани има два бутона, които ще ви помогнат с навигацията, а вторият може да бъде настроен да включва конкретна функция, която пожелаете - фенер в нашия случай, който включва екранът на максимална яркост и го оцветява в бяла светлина.</p>
      <figure>
        <img src="https://webnews.bg/uploads/images/23/3723/453723/768x432.jpg?_=1574263043"/>
        <figcaption>Източник: Теодор Пенчев/Money.bg</figcaption>
      </figure>
      <p>Важно за тези, които спортуват активно, е, че Huawei Watch GT2 може да следи тренировката ви в 15 спорта - от бягане и колоездене, до плуване, гребане, крос тренажор, планинско катерене и триатлон. А данните може да анализирате подробно и по-късно с безплатното приложение за смартфони Huawei Health. Ако спортувате редовно, знаете какви са ползите от това. Дори и обаче да не прекарвате часове във фитнеса, Watch GT 2 ще ви стимулира да се движите повече, като ви показва докъде сте стигнали с дневните си цели, като изминати крачки, например. Ако се заседите по-дълго на стола в офиса, часовникът ще ви призове да се изправите и да се раздвижите, както препоръчват лекарите. Ще вметнем, че скорошно изследване на Световната здравна организация обвърза липсата на активност с някои основни незаразни заболявания, смени в настроенията и тревожни разстройства. В същите данни се посочва, че 30 процента от европейците над 18 години не са достатъчно активни.</p>
      <figure>
        <img src="https://webnews.bg/uploads/images/22/3722/453722/768x432.jpg?_=1574263041"/>
        <figcaption>Източник: Теодор Пенчев/Money.bg</figcaption>
      </figure>
      <p>За по-приятна тренировка ще ви помогне и друга функция - вградената 4GB памет, в която може да съхраните около 500 песни. Часовникът поддържа свързване с Bluetooth слушалки, като ви позволява да оставите телефона си вкъщи, докато спортувате, без да се лишавате от любимата си музика. Ако все пак ползвате телефона си за музикален плеър, от часовника може да спирате, пускате и сменяте песните.</p>
      <p>Bluetooth свързаността носи и други удобства. Всички съобщения, които получавате на телефона си, "греят" и на екрана на часовника, което открихме, че носи голямо предимство при шофиране, например. От малкия екран обаче няма как да отговаряте на тях.</p>
      <p>46-милиметровата версия поддържа и гласови обаждания. Така може да набирате номера или да приемате обаждания директно от часовника чрез доста силния за размерите си говорител и висококачествен микрофон, а ръцете ви остават свободни.</p>
      <figure>
        <img src="https://webnews.bg/uploads/images/24/3724/453724/768x432.jpg?_=1574263044"/>
        <figcaption>Източник: Теодор Пенчев/Money.bg</figcaption>
      </figure>
      <p>Всичко това е задвижвано от едно малко инженерно чудо. Разработеният от китайския гигант чипсет Kirin A1 носи второто огромно предимство на Huawei Watch GT 2 пред всички останали конкуренти на пазара. Когато чухме, че животът на батерията е две седмици, останахме малко скептични към това твърдение. След почти десет дни ползване (и един ъпдейт) обаче батерията бе на повече от 20 процента, докато останалите умни часовници на пазара изкарват по ден-два. Разбира се, всичко зависи от това колко често и за какво го ползвате. Ако оставите екрана активен постоянно, часовникът ви предупреждава, че животът на батерията ще бъде значително съкратен. Дори и така обаче може да сте спокойни, че със сигурност ще изкара няколко дни.</p>
      <p>Накратко, думите стилен и издръжлив подхождат най-много на новия Huawei Watch GT 2. Ако сте искали да си купите умен часовник, но дизайнът и краткият живот на батерията на останалите са ви спирали, този модел решава и двата проблема със замах, а освен това ви помага да останете в добра форма. А и цената е съвсем разумна, когато разгледаме конкурентите - 479 лева за 46 мм версия.</p>
    </article>
  </body>
</html>