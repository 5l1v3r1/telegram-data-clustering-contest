<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742825"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T07:21:00+00:00"/>
    <meta property="og:title" content="แก๊งลิขสิทธิ์กระทงเฮ ศาลโคราชยกคำร้องออกหมายจับ"/>
    <meta property="og:description" content="'ผู้การโคราช' เผยเอง คดีแก๊งจับลิขสิทธิ์กระทง ออกหมายจับไม่ได้ ศาลสั่งยกคำร้อง! เพราะหลักฐานไม่เพียงพอ ส่วนคดีที่เกี่ยวข้องอื่น ๆ ต้องใช้เวลาสอบสวน ชี้มีผู้เสียหายหลายคนต้องทำคดีรัดกุม ไม่เหมือนที่มหาสารคามที่มีเพียงรายเดียว"/>
  </head>
  <body>
    <article>
      <h1>แก๊งลิขสิทธิ์กระทงเฮ ศาลโคราชยกคำร้องออกหมายจับ</h1>
      <address>
        <time datetime="2019-11-21T07:21:00+00:00">21 Nov 2019, 07:21</time>
      </address>
      <p>
        <b>"ผู้การโคราช" เผยเอง คดีแก๊งจับลิขสิทธิ์กระทง ออกหมายจับไม่ได้ ศาลสั่งยกคำร้อง! เพราะหลักฐานไม่เพียงพอ ส่วนคดีที่เกี่ยวข้องอื่น ๆ ต้องใช้เวลาสอบสวน ชี้มีผู้เสียหายหลายคนต้องทำคดีรัดกุม ไม่เหมือนที่มหาสารคามที่มีเพียงรายเดียว</b>
      </p>
      <p>จากกรณี เด็กสาววัย 15 ปี พร้อมผู้ปกครอง เข้าแจ้งความดำเนินคดีกับตัวแทนบริษัทลิขสิทธิ์การ์ตูนดัง ฐานความผิดกรรโชกทรัพย์ ใช้เอกสารปลอม แจ้งความเท็จและกักขังหน่วงเหนี่ยว หลังมีพฤติกรรมล่อซื้อจับกุมกระทงลายการ์ตูนแมวการ์ฟิลด์-ลีรัคคุมะ ถูกเรียกค่าเสียหาย 50,000 บาทแต่เจรจาต่อรองเหลือ 5,000 บาท และยอมถอนคดีไป ขณะเดียวกัน มีผู้เสียหายกว่า 50 คน ถูกกลุ่มที่อ้างตัวว่าเป็นตัวแทนบริษัทลิขสิทธิ์กลุ่มเดียวกันล่อซื้อจับกุมสินค้าละเมิดลิขสิทธิ์หลากหลายประเภท เช่น เสื้อ แก้วน้ำ ซองพลาสติกใส่โทรศัพท์หลากหลายตัวการ์ตูน เช่น โดราเอม่อน แมวการ์ฟิลด์ วันพีช ถูกเรียกเงินค่าเสียหายตั้งแต่ 20,000-50,000 บาท บางรายสูงสุด 100,000 บาท มูลค่ารวมกว่า 1 ล้านบาท พากันเข้าแจ้งความร้องทุกข์กับชุดพนักงานสอบสวนที่ตำรวจภูธร จ.นครราชสีมา ซึ่งมีการแต่งตั้งชุดพนักงานสอบสวนและสืบสวนขึ้นมาเฉพาะกิจดูแลคดีนี้ตั้งแต่ต้นเดือนพฤศจิกายนที่ผ่านมา ตามที่ได้เสนอข่าวมาอย่างต่อเนื่องแล้วนั้น<br/><br/>เกี่ยวกับเรื่องนี้ เมื่อวันที่ 21 พ.ย. พล.ต.ต.สุจินต์ นิจพานิชย์ ผบก.ภ.นครราชสีมา เปิดเผยว่า คดีที่ จ.นครราชสีมา มีผู้เสียหายหลายคน ส่วนใหญ่เป็นคดีเก่าที่เกิดขึ้นนานแล้ว หลังแจ้งความร้องทุกข์พนักงานสอบสวนอยู่ระหว่างรวบรวมพยานหลักฐานให้รัดกุม ไม่เหมือนคดีที่ จ.มหาสารคาม ซึ่งมีคดีเดียว ตำรวจจึงออกหมายจับผู้ถูกกล่าวหาได้รวดเร็ว ส่วนคดีเยาวชนอายุ 15 ปี ที่ถูกล่อซื้อจับกุมกระทงละเมิดลิขสิทธิ์เป็นคดีใหม่ที่มีการแจ้งความดำเนินคดีกับตัวแทนลิขสิทธิ์ทราบว่าคดีนี้พนักงานสอบสวนได้รวบรวมพยานหลักฐานขออนุมัติหมายจับจากศาลนครราชสีมา แต่ศาลพิจารณายกคำร้อง จึงยังไม่มีการออกหมายจับผู้ถูกกล่าวหา เพราะหลักฐานไม่เพียงพอ<br/><br/>ขณะที่ภาพรวมของคดีทั้งหมด ได้มอบหมายให้ พ.ต.อ.ดิเรก ปลั่งดี รอง ผบก.ภ.นครราชสีมาเป็นหัวหน้าชุดพนักงานสอบสวน และแต่งตั้งให้ พ.ต.อ.หัสพงศ์ เติมศิริตังคโณบล รองผบก.สส.ภาค 3 เป็นผู้มีหน้าที่ให้ข่าวเรื่องนี้ ด้าน พ.ต.อ.หัสพงศ์ กล่าวสั้น ๆ ว่า คดีละเมิดลิขสิทธิ์ที่โคราชมีหลายคดี ผู้เสียหายหลายราย ต้องใช้เวลารวบรวมพยานหลักฐานจนถึงขณะนี้ยังไม่มีการออกหมายจับผู้ถูกกล่าวหาแต่อย่างใด.</p>
    </article>
  </body>
</html>