<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-oberezhno-shahrayi-legalnyj-pereglyad-tb-pislya-koduvannya-suputnykovogo-telebachennya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T07:02:01+00:00"/>
    <meta property="og:title" content="Обережно – шахраї: легальний перегляд ТБ після кодування супутникового телебачення"/>
    <meta property="og:description" content="Після кодування супутникового телебачення дивитись його можна буде тільки за передплатою і змінивши тюнер. Все, що треба знати про нелегальні способи перегляду і шахрайські схеми – у матеріалі Фактів ICTV."/>
  </head>
  <body>
    <article>
      <h1>Обережно – шахраї: легальний перегляд ТБ після кодування супутникового телебачення</h1>
      <address>
        <time datetime="2019-11-21T07:02:01+00:00">21 Nov 2019, 07:02</time>
      </address>
      <p>Після кодування супутникового телебачення дивитись його можна буде тільки за передплатою і змінивши тюнер. Все, що треба знати про нелегальні способи перегляду і шахрайські схеми – у матеріалі Фактів ICTV.</p>
      <p>Власникам супутникових тарілок з 20 січня 2020 року доведеться сплачувати абонплату за перегляд українських телеканалів. Супутниковий сигнал 23 найпопулярніших телеканалів закодують.</p>
      <p>Для того, щоб не потрапити на хитрощі шахраїв, варто розуміти – після <a href="https://fakty.com.ua/ua/ukraine/20191105-koduvannya-suputnykovogo-tb-yak-ne-zalyshytys-bez-ulyublenyh-kanaliv-u-2020-rotsi/">кодування сигналу</a> <b>користуватись супутниковим телебаченням можна буде тільки сплачуючи щомісячну абонплату, а старі тюнери доведеться замінити</b> –  “перепрошити” їх неможливо.</p>
      <p>Тепер детальніше.</p>
      <p>Провайдерів, які офіційно надають послуги користування супутниковим ТБ, всього два – <b>Viasat та XtraTV</b>. З початку 2020 року користувачі супутникових тарілок  тільки у них зможуть  дивитись 23 українські канали, які закодують.</p>
      <p>Місячна абонплата у них варіюється від 49 до 249 грн залежно від кількості каналів та їх якості.</p>
      <p><b>Якщо у вас інший провайдер, і ви не сплачуєте за перегляд супутника – він надає вам послуги нелегально.</b> Ймовірно, шахраї копіюють технічні сигнали, які не передбачені для кінцевого споживача, і продають вам. Втім, після кодування це стане неможливо.</p>
      <p>Використовується нелегалами так званий <b>кардшаринг</b> – за повну вартість купується одна супутникова карта, яку потім розкодовують за допомогою спеціальних програм, а код розсилають користувачам зі спеціальними тюнерами. Донедавна це дозволяло заощадити на телебаченні.</p>
      <p>Для того, щоб продовжувати дивитись супутникове ТБ, треба буде придбати новий тюнер, що підтримуватиме систему доступу Verimatrix. Це безкарткова система кодування, яку неможливо взломати. Тому так званий кардшаринг в Україні більше не буде працювати.</p>
      <p>На тюнерах, які підтримуватимуть цю систему, має бути маркування УТБ. А їх рекомендована ціна – <b>1 099 грн.</b></p>
      <p>Зважте – <b>“перепрошити” старі тюнери і встановити нове програмне забезпечення теж неможливо</b>. Єдиний вихід – купувати або орендувати новий приймач.</p>
      <p>Не вірте хитрощам шахраїв, адже у підсумку доведеться сплатити більше.</p>
      <related>
        <a href="https://fakty.com.ua/ua/videos/yak-dyvytysya-tb-pislya-koduvannya-ukrayinskyh-suputnykovyh-kanaliv/"/>
        <a href="https://fakty.com.ua/ua/ukraine/20191113-koduvannya-suputnyku-yak-dyvytys-ukrayinski-kanaly-u-2020-rotsi/"/>
        <a href="https://fakty.com.ua/ua/ukraine/20191120-iptv-ott-t2-zamist-suputnykovogo-tb-shho-obraty-pislya-koduvannya-suputnyka/"/>
      </related>
    </article>
  </body>
</html>