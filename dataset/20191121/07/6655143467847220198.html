<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/spettacoli/carlo-conti-matrimonio-1.4897800"/>
    <meta property="og:site_name" content="La Nazione"/>
    <meta property="article:published_time" content="2019-11-21T07:04:00+00:00"/>
    <meta property="og:title" content="Carlo Conti: &quot;Io, ex scapolo d’oro. Ora tutto famiglia&quot;"/>
    <meta property="og:description" content="&quot;Ero tra lavoro e divertimento poi all’improvviso la svolta. I giovani tendono a restare con i genitori per comodità&quot;"/>
  </head>
  <body>
    <article>
      <h1>Carlo Conti: "Io, ex scapolo d’oro. Ora tutto famiglia"</h1>
      <h2>"Ero tra lavoro e divertimento poi all’improvviso la svolta. I giovani tendono a restare con i genitori per comodità"</h2>
      <address><time datetime="2019-11-21T07:04:00+00:00">21 Nov 2019, 07:04</time> by <a rel="author">BARBARA BERTI</a></address>
      <p>Firenze, 21 novembre 2019 - "Tutti pensavano fossi una specie di Alberto Sordi perché soffrivo di ‘dongiovannite’. Ma alla fine ho spiazzato tutti". <b>Carlo Conti</b>, 58 anni, il popolare conduttore televisivo all’altare ci è arrivato ‘da vecchio’ (ne aveva 51 anni), quando nel 2012, in una chiesetta sulle <b>colline fiorentine</b>, sposò la fidanzata storica, <b>Francesca Vaccaro</b>.</p>
      <p>
        <b>Dai dati Istat emerge una tendenza a sposarsi sempre più tardi…</b>
      </p>
      <p>"Secondo quei dati sono fuori tempo massimo, mi sono sposato tardissimo perché affetto da ‘singletudine’, stavo bene così, ero preso dal lavoro e dal divertimento. Poi a un certo punto della vita mi sono stufato di pensare all’ ’io’ e avevo voglia di pensare al ‘noi’. È arrivato, così, in modo naturale il matrimonio e la famiglia".</p>
      <p>
        <b>Per la verità, le sue ‘prime’ nozze risalgono a quando, giovanissimo, ha ’detto sì’ Pieraccioni e Panariello…</b>
      </p>
      <p>"No, quella è una fratellanza, una che abbiamo creato sul palco e poi nella vita".</p>
      <p>
        <b>Quali sono i vantaggi di un matrimonio posticipato?</b>
      </p>
      <p>"Tante avventure! (ride, ndr ). Ovviamente prima delle nozze e si presuppone che dopo si rispetti la fedeltà".</p>
      <p>
        <b>Ci vuole il fisico per sposarsi?</b>
      </p>
      <p>"Assolutamente sì. Leonardo (Pieraccioni, ndr ) sostiene che il matrimonio, le storie d’amore, siano una maratona. Lui dice di avere il fiato corto e riesce solo a fare i primi cento metri, io invece sono entrato in corsa agli ultimi chilometri e ho tagliato il traguardo".</p>
      <p>
        <b>Seriamente, secondo lei, perché sale l’età per sposarsi?</b>
      </p>
      <p>"Nella società di oggi è più difficile avere una stabilità economica, i giovani tendono a restare in famiglia, anche per comodità. E poi c’è più libertà sessuale mentre un tempo bisognava sposarsi prima di avere un approccio con l’altro sesso o almeno così imponeva la società".</p>
      <p>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>