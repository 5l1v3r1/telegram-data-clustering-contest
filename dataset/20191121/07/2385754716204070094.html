<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598386/tramp-tha-epikyrosei-ta-sxedia-nomou-gia-to-xongk-kongk"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T07:58:00+00:00"/>
    <meta property="og:title" content="Τραμπ: Θα επικυρώσει τα σχέδια νόμου για το Χονγκ Κονγκ"/>
    <meta property="og:description" content="Ο πρόεδρος των ΗΠΑ Ντόναλντ Τραμπ αναμένεται να υπογράψει τα νομοσχέδια που εγκρίθηκαν αυτή την εβδομάδα από το Κογκρέσο για το Χονγκ Κονγκ, δήλωσε προ..."/>
  </head>
  <body>
    <article>
      <h1>Τραμπ: Θα επικυρώσει τα σχέδια νόμου για το Χονγκ Κονγκ</h1>
      <address><time datetime="2019-11-21T07:58:00+00:00">21 Nov 2019, 07:58</time> by <a rel="author">SigmaLive</a></address>
      <p>Ο πρόεδρος των ΗΠΑ Ντόναλντ Τραμπ αναμένεται να υπογράψει τα νομοσχέδια που εγκρίθηκαν αυτή την εβδομάδα από το Κογκρέσο για το Χονγκ Κονγκ, δήλωσε προ ολίγου πηγή ενημερωμένη για τις προθέσεις του στο πρακτορείο ειδήσεων Ρόιτερς, χωρίς να διευκρινίσει το πότε.</p>
      <p>Η κίνηση είναι βέβαιο ότι θα εξοργίσει το Πεκίνο.</p>
      <p>Η Βουλή των Αντιπροσώπων ενέκρινε χθες με συντριπτική πλειοψηφία το κείμενο για την υπεράσπιση «των ανθρωπίνων δικαιωμάτων και της δημοκρατίας» στο Χονγκ Κονγκ, που προβλέπει την απαγόρευση εξαγωγών μη θανατηφόρων μέσων αντιμετώπισης ταραχών, την ανά τακτά χρονικά διαστήματα αξιολόγηση του βαθμού αυτονομίας της πρώην βρετανικής αποικίας ώστε να κρίνεται εάν θα διατηρεί το ειδικό οικονομικό καθεστώς που της έχει χορηγήσει η Ουάσινγκτον και την επιβολή κυρώσεων σε κινέζους αξιωματούχους που κρίνεται ότι ενέχονται στην καταστολή των διαδηλώσεων στην περιοχή που διαρκούν μήνες.</p>
      <p>Η Βουλή των Αντιπροσώπων ενέκρινε το ψήφισμα αυτό με 417 ψήφους υπέρ έναντι 1 κατά, μία ημέρα μετά την ομόφωνη έγκρισή του από τη Γερουσία.</p>
      <p>Η Κίνα έχει ήδη ξεκαθαρίσει ότι θα προχωρήσει σε αντίποινα σε περίπτωση οριστικής έγκρισης των νομοσχεδίων.</p>
      <p>«Η Αμερική είναι μαζί σας και η Αμερική θα σας υποστηρίζει πάντα», τόνισε από το βήμα της Βουλής των Αντιπροσώπων ο Ρεπουμπλικάνος Μάικλ Μακόλ απευθυνόμενος στους διαδηλωτές στο Χονγκ Κονγκ και καταγγέλλοντας τη «βαρβαρότητα» της Κίνας. Ο Ρεπουμπλικάνος γερουσιαστής Μάρκο Ρούμπιο από την πλευρά του προέτρεψε τον Τραμπ να υπογράψει αυτά τα «αποφασιστικής σημασίας νομοσχέδια», των οποίων είναι συνεισηγητής, «το συντομότερο δυνατό».</p>
      <p>Από το Όστιν του Τέξας, ο Ντόναλντ Τραμπ δήλωσε εξάλλου χθες ότι η συμφωνία ΗΠΑ-Κίνας για το εμπόριο δεν έχει υπογραφτεί ακόμη διότι το Πεκίνο δεν κάνει «αυτό που του αναλογεί». Κατά τη διάρκεια περιήγησής του σε εργοστάσιο της Apple, ο Τραμπ επανέλαβε ότι η κινεζική κυβέρνηση επιθυμεί πολύ πιο διακαώς από τη δική του μια εμπορική συμφωνία.</p>
      <p>Ο μεγιστάνας των ακινήτων απείλησε την προηγουμένη για άλλη μια φορά ότι εάν δεν υπογραφεί συμφωνία, «απλούστατα θα αυξήσω τους δασμούς», το βασικό όπλο της Ουάσινγκτον στον εμπορικό πόλεμο που μαίνεται ανάμεσα στις δύο μεγαλύτερες οικονομίες του πλανήτη τα τελευταία σχεδόν δύο χρόνια.</p>
      <p>Πηγές προσκείμενες στον Λευκό Οίκο και ειδικοί εκτιμούν πλέον ότι η «καταρχήν» συμφωνία ΗΠΑ-Κίνας για το εμπόριο είναι απίθανο να υπογραφτεί φέτος.</p>
      <p>Πληροφορίες από ΑΠΕ-ΜΠΕ-Reuters-AFP</p>
    </article>
  </body>
</html>