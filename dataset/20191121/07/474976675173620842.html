<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121127/morawiecki-o-slowach-tuska-troszeczke-nieladne.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T07:15:00+00:00"/>
    <meta property="og:title" content="Morawiecki o słowach Tuska: Troszeczkę nieładne"/>
    <meta property="og:description" content="Słowa Donalda Tuska o dotychczasowej roli, jako roli największego europejskiego biurokraty, są troszeczkę nieładne – ocenił premier Mateusz Morawiecki."/>
  </head>
  <body>
    <article>
      <h1>Morawiecki o słowach Tuska: Troszeczkę nieładne</h1>
      <address>
        <time datetime="2019-11-21T07:15:00+00:00">21 Nov 2019, 07:15</time>
      </address>
      <h4>Słowa Donalda Tuska o dotychczasowej roli, jako roli największego europejskiego biurokraty, są troszeczkę nieładne – ocenił premier Mateusz Morawiecki.</h4>
      <p>W środę wieczorem <a href="https://www.dorzeczy.pl/swiat/121108/tusk-wybrany-szefem-europejskiej-partii-ludowej.html">Donald Tusk został wybrany przewodniczącym Europejskiej partii Ludowej</a>, zdobywając 93 proc. głosów. Mateusz Morawiecki był pytany w Polsat News, czy pogratuluje Tuskowi nowej funkcji.</p>
      <p>– Co tam trzeba jakoś strasznie gratulować. Jest to jakaś nowa funkcja w tym naszym eurokratycznym grajdołku kochanym. Mówię to z pełną sympatią i życzliwością – zaznaczył premier. Skomentował również słowa Tuska, że ma "dość bycia głównym europejskim biurokratą" i jest gotów do walki z nieodpowiedzialnymi populistami.</p>
      <p>– To jest troszeczkę nieładne. Był pięć lat w pewnej roli, to z szacunkiem mógłby wyrażać się o tej roli. To jest uwaga numer jeden. A uwaga numer dwa jest troszeczkę szersza. Jak ja widzę albo słyszę raczej, jak ktoś mówi w Brukseli o populistach, to wie pan co zazwyczaj przychodzi mi do głowy? Nie masz chłopie argumentów – powiedział Morawiecki.</p>
      <p>Pytany, czy słowa Tuska odebrał jako atak na samego siebie, premier odpowiedział prowadzącemu program: – Za daleko pan interpretuje.</p>
      <p>Morawiecki podkreślił też, że nie da sobie przypinać łatek typu populiści czy nacjonaliści. – Nam (PiS-owi – red.) przyklejano łatkę populistycznej, a my zmieniliśmy politykę społeczną na taką, o jakiej marzyła "Solidarność" – stwierdził premier.</p>
      <footer>/ Źródło: <a href="http://www.polsatnews.pl/">Polsat News<br/></a>/ dcy</footer>
    </article>
  </body>
</html>