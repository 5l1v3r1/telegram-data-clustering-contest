<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/elozonlottek-az-internetet-a-sulyos-fenyegetesek-az-elkovetok-utan-kullog-a-jogalkoto"/>
    <meta property="og:site_name" content="infostart"/>
    <meta property="article:published_time" content="2019-11-21T07:41:00+00:00"/>
    <meta property="og:title" content="Elözönlötték az internetet a súlyos fenyegetések, az elkövetők után kullog a jogalkotó"/>
    <meta property="og:description" content="Noha sokszor nem valós a szándék, a halálos fenyegetőzés is egyre gyakoribb, a rendőrség és a bíróságok hozzáállása felemás."/>
  </head>
  <body>
    <article>
      <h1>Elözönlötték az internetet a súlyos fenyegetések, az elkövetők után kullog a jogalkotó</h1>
      <address><time datetime="2019-11-21T07:41:00+00:00">21 Nov 2019, 07:41</time> by <a rel="author">Infostart</a></address>
      <h3>Noha sokszor nem valós a szándék, a halálos fenyegetőzés is egyre gyakoribb, a rendőrség és a bíróságok hozzáállása felemás.</h3>
      <p>A <a href="https://magyarnemzet.hu/belfold/egyre-durvabbak-az-online-fenyegetesek-7513280/">Magyar Nemzet</a> cikke szerint egyre gyakoribban az online támadások és a gyilkossággal fenyegető képek, videók a neten, a támadók elsősorban labilis tinédzserekre, gyerekekre vadásznak. A lapnak nyilatkozó szakemberek szerint sem a bíróságok, sem a rendőrség nem veszi a helyzetet elég komolyan, illetve nem tekinti súlyosnak.</p>
      <p>A Kúria viszont lépett: a napokban elfogadták azt a határozatot, amely szerint a jövőben akár öt év börtön is járhat ilyen fenyegetésért.</p>
      <p>"Egy korábbi esetben a vádlott egy weboldalra feltöltött írásában azt fejtegette, hogy országgyűlési képviselőket fog kivégezni, amennyiben azok nem szavaznak meg egy törvényt. A Kúria ebben az ügyben végül emberölés bűntette előkészülete miatt ítélte el a vádlottat" – fogalmazott a Kúria Sajtótitkársága, hozzátéve, hogy egy másik – hasonló – ügyben viszont már felmentés született.</p>
      <p>Egy szakértő szerint van létjogosultsága a joggyakorlat szigorításának, mert valóban sok a virtuális fenyegetés, nyilvános internetes lejáratás, zsarolás.</p>
      <p>"Jóval több ilyen esettel keresik fel a mi irodánkat is, mint néhány évvel ezelőtt, és meglepő módon mindez nem csak a fiatalok körében jellemző. Találkoztunk már halálos fenyegetésekkel is, noha ezek mögött nem feltétlenül van valós szándék" – nyilatkozta a lapnak Szép Árpád Olivér. A Budapesti Ügyvédi Kamara elnökségi tagja úgy véli, az ­online bűnözés jóval előrébb jár, mint a jogalkotó, és bár a rendőrség egyre hatékonyabb eszközökkel kutatja fel az elkövetőket, a szabályozás még mindig a bűnözők után kullog.</p>
      <p>
        <i>Nyitókép: Pixabay</i>
      </p>
    </article>
  </body>
</html>