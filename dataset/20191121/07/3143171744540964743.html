<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/la-strana-coppia-picciolo-e-buzzanca-un-caffe-4-chiacchiere-e.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T07:44:35+00:00"/>
    <meta property="og:title" content="“La strana coppia”, Picciolo e Buzzanca: un caffè, 4 chiacchiere e…"/>
    <meta property="og:description" content="Messina- Da un pò di tempo fanno &quot;coppia fissa&quot; al bar ogni mattina. Chi li conosce giura che qualcosa bolle in pentola...."/>
  </head>
  <body>
    <article>
      <h1>“La strana coppia”, Picciolo e Buzzanca: un caffè, 4 chiacchiere e…</h1>
      <address><time datetime="2019-11-21T07:44:35+00:00">21 Nov 2019, 07:44</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Messina- Da un pò di tempo fanno "coppia fissa" al bar ogni mattina. Chi li conosce giura che qualcosa bolle in pentola....</i>
      </p>
      <p>Politicamente, finora, sono stati molto distanti. In comune hanno invece la passione per la Juve e per la medicina. Ormai nel bar del centro dove s’incontrano ogni mattina li chiamano <b><i>“la strana coppia</i></b>”. E in tanti sono pronti a giurare che <b>qualcosa bolle in pentola</b>.</p>
      <h3>Un caffè e…inaspettate convergenze</h3>
      <p>Due medici, due professionisti, ma anche due politici di lungo corso che a prima vista potrebbero sembrare distinti e distanti. <b>Beppe Picciolo e Peppino Buzzanca</b> hanno i rispettivi studi professionali nello stesso edificio, hanno avuto percorsi politici diversi, ma da un po’ di tempo, ogni mattina, sempre alla stessa ora, s’incontrano al bar per un caffè e quattro chiacchiere. Puntualmente iniziano in due ma in pochi minuti sono in tanti a contribuire alla discussione, che si fa animata, su temi quotidiani, locali e nazionali. Ed è proprio sui temi che riguardano Messina e la provincia, che la strana coppia finisce col trovare <b>inaspettate convergenze</b>.</p>
      <h3>Percorsi politici diversi</h3>
      <p>L’ex deputato regionale, attualmente segretario regionale di Sicilia Futura, molto vicino a Renzi e ad Italia Viva, ha un percorso politico opposto a quello dell’ex sindaco di Messina, ex presidente della Provincia ed ex deputato regionale, che è sempre stato nel centro destra e tra i fondatori di An. Ma a quanto pare alla stima ed al rispetto professionale reciproco hanno aggiunto qualcosa di più nelle ultime settimane. E così tra un commento sulla Juve e una raffica di telefonate di pazienti, hanno iniziato a <b>parlare di Messina e di progetti, di cultura, di prospettive</b>.</p>
      <h3>Qualcosa bolle in pentola</h3>
      <p>Qualcosa quindi la faranno insieme, ed anche a breve. Forse solo opposizione o forse qualche manifestazione magari coinvolgendo la piazza per tornare a parlare alla gente. La priorità a quanto sembra è comunque Messina ed il suo territorio anche provinciale.</p>
      <p>“<i>Senza rigidi schieramenti o divisioni di bandiera, la gente è stanca. Rimettiamo al centro Messina e la sua rinascita. Vogliamo provare, stavolta <b>dall’esterno, a dare un contributo</b>, frutto di anni di esperienza. Siamo ambiziosi? Chi lo sa…..Noi ci crediamo</i>”</p>
      <h3>Coppia politica di fatto?</h3>
      <p>A breve, dicono, ne vedremo delle belle. Per ora la “strana coppia” è diventata coppia fissa, almeno a colazione. E chissà che non diventi una coppia, politicamente parlando, di fatto……</p>
    </article>
  </body>
</html>