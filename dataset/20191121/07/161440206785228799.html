<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/nuoro-provincia/2019/11/21/nuoro-la-presunta-aggressione-a-lapia-deputata-5s-il-pm-archiviat-136-955223.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T07:53:44+00:00"/>
    <meta property="og:title" content="Nuoro, la presunta aggressione a Lapia, deputata 5S. Il pm: &quot;Archiviate&quot;"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il caso</h6>
      <h1>Nuoro, la presunta aggressione a Lapia, deputata 5S. Il pm: "Archiviate"</h1>
      <h2>Secondo la Procura il racconto della pentastellata, smentito da diversi testimoni, non è suffragato da elementi concreti. I legali di Lapia si sono opposti alla richiesta d'archiviazione</h2>
      <address>
        <time datetime="2019-11-21T07:53:44+00:00">21 Nov 2019, 07:53</time>
      </address>
      <p>Non c'è stata nessuna <a href="https://www.unionesarda.it/articolo/news-sardegna/nuoro-provincia/2018/12/16/nuoro-la-deputata-grillina-maria-lapia-brutalmente-aggredita-136-810739.html">brutale aggressione</a> ai danni di Mara Lapia, deputata sarda del Movimento 5 Stelle.</p>
      <p>Ne è convinto il procuratore capo di Nuoro Patrizia Castaldini, che ha firmato la richiesta d'archiviazione per l'unico indagato, il 40enne Daniele Imperatore, accusato di lesioni personali e minacce.</p>
      <p>Alla richiesta si sono opposti i legali della parlamentare con una memoria di otto pagine, ma al momento - a giudizio dei pm - la denuncia di Lapia non sarebbe suffragata da elementi concreti.</p>
      <p><b>CASO NAZIONALE - </b>Quello della presunta aggressione alla deputata divenne un caso nazionale, in molti le espressero solidarietà: dal candidato alle regionali Francesco Desogus a Luigi Di Maio, passando per Roberto Fico e altri esponenti di spicco del Movimento. Non solo, anche onorevoli dem e forzisti condannarono l'aggressione: Emanuele Fiano, Alessia Morani e Mara Carfagna, per fare qualche nome.</p>
      <p><b>I FATTI - </b>La pentastellata raccontò, alla polizia e alla stampa, di essere stata prima "insultata nel supermercato", poi "aggredita nei parcheggi". L'uomo l'avrebbe "strattonata, sbattuta al muro e colpita con un pugno al petto", disse Lapia a Radio Capital. E ancora "spintoni e minacce ('Questa volta non ti lascio viva, ti ammazzo'), fino a quando non mi sono appoggiata a un'auto e ho avuto un mancamento".</p>
      <p><b>LE SMENTITE -</b> Subito sono arrivate le smentite. Un testimone oculare raccontò <a href="https://www.unionesarda.it/articolo/news-sardegna/nuoro-provincia/2018/12/17/deputata-grillina-aggredita-c-e-un-altra-verita-136-811511.html">tutta un'altra scena</a>, affermando che era stata Lapia a scatenare la lite, nata per la caduta di alcune lattine vicino alle casse. La deputata accusò il cassiere - con tanto di "Lei non sa chi sono io" - e poi, apostrofata come "cafona" dall'uomo che era in fila dietro di lei con l'anziana madre - avrebbe continuato a litigare con lui nel parcheggio, fino a quando l'anziana madre del 40enne l'avrebbe avvicinata "toccandole la spalla come per calmarla".</p>
      <p>In quel momento, prosegue il racconto della testimone, "lei si è buttata a terra all'improvviso" lamentando di essere stata spinta e aggredita.</p>
      <p>A suffragare la versione della donna arrivarono anche <a href="https://www.unionesarda.it/articolo/news-sardegna/nuoro-provincia/2018/12/19/lapia-smentita-da-cinque-testimoni-ha-scatenato-la-lite-e-poi-sim-136-812371.html">le dichiarazioni</a> delle cassiere e di altri due testimoni oculari.</p>
      <p><b>"DISEGNO POLITICO" - </b>Dopo questa testimonianza Lapia provò a correggere il tiro, senza tuttavia smentire l'aggressione, e postò sui social il referto del San Francesco di Nuoro: 30 giorni di prognosi per la frattura di una costola. Ma non era stata più "sbattuta al muro e colpita con un pugno al petto": solo insulti, una minaccia e un "colpo alla mano" per farle cadere il telefono con cui voleva fotografare la targa dell'auto. Cosa che le causò un mancamento.</p>
      <p>La deputata, messa alle strette, denunciò addirittura un "<a href="https://www.unionesarda.it/articolo/news-sardegna/cagliari/2018/12/17/lapia-l-audio-whatsapp-disegno-politico-per-colpirmi-dietro-c-e-u-136-811524.html">disegno politico</a> per diffamarmi e colpirmi", dietro al quale ci sarebbe "un ex assessore di Nuoro".</p>
      <p>La Procura di Nuoro, a quasi un anno dai fatti, è di tutt'altro avviso, vedremo cosa deciderà il gip.</p>
      <p>(Unioneonline/L)</p>
    </article>
  </body>
</html>