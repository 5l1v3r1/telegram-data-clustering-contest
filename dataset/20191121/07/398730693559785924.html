<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/slopestylepremiaren-installd-for-mycket-sno/"/>
    <meta property="og:site_name" content="DN.SE"/>
    <meta property="article:published_time" content="2019-11-21T07:15:23+00:00"/>
    <meta property="og:title" content="Slopestylepremiären inställd – för mycket snö"/>
    <meta property="og:description" content="Det brukar vara snöbrist som ställer till det för skidsporterna så här års."/>
  </head>
  <body>
    <article>
      <h1>Slopestylepremiären inställd – för mycket snö</h1>
      <address><time datetime="2019-11-21T07:15:23+00:00">21 Nov 2019, 07:15</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Det brukar vara snöbrist som ställer till det för skidsporterna så här års. Men i Österrike är det tre meter snö som får världscuppremiären i slopestyle att ställas in.<br/>– Det är verkligen synd, säger Henrik Harlaut.</b>
      </p>
      <p>Det skulle ha körts kval på fredag och final på lördag i Stubai.</p>
      <p>– Det har kommit tre meter snö på bara några dagar och sedan har det följts av dåligt väder med mycket vind. Lavinrisken har varit 5 av 5 så arrangörerna har inte ens kunnat ta sig upp på berget för att göra i ordning banan, säger förbundskapten Niklas Eriksson till SVT.</p>
      <p><b>Den svenske stjärnan</b> Henrik Harlaut är besviken över beslutet.</p>
      <p>– Jag har sett fram emot det rätt länge, så det är verkligen synd. Men som det lät med lavinrisken, fem av fem, så låter det väl som det smartaste att göra, att ställa in, säger han.</p>
      <p>Mer snö är att vänta i Stubai de kommande dagarna.</p>
      <p>”Vi strävar alltid efter att leverera tävlingar i säkra och rättvisa förhållanden, men på grund av väderleksprognosen verkar det inte möjligt”, förklarar tävlingschefen Erich Flatscher beslutet på Internationella skidförbundets webbplats.</p>
      <p>Slopestyleåkarna får nu vänta till den 9 januari för nästa världscuptävling, i Font Romeu i Frankrike.</p>
    </article>
  </body>
</html>