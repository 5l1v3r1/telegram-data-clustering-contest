<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1416988/hamos-ston-oie-me-ta-paidia-poy-vriskontai-se-amerikanika-kentra-kratisis"/>
    <meta property="og:site_name" content="+PLUS.gr"/>
    <meta property="article:published_time" content="2019-11-21T07:27:00+00:00"/>
    <meta property="og:title" content="Χαμός στον ΟΗΕ με τα παιδιά που βρίσκονται σε αμερικανικά κέντρα κράτησης"/>
    <meta property="og:description" content="Ειδικός του οργανισμού «ζητάει συγγνώμη» διότι έδωσε λαθεμένα στοιχεία για τα παιδιά που βρίσκονται σε αμερικανικά κέντρα κράτησης μετά την παράνομη είσοδό τους στη χώρα."/>
  </head>
  <body>
    <article>
      <h1>Χαμός στον ΟΗΕ με τα παιδιά που βρίσκονται σε αμερικανικά κέντρα κράτησης</h1>
      <h2>Ειδικός του οργανισμού «ζητάει συγγνώμη» διότι έδωσε λαθεμένα στοιχεία για τα παιδιά που βρίσκονται σε αμερικανικά κέντρα κράτησης μετά την παράνομη είσοδό τους στη χώρα.</h2>
      <address><time datetime="2019-11-21T07:27:00+00:00">21 Nov 2019, 07:27</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ανεξάρτητος ειδικός του ΟΗΕ ζήτησε συγγνώμη διότι δημοσιοποίησε εσφαλμένους αριθμούς όσον αφορά τα παιδιά που βρίσκονται σε κέντρα κράτησης μεταναστών στις ΗΠΑ μετά την είσοδό τους στην αμερικανική επικράτεια παράτυπα κατά τη διάρκεια συνέντευξης Τύπου στη Γενεύη τη Δευτέρα, ανακαλώντας τον ισχυρισμό πως ξεπερνούν τα 100.000.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Το Γαλλικό Πρακτορείο και πολλά άλλα μέσα ενημέρωσης αναγκάστηκαν να αποσύρουν τα τηλεγραφήματα και τα άρθρα που μετέδωσαν ή συνέταξαν με βάση όσα ειπώθηκαν σε αυτή τη συνέντευξη Τύπου. Ο ειδικός έδωσε κατά λάθος τον αθροιστικό αριθμό των ανηλίκων που μετήχθησαν σε κέντρα κράτησης κατά τη διάρκεια μιας ολόκληρης χρονιάς — το 2015, επί των ημερών του προηγούμενου προέδρου των ΗΠΑ Μπαράκ Ομπάμα — που δεν έχει καμία σχέση με τον αριθμό των ανηλίκων που είναι έγκλειστοι σήμερα σε κέντρα κράτησης στις ΗΠΑ.</p>
      <p>Η ακύρωση των ειδήσεων και των άρθρων που βασίστηκαν στις δηλώσεις του ειδικού προκάλεσε έντονες αντιδράσεις σε ιστότοπους κοινωνικής δικτύωσης, ιδίως από υποστηρικτές του Ντόναλντ Τραμπ, ο οποίος βρίσκεται στην εξουσία κάτι λιγότερο από τρία χρόνια. Οι υποστηρικτές του Ρεπουμπλικάνου εξήγαγαν το συμπέρασμα ότι στόχος ήταν να δυσφημιστεί η πολιτική του αμερικανού προέδρου στο μεταναστευτικό ζήτημα.</p>
      <p>Ο Μάνφρεντ Νόβακ, ο οποίος επέβλεψε έρευνα του ΟΗΕ για τα παιδιά τα οποία στερούνται την ελευθερία τους, είπε τη Δευτέρα στον Τύπο ότι οι ΗΠΑ είναι μια από τις χώρες που εγκλείουν σε κέντρα κράτησης μεταναστών τα περισσότερα παιδιά σε παγκόσμιο επίπεδο.</p>
      <p>«Συνολικά, και μιλάω για τα παιδιά [που κρατούνται] μαζί με τους γονείς τους και τα παιδιά ή τους ανηλίκους που δεν συνοδεύονταν, οι ΗΠΑ είναι μια από τις χώρες όπου οι αριθμοί συγκαταλέγονται στους υψηλότερους. Έχουμε πάνω από 100.000 παιδιά που κρατούνται σε σχέση με τη μετανάστευση στις ΗΠΑ», είπε.</p>
      <p>Προβληματισμένη για τον αριθμό αυτόν, που έμοιαζε υπερβολικά μεγάλος, η σύνταξη του Γαλλικού Πρακτορείου ήλθε ξανά σε επαφή με τον ειδικό πριν μεταδώσει την είδηση, ζητώντας του να τον επιβεβαιώσει.</p>
      <p>Ο Νόβακ είπε επανειλημμένα ότι επιβεβαιώνει το στοιχείο αυτό, ότι «ο συνολικός αριθμός αυτών [των παιδιών και των ανηλίκων] που κρατούνται σήμερα είναι 103.000». Πρόσθεσε ότι επρόκειτο για «συντηρητική» εκτίμηση, βασισμένη σε διαθέσιμα επίσημα δεδομένα και άλλες «πολύ αξιόπιστες» πηγές.</p>
      <p>Όμως, 24 ώρες αργότερα, ο ΟΗΕ αναγκάστηκε να δημοσιοποιήσει δελτίο Τύπου στο οποίο τονίζει πως οι δηλώσεις του Μάνφρεντ Νόβακ «παρεξηγήθηκαν σε έναν βαθμό».</p>
      <p>Στην ανακοίνωση εξηγείται πως ο ειδικός αναφερόταν στον αριθμό των παιδιών που βρίσκονταν σε κέντρα κράτησης το 2015, επί προεδρίας Ομπάμα. Προστίθεται ότι επρόκειτο για αθροιστικά δεδομένα για εκείνη τη χρονιά και όχι για τον αριθμό των παιδιών που τελούσαν υπό κράτηση κάποια συγκεκριμένη χρονική στιγμή του έτους εκείνου.</p>
      <p>Το Γαλλικό Πρακτορείο ήλθε ξανά σε επαφή με τον Μάνφρεντ Νόβακ, ανεξάρτητο ειδικό που έχει ορίσει η Γενική Συνέλευση του ΟΗΕ, για να του ζητήσει εξηγήσεις. «Θα όφειλα να κάνω πιο σαφές το γεγονός ότι αυτά ήταν δεδομένα για έναν ολόκληρο χρόνο και ότι αφορούσαν μια περίοδο τρία χρόνια πίσω», απάντησε. «Προφανώς έγινε παρεξήγηση και προτίθεμαι να ζητήσω συγγνώμη... Λυπάμαι γι’ αυτό», πρόσθεσε.</p>
      <p>Όταν επικοινώνησε μαζί της το Γαλλικό Πρακτορείο, η Ύπατη Αρμοστεία του ΟΗΕ για τα Ανθρώπινα Δικαιώματα δεν θέλησε να κάνει κανένα σχόλιο.</p>
      <p>Καθώς οι πληροφορίες που δόθηκαν από τον ειδικό ήταν λαθεμένες και αφορούσαν παλαιότερο έτος, το Γαλλικό Πρακτορείο και το ΑΠΕ-ΜΠΕ ακύρωσαν τα τηλεγραφήματά τους.</p>
      <p>Κατά επίσημα δεδομένα της αμερικανικής ομοσπονδιακής υπηρεσίας τελωνείων και προστασίας των συνόρων (Customs and Border Protection, CBP), 76.020 ασυνόδευτοι ανήλικοι συνελήφθησαν στα σύνορα των ΗΠΑ με το Μεξικό κατά τη διάρκεια του οικονομικού έτους 2019 (Οκτώβριος 2018-Σεπτέμβριος 2019). Συνολικά, 473.682 μετανάστες — παιδιά και ενήλικοι — που πέρασαν παράτυπα τα σύνορα οικογενειακώς συνελήφθησαν, κατά τα ίδια επίσημα στατιστικά στοιχεία. Πρόκειται για αθροιστικά δεδομένα για ολόκληρο το οικονομικό έτος, που δεν αντιστοιχούν στον αριθμό των μεταναστών που βρίσκονται το τρέχον διάστημα σε κέντρα κράτησης.</p>
    </article>
  </body>
</html>