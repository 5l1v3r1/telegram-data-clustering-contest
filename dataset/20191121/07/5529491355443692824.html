<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/politica-italiana/liliana-sindaco-sesto-3119699/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-21T07:13:15+00:00"/>
    <meta property="og:title" content="Liliana Segre, anche il sindaco di Sesto dice no alla cittadinanza: “Non ha niente a che fare con la nostra storia”"/>
    <meta property="og:description" content="ROMA – Il Consiglio comunale di Sesto San Giovanni, comune alle porte di Milano che un tempo veniva definito la “Stalingrado d’Italia”, ha bocciato la richiesta di cittadinanza onoraria alla senatrice a vita Liliana Segre. La proposta era stata presentata dal Movimento 5 Stelle e accolta da tutta l’opposizione.  “Liliana Segre – dice il sindaco Roberto Di Stefano, eletto tra le fila del centrodestra – non ha a che fare con la storia della nostra città e darle la cittadinanza sarebbe svilente per lei perché è una strumentalizzazione politica”.Le Sardine pubblicano il loro manifesto: “Cari populisti, la festa è finita”Roma cancella i nomi di chi firmò il Manifesto della Razza. Verona intitola strada ad Almirante Il caso Sesto San Giovanni arriva solo qualche giorno dopo quello analogo di Biella. A  rendere nota la decisione del sindaco è il Pd di Sesto: “Asserire che Liliana Segre non ha alcun legame con Sesto San Giovanni è ridicolo. La senatrice è iscritta all’Aned associazione degli ex deportati attiva sul nostro…"/>
  </head>
  <body>
    <article>
      <h1>Liliana Segre, anche il sindaco di Sesto dice no alla cittadinanza: “Non ha niente a che fare con la nostra storia”</h1>
      <address><time datetime="2019-11-21T07:13:15+00:00">21 Nov 2019, 07:13</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/liliana_segre_ansa-2.jpg"/>
        <figcaption>Liliana Segre (foto Ansa)</figcaption>
      </figure>
      <p>ROMA – Il Consiglio comunale di Sesto San Giovanni, comune alle porte di Milano che un tempo veniva definito la “Stalingrado d’Italia”, ha bocciato la richiesta di cittadinanza onoraria alla senatrice a vita Liliana Segre. La proposta era stata presentata dal Movimento 5 Stelle e accolta da tutta l’opposizione. </p>
      <p>“Liliana Segre – dice il sindaco Roberto Di Stefano, eletto tra le fila del centrodestra – non ha a che fare con la storia della nostra città e darle la cittadinanza sarebbe svilente per lei perché è una strumentalizzazione politica”.</p>
      <figure>
        <a href="https://www.blitzquotidiano.it/politica-italiana/sardine-manifesto-populisti-festa-3119932/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/politica-italiana/sardine-manifesto-populisti-festa-3119932/">
          <img src="https://static.blitzquotidiano.it/wp/wp-content/uploads/2019/11/sardine_modena_ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/politica-italiana/sardine-manifesto-populisti-festa-3119932/">Le Sardine pubblicano il loro manifesto: “Cari populisti, la festa è finita”</a>
      </h3>
      <figure>
        <a href="https://www.blitzquotidiano.it/politica-italiana/roma-manifesto-razza-almirante-3119896/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/politica-italiana/roma-manifesto-razza-almirante-3119896/">
          <img src="https://static.blitzquotidiano.it/wp/wp-content/uploads/2019/11/via-donaggio_ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/politica-italiana/roma-manifesto-razza-almirante-3119896/">Roma cancella i nomi di chi firmò il Manifesto della Razza. Verona intitola strada ad Almirante</a>
      </h3>
      <p>Il caso Sesto San Giovanni arriva solo qualche giorno <a href="https://www.blitzquotidiano.it/cronaca-italia/liliana-segre-sindaco-biella-scuse-3119652/">dopo quello analogo di Biella.</a></p>
      <p>A  rendere nota la decisione del sindaco è il Pd di Sesto: “Asserire che Liliana Segre non ha alcun legame con Sesto San Giovanni è ridicolo. La senatrice è iscritta all’Aned associazione degli ex deportati attiva sul nostro territorio dagli anni Cinquanta e organizzatrice ogni anno di un partecipatissimo viaggio nei lager con la partecipazione dell’Istituzione e del labaro comunale insieme a molti istituti scolastici e cittadini. La nostra città è stata insignita orgogliosamente della Medaglia d’Oro alla Resistenza e che la Resistenza non abbia nulla a che fare con la deportazione e con la dittatura nazifascista che imprigionò la Senatrice a Auschwitz è un azzardo troppo ardito anche per il nostro sindaco. Per ultimo, Sesto San Giovanni sino ad ora è sempre stata solidale nei confronti di chiunque subisca discriminazione, aggressioni e insulti violenti. E questo ha molto a che fare con l’idea di di inclusione, di confronto e di pace che ha caratterizzato la nostra comunità cittadina”.</p>
      <p>I dem ricordano anche che l’Istituto Cervi non ha più ricevuto il contributo annuale a sostegno delle sue attività perchè “estraneo alla storia della nostra città”, mentre “Casapound ha ricevuto in affitto uno spazio”. Di Stefano ha detto in Consiglio che “inviterà personalmente Liliana Segre a Sesto il 27 gennaio”. Rispondono i dem: “A questo punto ci viene quasi da dire “senatrice, dovessero invitarla, lasci perdere. Il sindaco Roberto Di Stefano dice che qui lei è un’estranea”.</p>
      <p>Fonte: Ansa.</p>
    </article>
  </body>
</html>