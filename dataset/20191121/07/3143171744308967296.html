<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/facciamoci-sentire-il-progetto-pilota-del-papardo-per-i-pazienti-sordi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T07:06:48+00:00"/>
    <meta property="og:title" content="“Facciamoci sentire”, il progetto pilota del Papardo per i pazienti sordi"/>
    <meta property="og:description" content="Il corner lis del Papardo è in funzione da ottobre e si sta rivelando un progetto unico nel suo genere"/>
  </head>
  <body>
    <article>
      <h1>“Facciamoci sentire”, il progetto pilota del Papardo per i pazienti sordi</h1>
      <address><time datetime="2019-11-21T07:06:48+00:00">21 Nov 2019, 07:06</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Il corner lis del Papardo è in funzione da ottobre e si sta rivelando un progetto unico nel suo genere</i>
      </p>
      <p>I pazienti sordi sono spesso<b> vittime di isolamento</b> all’interno delle strutture pubbliche perché privati delle informazioni basilari per fruire di un servizio. Con questa motivazione l’Azienda Ospedaliera <b>Papardo</b> ha avviato un progetto in partnership con <b>l’Associazione Onlus Sordi Valle del Mela </b>che prevede il supporto di un interprete all’interno della struttura con svariati compiti.</p>
      <h3>Il Corner Lis</h3>
      <p>Il servizio, spiega il responsabile del progetto “<b>Corner Lis”</b> Santino Cuzzupè, si svolge tre giorni la settimana e prevede l’utilizzo di un volontario in grado di interpretare il linguaggio italiano dei segni (LIS) accompagnando quindi il paziente sordo nell’ottenimento delle informazioni ospedaliere.</p>
      <h3>Papardo azienda pilota</h3>
      <p>Il progetto, avviato il due ottobre scorso è ancora in corso e vede l’Ospedale Papardo come <b>azienda “pilota”</b> in questo tipo di servizio al paziente. A questo si aggiunge inoltre la possibilità di prenotare una visita in video-chiamata dove sempre l’interprete trasmetterà le informazioni ospedaliere all’eventuale utente sordomuto.</p>
      <p>“L’interprete è stato in queste settimane a disposizione dell’Ospedale – commenta il Direttore Generale Mario Paino – non solo in accettazione ma anche nei reparti. Due fratelli sordi sono stati informati delle condizioni della madre, operata al cuore, con l’ausilio del linguaggio dei segni adoperato dai volontari. Ringrazio l’Associazione Onlus Sordi Valle del Mela per la sensibilità con la quale si stanno adoperando per questo servizio al paziente, il primo progetto in provincia di Messina avviato all’interno di una struttura ospedaliera.”</p>
    </article>
  </body>
</html>