<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831410-Pocela-rekonstrukcija-kuce-Titove-udovice-Saznajemo-cemu-ce-sluziti-Jovankina-vila"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T07:16:00+00:00"/>
    <meta property="og:title" content="Počela rekonstrukcija kuće Titove udovice: Saznajemo čemu će služiti Jovankina vila"/>
    <meta property="og:description" content="Kada će radovi biti gotovi zavisi od stepena oštećenja i vremenskih uslova"/>
  </head>
  <body>
    <article>
      <h6 class="kicker">"NOVOSTI" SAZNAJU:</h6>
      <h1>Počela rekonstrukcija kuće Titove udovice: Saznajemo čemu će služiti Jovankina vila</h1>
      <address><time datetime="2019-11-21T07:16:00+00:00">21 Nov 2019, 07:16</time> by <a rel="author">V. CRNjANSKI SPASOJEVIĆ</a></address>
      <p>
        <b>Kada će radovi biti gotovi zavisi od stepena oštećenja i vremenskih uslova</b>
      </p>
      <p>PUNIH šest godina od smrti nekadašnje prve dame Jugoslavije, Jovanke Broz, počela je sanacija kuće u kojoj je živela. Kako je za "Novosti" kratko potvrdio direktor Republičke direkcije za imovinu Jovan Vorkapić, zdanje se sređuje kao reprezentativna državna vila.</p>
      <p>- Na vili u Ulici kneza Aleksandra Karađorđevića 75 vrši se nužna sanacija delova krova i fasade, u cilju sprečavanja daljeg propadanja objekta do privođenja novoj nameni - kažu u Upravi za zajedničke poslove republičkih organa, koja od 2006. gazduje kućom. - Radovi se finansiraju iz budžetskih sredstava opredeljenih za održavanje objekata u vlasništvu države.</p>
      <related>
        <a href="http://www.novosti.rs/vesti/naslovna/drustvo/aktuelno.290.html:831351-NATO-agresija-u-79-slika-Izlozba-fotografija-iz-fototeke-Novosti"/>
      </related>
      <p>Kako navode, koliko će sve to koštati trenutno se ne može utvrditi jer se, paralelno sa izvođenjem radova, vrši i "analiza stepena oštećenosti pojedinačnih građevinskih elemenata i procenjuje obim potrebnih intervencija". Kada će radovi biti gotovi zavisi od stepena oštećenja i vremenskih uslova.</p>
      <p>Za ovu kuću u budžetu je za 2019. izdvojeno 15 miliona dinara (nešto više od 127.000 evra), a novac je planiran, kako se navodi u obrazloženju budžetske stavke, za kompletnu rekonstrukciju od podruma do krova, i zamenu metalne ograde i dvorišne kapije. Ukupna planirana izdvajanja iznose oko 34 miliona.</p>
      <figure>
        <img src="http://www.novosti.rs/upload/images/2019b//11/21n/12-(4).jpg"/>
      </figure>
      <p>Vila od 750 kvadratnih metara, na elitnoj lokaciji, preko puta dedinjskog Belog dvora, pripada državi i već decenijama je u izuzetno lošem stanju. Od smrti nekadašnje prve dame, u oktobru 2013, praktično je bila konzervirana i u njoj su isključeni voda i grejanje.</p>
      <p>Zidovi su još za Jovankinog života muku mučili sa vlagom, zbog propalog krova, koji je 2006. saniran. Unutrašnja i spoljna fasada otpadale su u komadima, baš kao i pločice, drvenarija je trulila, a metalni nameštaj i delovi pokućstva načeti su rđom.</p>
      <p>Procene su da ovo zdanje, koje je država svojevremeno otkupila od starog vlasnika bez naslednika, vredi oko četiri miliona evra. U ekspertizi koju je pre više od 10 godina uradio Građevinski fakultet u Beogradu, ocenjeno je da je potrebno sanirati prilazno stepenište, fasadu, terase i trotoar.</p>
      <p>Titova udovica ovde je nasilno preseljena iz Užičke 15, iz svog doma, 27. jula 1980, pod pretnjom oružjem, u spavaćici. Oduzeta su joj, kako je tvrdila, sva dokumenta, uključujući i lične beleške, kao i Titovi rukopisi i prepiska. Nikada nije dobila stanarsko pravo, a lična dokumenta su joj stigla tek u poslednjoj deceniji života, zahvaljujući ministrima Ivici Dačiću i Rasimu Ljajiću. Bez dokumenata, nije mogla da prima ni penziju.</p>
      <figure>
        <img src="http://www.novosti.rs/upload/images/2019b//11/21n/12-(1).jpg"/>
      </figure>
      <p>Zbog svega što joj se desilo (nasilno odvajanje od Tita, kućni pritvor, život u nehumanim uslovima), u starosti je postala izuzetno nepoverljiva. Odbijala je da pusti nepoznate ljude u dvorište, pa država dugo nije ni pokušavala da sanira štetu na vili i uradi plan za njenu obnovu. Posle Jovankine smrti, u kući su se, sve do kraja ostavinske rasprave, nalazile njene lične stvari i garderoba.</p>
      <figure>
        <img src="http://www.novosti.rs/upload/images/2019b//11/21n/12-(2).jpg"/>
      </figure>
      <p>
        <b>OBNOVA I VILE "MIR"</b>
      </p>
      <p>ZA još jednu dragocenu vilu izdvojen je novac iz budžeta - 30 miliona dinara samo za ovu godinu. Reč je o vili "Mir", u Užičkoj 11-15, koja se prostire na 3.000 zatvorenih kvadrata i placu od šest hektara. Planirano je da ova vila bude kompletno sređena do 2023. Vila je već 18 godina prazna, a povremeno je korišćena za prijeme stranih državnika.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:830081-Pre-dve-godine-vracena-je-barmenu-s-Menhetna-bokseru-i-avanturisti-a-danas-propada-Sta-se-krije-iza-vile-u-Krunskoj"/>
        <a href="http://www.novosti.rs/vesti/planeta.300.html:825869-IZNAJMILI-TUDjE-Hrvatska-dala-ruskom-preduzetniku-u-zakup-vilu-Aurora-koja-pripada-BiH"/>
        <a href="http://www.novosti.rs/vesti/kultura.71.html:809184-Vila-Steric-spomenik-kulture"/>
        <a href="http://www.novosti.rs/vesti/lifestyle.306.html:795663-Carolija-Zubic-vile"/>
        <a href="http://www.novosti.rs/vesti/naslovna/zanimljivosti/aktuelno.288.html:794267-Na-prodaju-vila-vredna-24-miliona-dolara-VIDEO"/>
        <a href="http://www.novosti.rs/vesti/naslovna/teme/teme.97.html:tema-177-Jovanka-Broz"/>
      </related>
    </article>
  </body>
</html>