<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/mialo-byc-tak-pieknie-a-wyszlo-kibice-zuzla-wsciekli-na-klub-za-sprzedaz-karnetow/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T07:34:00+00:00"/>
    <meta property="og:title" content="Miało być tak pięknie, a wyszło…Kibice żużla wściekli na klub, za sprzedaż karnetów"/>
    <meta property="og:description" content="Lubelscy kibice żużla nie szczędzą słów krytyki wobec klubu, za organizację sprzedaży karnetów na przyszły sezon. Po szumnych zapowiedziach ucywilizowania tego, co było bolączkami w poprzednim sezonie okazało się, że po raz kolejny nie obyło się bez problemów."/>
  </head>
  <body>
    <article>
      <h1>Miało być tak pięknie, a wyszło…Kibice żużla wściekli na klub, za sprzedaż karnetów</h1>
      <address>
        <time datetime="2019-11-21T07:34:00+00:00">21 Nov 2019, 07:34</time>
      </address>
      <p>
        <b>Lubelscy kibice żużla nie szczędzą słów krytyki wobec klubu, za organizację sprzedaży karnetów na przyszły sezon. Po szumnych zapowiedziach ucywilizowania tego, co było bolączkami w poprzednim sezonie okazało się, że po raz kolejny nie obyło się bez problemów.</b>
      </p>
      <p>W środę o godzinie 20.20 ruszyła sprzedaż karnetów na żużlowe mecze lubelskich koziołków w kolejnym sezonie. Tak jak zapowiadał klub, wprowadzono wiele zmian. Najważniejszą z nich jest to, że wszystkie miejsca wokół toru przy Al. Zygmuntowskich zostały ponumerowane. O to bowiem już od dawna zabiegali sami kibice. Obiekt posiada ponad 8 tys. miejsc siedzących, z czego 7,5 tys. przeznaczone jest dla kibiców, pozostałe to miejsca dla gości i dla VIP-ów.</p>
      <p>Do sprzedaży przeznaczono cztery rodzaje karnetów uprawniających do wejścia na siedem spotkań domowych Motoru Lublin: normalne, ulgowe, dziecięce oraz na trybunę główną. Każdy z kibiców miał mieć również możliwość wyboru miejsca i zakupić maksymalnie 10 karnetów. Po ubiegłorocznych problemach z serwerami platformy sprzedażowej TuBilet klub nawiązał współpracę z portalem eventim.pl, gdzie sprzedaż miała się odbywać bez żadnych zakłóceń.</p>
      <p>Kibice przeboleli znaczącą w porównaniu do poprzedniego sezonu podwyżkę cen karnetów, zwłaszcza że sprzedaż miała się odbywać bez żadnych problemów i każdy mógł wybrać sobie miejsce dla siebie, jak też dla rodziny czy znajomych. Tymczasem to co się stało w środowy wieczór sprawiło, że wielu kibiców poczuło się upokorzonych. Przede wszystkim system, który miał być „bezproblemowy” nie działał, tak jak powinien.</p>
      <p>Większość chętnych nie mogła wybrać miejsca na trybunach, gdyż wg komunikatu, jaki pojawiał się na stronie, opcja ta była niedostępna. Dlatego też konkretne miejsca były przydzielane z automatu. Przez to np. każdy z członków czteroosobowej rodziny ma miejsca w innej części stadionu. Również możliwość zakupu 10 karnetów na osobę w większości przypadków była niemożliwa. Nasi czytelnicy informują, że udawało im się kupić dwie lub cztery wejściówki maksymalnie. Kolejna rzecz, która rozzłościła kibiców to brak jakiejkolwiek informacji, ile w ogóle karnetów przeznaczono do sprzedaży.</p>
      <p>Nic więc dziwnego, że wśród fanów żużla zawrzało. Od razu pojawiło się wiele słów krytyki skierowanych do klubu oraz osób nim zarządzających.</p>
      <blockquote>– Mamy 21 wiek, rozwiniętą technologię, tymczasem sprzedaż wejściówek w lubelskim klubie wydaje się być na poziomie jak z poprzedniej epoki. Były szumne zapowiedzi, że koniec z problemami i wieszającymi się serwerami, że klub chce być rodzinny, dlatego daje możliwość zakupu numerowanych miejsc aby bliscy wspólnie mogli kibicować. Po co to wszystko było, skoro znów nie mogą sobie z tym poradzić. To wszystko zdaje się potwierdzać, o czym coraz częściej się mówi. Czyli, że dla klubu nie liczy się dbanie o kibiców, gdyż jest ich tak dużo, że jak nie przyjdą jedni, to na ich miejsce pojawią się kolejni, lecz tylko robienie kasy. To ma być priorytetem. A wierni kibice, cóż….oni się chyba już nie liczą – pisze Pan Wojciech. Podobnych głosów otrzymaliśmy wiele.</blockquote>
      <p>Tymczasem na portalach ogłoszeniowych można już znaleźć oferty sprzedaży karnetów na mecze Motoru Lublin w przyszłym sezonie. Pojawiły się one w nocy, część z nich też późnym wieczorem. Oczywiście ich ceny są znacznie wyższe, niż te oficjalne, po których były one sprzedawane przez klub. Warto przypomnieć, że tego typu sprzedaż jest nielegalna.</p>
      <p>(fot. Speed Car Motor Lublin – zdjęcie ilustracyjne)</p>
    </article>
  </body>
</html>