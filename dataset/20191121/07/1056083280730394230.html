<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019463/%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D8%A2%D8%BA%D8%A7%D8%B2-%D8%B4%D8%B4%D9%85%DB%8C%D9%86-%D8%AF%D9%88%D8%B1%D9%87-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:33:47+00:00"/>
    <meta property="og:title" content="گزارشی از آغاز ششمین دوره کتاب‌گردی"/>
    <meta property="og:description" content="ششمین دوره مراسم کتاب‌گردی از صبح امروز (پنجشنبه، ۳۰ آبان‌ماه) آغاز شده و تا بعدازظهر ادامه دارد."/>
  </head>
  <body>
    <article>
      <h1>گزارشی از آغاز ششمین دوره کتاب‌گردی</h1>
      <address><time datetime="2019-11-21T07:33:47+00:00">21 Nov 2019, 07:33</time> by <a rel="author">ندا ولی‌پور</a></address>
      <p>ششمین دوره مراسم کتاب‌گردی از صبح امروز (پنجشنبه، ۳۰ آبان‌ماه) آغاز شده و تا بعدازظهر ادامه دارد.</p>
      <p>به گزارش ایسنا، ششمین دوره کتاب‌گردی همزمان با روز پایانی بیست وهفتمین هفته کتاب جمهوری اسلامی با حضور احمد مسجدجامعی - عضو شورای شهر تهران -، محسن هاشمی - رئیس شورای شهر تهران -، نیکنام حسینی‌پور - دبیر هفته کتاب و مدیرعامل موسسه خانه کتاب - و محمدرضا جوادی یگانه - معاون فرهنگی و اجتماعی شهرداری تهران -  آغاز شده است.</p>
      <p>کتاب‌گردی از کتاب‌فروشی دفتر نشر معارف در سعادت‌آباد آغاز شد. در این بازدید، محسن هاشمی - رئیس شورای شهر تهران -  در رابطه با فعالیت‌های این نشر گفت: بخش مهمی از آثار منتشرشده در این انتشارات به تالیفات و نوشته‌های آیت‌الله هاشمی رفسنجانی اختصاص دارد. این کتاب‎ها درباره دوران مبارزه برای پیروزی انقلاب اسلامی، دوران جنگ تحمیلی و دوران بازسازی کشور است.</p>
      <p>در این بازدید از دو عنوان کتاب دفتر نشر معارف با نام‎‌های «یادمان هفته کتاب» و «تاریخ شفاهی نشر» رونمایی شد.</p>
      <p>مقصدهای بعدی شهر کتاب ابن‌ سینا در شهرک غرب و کتاب‌فروشی آموت در مرزداران  بود. در بازدید از کتاب‌فروشی آموت از تابلو راهنمای این کتاب‌فروشی رونمایی شد و احمد مسجدجامعی قول  داد تا نصب تابلو راهنمای کتاب‌فروشی‌ها در همه جای تهران اجرایی شود. بنیان‌گذار برنامه کتاب‌گردی همچنین گفت: سیاست ما این است که کتاب‌فروشی‌های محله (پاتوغ کتاب) را در محلات مختلف تهران رونق دهیم.</p>
      <p>همزمان با برنامه کتاب‌گردی در این کتاب‌فروشی، مجموعه‌ آثار رضا جولایی با حضور این نویسنده و مخاطبان روخوانی شد.</p>
      <p>یوسف علیخانی - مدیر کتاب‌فروشی و انتشارات آموت - نیز با تشکر از رسول کشت‌پور  - شهردار منطقه ۲ تهران - گفت: پس از یک سال و نیم دوندگی، بالاخره مجوز کتاب‌فروشی آموت صادر شد و شهردار منطقه ۲ تهران برای راه‌اندازی این کتاب‌فروشی از هیچ حمایتی دریغ نکرد.</p>
      <p>برنامه کتاب‌گردی با هدف تاکید بر اهمیت نقش کتاب‌فروشی‌ها برگزار می‌شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019558/%D9%BE%DB%8C%DA%AF%DB%8C%D8%B1%DB%8C-%D9%85%D8%B9%D8%A7%D9%81%DB%8C%D8%AA-%D9%85%D8%A7%D9%84%DB%8C-%DA%A9%D8%AA%D8%A7%D8%A8-%D9%81%D8%B1%D9%88%D8%B4%D8%A7%D9%86-%D8%AF%D8%B1-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
      </related>
    </article>
  </body>
</html>