<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/sana-mir-take-break-international-cricket-why/"/>
    <meta property="og:site_name" content="Lokmat"/>
    <meta property="article:published_time" content="2019-11-21T07:35:48+00:00"/>
    <meta property="og:title" content="पाकिस्तानी क्रिकेटची मिसाल असणार्‍या सना मिरने का घेतला असेल ब्रेक?"/>
    <meta property="og:description" content="‘वी हॅव शाहीद आफ्रिदी बट थॅँक गॉड वी हॅव सना मिर !’ असा अभिमान वाटावा अशी कारकीर्द असताना का घेतला सना मिरने ब्रेक?"/>
  </head>
  <body>
    <article>
      <h1>पाकिस्तानी क्रिकेटची मिसाल असणार्‍या सना मिरने का घेतला असेल ब्रेक?</h1>
      <h2>‘वी हॅव शाहीद आफ्रिदी बट थॅँक गॉड वी हॅव सना मिर !’ असा अभिमान वाटावा अशी कारकीर्द असताना का घेतला सना मिरने ब्रेक?</h2>
      <address><time datetime="2019-11-21T07:35:48+00:00">21 Nov 2019, 07:35</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>सना मिर ही खेळासाठी झगडण्याची एक मिसाल आहे.</b>
        </li>
      </ul>
      <p>
        <b>-सखी ऑनलाईन  टीम </b>
      </p>
      <p>‘वी हॅव शाहीद आफ्रिदी बट थॅँक गॉड वी हॅव सना मिर !’<br/>असं एक ट्विट <a href="https://www.lokmat.com/topics/pakistan/">पाकिस्तानात</a> प्रचंड गाजलं. साधारण मे 2019 ची ही गोष्ट. त्याकाळात या अर्थाच्या अनेक टिप्पण्या सोशल मीडियात गाजल्या. अनेक मिम्स व्हायरल झाले.  <a href="https://www.lokmat.com/topics/pakistan/">पाकिस्तानी</a> वृत्तपत्रांनी लेख लिहिले . व्यंगचित्र प्रसिद्ध झाली. पाकिस्तानात अनेकांनी आपल्या देशाच्या या लेकीचं भारी कौतुक केलं. तसं तिचं कौतुक असणार्‍यांची संख्या मोठी आहे. तिचं फॅन फॉलोइंगही मोठं आहे. मात्र तिच्यावर होणारी टिका आणि तिच्या नावे मुरडली जाणारी नावंही काही कमी नाही.<br/> मुळात पाकिस्तानातही क्रिकेटवेडे कमी नसले तरी तिथंही महिलांनी क्रिकेट खेळण्याचं काही मोल नाही. ना कुणाला आपल्या महिला क्रिकेटपटूंचं काही कौतुक आहे. त्यांनी केलेल्या कामगिरीच्या बातम्या होतात पण जसं पुरुष क्रिकेटस्टारला लोक डोक्यावर घेतात तसं काही ग्लॅमर महिला क्रिकेटला नाही. मुळात मुलींनी घराबाहेर पडूच नये असं वाटणार्‍या बहुसंख्यांना मुलींनी मैदानात खेळणं तरी का मान्य व्हावं?<br/>मात्र यासार्‍याच्या पलिकडे तिनं आंतरराष्ट्रीय ख्याती मिळवली. सना मिर तिचं नाव. आता अचानक तिनं काही काळ आपण ब्रेक घेत असल्याचं जाहीर केलं आणि त्यामागे काय कारणं आहेत किंवा असावीत याची उलटसुलट चर्चा सुरू झाली. अर्थात भविष्याचा विचार करुन, काही पुढची लक्ष्य डोळ्यासमोर ठेवून आपण हा निर्णय घेत असल्याचं सनानं म्हटलं आहे.<br/>मात्र तरीही हा ब्रेक घेण्याचा निर्णय धक्कादायकच आहे.</p>
      <figure>
        <img src="https://d3pc1xvrcw35tl.cloudfront.net/images/686x514/sana-mir-1_201911327945.jpg"/>
      </figure>
      <p> सना ही उत्तम फिरकीपटू आहे. आजवरच्या महिला एकदिवसीय क्रिकेटच्या इतिहासातली सर्वात यशस्वी अर्थात मोस्ट सक्सेसफुल स्पिनर म्हणून आयसीसीने तिचा गौरव केला आहे. 118 एकदिवसीय सामन्यात 147 बळी घेण्याचा विक्रम तिच्या नावावर आहे. सना मिरच्या या यशानं पाकिस्तान महिला क्रिकेटला नवी झळाळी लाभली आहे. औरते क्रिकेट नहीं खेल सकती असं मानणार्‍या वृत्तींना ते चोख उत्तर आहे की, आंतरराष्ट्रीय स्तरावरही महिला क्रिकेटर असं निर्विवाद यश मिळवू शकतात. <br/>ज्या देशातला अत्यंत यशस्वी क्रिकेटपटू असलेला शाहीद अफ्रिदी म्हणतो की, माझ्या मुलींना खेळातही करिअर करावंसं वाटलं तर त्यांनी ते इनडोअर खेळात करावं. चार भिंतींच्या आत. त्यांनी क्रिकेट खेळलेलं मला चालणार नाही, माझी परवानगी नाही. स्रीवाद्यांना काय म्हणायचं ते म्हणू देत; पण माझ्या मुलींनी क्रिकेट खेळलेलं मला आवडणार नाही !’<br/>त्या देशात सना मिरसारखी तरुणी जगभरात आपली मुद्रा उमटवते ही मोठी गोष्ट आहे.<br/>अर्थात अशी ‘मिसाल’ बनून राहणं हे सोपं नाही. सना मिरसाठीही नव्हतंच. सनाचा जन्म पाकिस्तानातल्या गिलगिट बल्टीस्तानमधला. हा सगळा भाग मागास. त्यात तिचे वडील सैन्यात. त्यांच्या सतत बदल्या होत. सनानं शिक्षण त्यातही सुरूच ठेवलं. संख्याशास्र आणि अर्थशास्नतली ती पदवीधर आहे. आणि त्यात तिला क्रिकेटची आवड होती.<br/>तिनं आपलं क्रिकेटप्रेम सिद्ध केलं आहे, त्यामुळेच तिचा ब्रेक हा नक्की कोणत्या कारणास्तव याविषयी उलटसुलट चर्चा होतच राहणार आहे.</p>
    </article>
  </body>
</html>