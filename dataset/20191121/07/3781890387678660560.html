<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742827"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T07:16:00+00:00"/>
    <meta property="og:title" content="'ปิยบุตร'จิกคสช.สร้าง 5 มรดกบาป ปูดมีใบสั่งโหวตคว่ำ"/>
    <meta property="og:description" content="“ปิยบุตร” จัดเต็ม 5 ปีคสช.สร้าง 5 มรดกบาป ลั่นกฎหมายต้องเป็นฉบับปกติ ส่วนฉบับไหนละเมิดความยุติธรรม ต้องยกเลิก-เยียวยาให้ผู้เสียหาย แฉมีคำสั่งให้ส.ส.รัฐบาลโหวตคว่ำญัตติตั้งกมธ.ศึกษาคำสั่งคสช."/>
  </head>
  <body>
    <article>
      <h1>'ปิยบุตร'จิกคสช.สร้าง 5 มรดกบาป ปูดมีใบสั่งโหวตคว่ำ</h1>
      <address>
        <time datetime="2019-11-21T07:16:00+00:00">21 Nov 2019, 07:16</time>
      </address>
      <p>
        <b>“ปิยบุตร” จัดเต็ม 5 ปีคสช.สร้าง 5 มรดกบาป ลั่นกฎหมายต้องเป็นฉบับปกติ ส่วนฉบับไหนละเมิดความยุติธรรม ต้องยกเลิก-เยียวยาให้ผู้เสียหาย แฉมีคำสั่งให้ส.ส.รัฐบาลโหวตคว่ำญัตติตั้งกมธ.ศึกษาคำสั่งคสช.</b>
      </p>
      <p>เมื่อวันที่ 21 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาผู้แทนราษฎร ทำหน้าที่ประธานในการประชุม ทั้งนี้ ในการพิจารณาญัตติขอตั้งคณะกรรมาธิการวิสามัญเพื่อศึกษาคำสั่งหรือประกาศของคณะรักษาความสงบแห่งชาติ (คสช.) จำนวน 7 ญัตติ อาทิ ญัตติด่วน เรื่องให้สภาผู้แทนราษฎรตั้งคณะกรรมาธิการวิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้า คสช. มาตรา 44 ซึ่งนายปิยบุตร แสงกนกกุล ส.ส.บัญชีรายชื่อ พรรคอนาคตใหม่ และคณะเสนอ, ญัตติด่วน เรื่อง ตั้งคณะกรรมาธิการวิสามัญ เรื่องการดำเนินการกับผู้บริหารท้องถิ่นและผู้มีตำแหน่งในองค์กรปกครองส่วนท้องถิ่นที่อยู่ระหว่างถูกตรวจสอบตามคำสั่ง คสช. ซึ่งนายชัยวุฒิ ธนาคมานุสรณ์ ส.ส.บัญชีรายชื่อ พรรคพลังประชารัฐ และคณะเสนอ, ญัตติด่วน เรื่องให้ตั้งคณะกรรมาธิการวิสามัญ ศึกษาผลกระทบและหาแนวทาางแก้ไข ผลจากประกาศและคำสั่งคณะปฏิวัติคณะต่างๆ ประกาศและคำสั่งของคสช. คำสั่งหัวหน้าคสช. และศึกษาผลกระทบและความเหมาะสมของกฎหมายที่บัญญัติโดยสภานิติบัญญัติแห่งชาติ เพื่อหาแนวทางปรับแก้ไขให้สอดคล้องกับรัฐธรรมนูญและสถานการณ์ทางเศรษฐกิจ สังคม การเมืองที่เปลี่ยนแปลง โดยนายสาทิตย์ วงศ์หนองเตย ส.ส.ตรัง พรรคประชาธิปัตย์ และคณะเสนอ<br/><br/>นายปิยบุตร อภิปรายช่วงหนึ่งว่า มาตรการทางกฎหมายตลอด 5 ปีที่ผ่านมา ระบอบคสช.ใช้มาตรการทางกฎหมายหลายรูปแบบ 1.การพยายามแปลงความต้องการของคสช.ให้เป็นกฎหมาย ด้วยการออกประกาศคำสั่งหัวหน้าคสช. หรือแม้จะมีรัฐธรรมนูญชั่วคราวแต่ก็ให้มีสนช.ที่มาจากคสช. เพื่อให้สนช.ตราเป็นพระราชบัญญัติ ไม่ว่าจะทำด้วยวิธีการใด เบื้องหลังการถ่ายทำทั้งหมดก็คือเงาอำนาจของคสช. 2.บรรดาคำสั่งทั้งหลายเป็นการเอากฎหมายไปห่อหุ้มปืน เอาความต้องการของคสช.ไปแปลงรูปเป็นกฎหมายเพื่อบังคับใช้ เช่น คสช.ไม่อยากให้ใครชุมนุมก็ออกประกาศห้ามชุมนุมและให้มีโทษทางอาญา เป็นต้น คสช.ใช้อำนาจหลายเรื่อง และไม่อยากให้ใครมาตรวจสอบและไปโต้แย้งที่ศาล จึงเขียนป้องกันตัวเองไว้ว่า ทุกอย่างชอบด้วยกฎหมายและรัฐธรรมนูญนิรันดร์กาล ต่อให้ใครไม่เห็นด้วยก็ทำอะไรไม่ได้ และ3. คสช.พยายามใช้กฎหมายที่มีอยู่อย่างไม่สุจริต เช่น ปัจจุบันมีประมวลกฎหมายอาญาที่กำหนดความผิดฐานยุยงปลุกปั่น มาตรา 116 และพระราชบัญญัติความผิดทางคอมพิวเตอร์ แต่คสช.สั่งให้ผู้ใต้บังคับบัญชาตัวเองไปร้องทุกข์แจ้งความ เพื่อสร้างให้เป็นคดีความปักหลังบุคคลที่เห็นต่างกับคสช.<br/><br/>นายปิยบุตร อภิปรายอีกว่า สำหรับสาเหตุที่คสช.ใช้กฎหมายเป็นเครื่องมือ 1.การใช้กฎหมายสร้างความแน่นอนชัดเจนว่าจะทำอะไรได้บ้าง และสร้างความชัดเจนไปยังประชาชนว่า ประชาชนที่อยู่ใต้อำนาจจงรู้ไว้ว่าจะทำอะไรได้บ้าง ถ้าทำแล้วจะโดนโทษอย่างไร และจัดระเบียบกับเจ้าหน้าที่ใต้บังคับบัญชาว่า จงจำไว้ว่าอำนาจสูงสุดอยู่ที่คสช. และ 2.เป็นการทำให้อำนาจดิบเถื่อนแบบอำนาจทางอาวุธ กลายเป็นความอ่อนนุ่มมากขึ้น เนื้อแท้ดูน่าเกลียด แต่เอาเสื้อผ้าที่ชื่อกฎหมายไปห่อหุ้มเอาไว้ ทั้งนี้ กระบวนการใช้กฎหมายของคสช. เป็นการใช้เวทย์มนต์เสกปืนให้เป็นกฎหมาย กระบวนการเช่นนี้จึงไม่แปลกเลยที่จะได้ยินพล.อ.ประยุทธ์ จันทร์โอชา นายกฯ และรมว.กลาโหมบอกว่า ให้คนอื่นเคารพกฎหมาย<br/><br/>อย่างไรก็ตาม การรัฐประหารครั้งนี้สร้างประวัติศาสตร์การเมืองไทยตลอด 5 ปีที่ผ่านมา ดังนี้ 1.คสช.เป็นคณะรัฐประหารที่ออกคำสั่งเป็นจำนวนมาก โดยสำนักงานเลขาธิการสภาผู้แทนราษฎรได้รวบรวมไว้ว่ามีคำสั่งหัวหน้าคสช.217 ฉบับ ประกาศหัวหน้าคสช. 1 ฉบับ ประกาศคสช. 133 ฉบับ และคำสั่งคสช. 214 ฉบับ รวมทั้งหมด 565 ฉบับ 2.เป็นคณะรัฐประหารที่มีอำนาจมากที่สุด ขนาดเรามีรัฐธรรมนูญพ.ศ.2560 แต่หัวหน้าคสช.ก็ยังมีอำนาจพิเศษอยู่ 3.การรัฐประหารที่รับรองประกาศคำสั่งของคณะรัฐประหารได้อย่างรัดกุมมากที่สุด รัฐธรรมนูญพ.ศ.2560 มาตรา 279 รับรองให้ทุกการกระทำของคณะรัฐประหารชอบด้วยรัฐรรมนูญ เราแค่ยกเลิกประกาศคำสั่งคสช.ยังไม่พอ แต่ต้องทำลายเกราะคุ้มกันประกาศคำสั่งคสช.ด้วย คือรัฐธรรมนูญ มาตรา 279 จึงต้องมีการแก้ไขรัฐธรรมนูญเพื่อยกเลิกมาตรานี้ และ4.เป็นการใช้อำนาจครอบคลุมหลายมิติ เพราะไม่ได้มีเป้าประสงค์ทางการเมืองเท่านั้น แต่ยังไปกระทบเรื่องอื่นๆ ด้วย เช่น ป่าไม้ การประมง องค์กรอิสระ สิ่งแวดล้อม การแต่งตั้งโยกย้ายข้าราชการ และกระบวนการยุติธรรม<br/><br/>นายปิยบุตร อภิปรายด้วยว่า มรดกบาปของระบอบคสช. ได้แก่ 1.ทำให้ประเทศไทยมีระบบกฎหมายสองระบบคู่ขนานโดยไม่รู้ตัว พระราชบัญญัติมีโอกาสขัดรัฐธรรมนูญ หากมีใครไปร้องศาลรัฐธรรมนูญ และศาลวินิจฉัยว่าขัดรัฐธรรมนูญ แต่ประกาศคำสั่งคสช.ที่ลงนามโดยพล.อ.ประยุทธ์ไม่มีวันขัดรัฐธรรมนูญ 2.ประเทศไทยกลายเป็นรัฐทหาร ให้ทหารเข้ามามีบทบาททางการเมืองมากขึ้น ตั้งแต่การมีบทบาทในนิติบัญญัติและบริหารมากขึ้นเรื่อยๆ หรือแม้แต่รัฐวิสาหกิจ 3.ทหารเข้าไปมีบทบาทในชีวิตประจำวัน เพราะปัญหาแต่ละเรื่องจะมีนายทหารเข้าไปหมด เช่น ประมง สิ่งแวดล้อม การปราบพนัน ปฎิบัติการจิตวิทยา 4.การฝังตัวอำนาจของทหารเข้าไปอยู่ในรัฐธรรมนูญ เช่น คณะกรรมการยุทธศาสตร์ชาติ และคณะกรรมการปฏิรูปประเทศ และ5.การแผ่ขยายอำนาจทหารครอบคลุมผ่านกลไก กอ.รมน. ทำให้แม่ทัพภาคกลายเป็นผู้ว่าราชการจังหวัดทางทหาร คู่ไปกับผู้ว่าราชการจังหวัดทางพลเรือน ทั้งหมดจึงมีความจำเป็นต้องตั้งคณะกรรมาธิการวิสามัญฯ ขึ้นมาเพื่อศึกษาว่า ประกาศคำสั่งฉบับไหนต้องเลิกหรือต้องใช้ต่อ ซึ่งฉบับไหนต้องใช้ต่อต้องเปลี่ยนให้เป็นกฎหมายตามระบบปกติ ส่วนฉบับไหนละเมิดความยุติธรรมก็ต้องยกเลิก และเยียวยาให้กับผู้เสียหายด้วย<br/><br/>“ผมได้ยินมาว่า ส.ส.รัฐบาลจะลงมติไม่เห็นด้วยกับการตั้งคณะกรรมาธิการวิสามัญฯ ทั้งๆ ที่ญัตตินี้มีส.ส.รัฐบาลเสนอเข้ามาด้วย หลังการรัฐประหารหลายคนเป็นส.ส.รัฐบาล รัฐมนตรี ฝ่ายค้าน แต่ทุกคนยังจำตอนที่ถูกเรียกรายงานตัวและถูกข่มขู่ได้หรือไม่ วันนี้เรามีการเลือกตั้งและมีอำนาจนิติบัญญัติจากประชาชน ถึงเวลาแล้วที่สภาฯ ต้องยืนตรงทรนงองอาจต่ออำนาจเผด็จการ ประเทศไทยไม่มีทางสถาปนาระบอบรัฐธรรมนูญได้ หากยังมีระบอบรัฐประหารฝังตัวอยู่ เป็นภารกิจสำคัญของสภาฯ ที่จะตั้งคณะกรรมาธิการวิสามัญฯ ขึ้นมาเพื่อศึกษาเรื่องนี้”นายปิยบุตรกล่าว<br/><br/>ด้านนายชัยวุฒิ อภิปรายว่า ญัตติของตนเน้นเฉพาะผลกระทบต่อผู้บริหารท้องถิ่น ซึ่งถือว่ากระทบสิทธิและมนุษยชน ทั้งนี้ ในกรรมาธิการการกระจายอำนาจ การปกครองส่วนท้องถิ่น และการบริหารราชการรูปแบบพิเศษ สภาฯ ได้ศึกษาและเชิญหน่วยงานที่เกี่ยวข้องมาชี้แจงพบว่า ภายในเดือนพ.ย.กระบวนการตรวจสอบจะแล้วเสร็จ ดังนั้น เชื่อว่าภายในสิ้นปี 2562 จะปลดล็อคให้ผู้บริหารท้องถิ่นกลับมาดำรงตำแหน่งได้ ดังนั้น ตนจึงมองว่า การใช้กรรมาธิการสามัญเพื่อศึกษาประเด็นคำสั่งหรือประกาศคสช.ที่มีผลกระทบกับประชาชนก็สามารถทำได้ จึงขอถอนญัตติที่เสนอตั้งกรรมาธิการวิสามัญฯ ดังกล่าวออกจากวาระ<br/><br/>ขณะที่นายชวน กล่าวว่า ญัตติที่บรรจุวาระแล้วนั้น หากจะถอนต้องขออนุญาตจากที่ประชุมสภาฯ นายชวนจึงได้สอบถามความเห็นจากที่ประชุมสภาฯ ซึ่งปรากฎว่าไม่มีสมาชิกคนใดเห็นเป็นอย่างอื่น นายชวนจึงให้ถอนญัตติเรื่อง ขอตั้งคณะกรรมาธิการวิสามัญ เรื่องการดำเนินการกับผู้บริหารท้องถิ่นและผู้มีตำแหน่งในองค์กรปกครองส่วนท้องถิ่นที่อยู่ระหว่างถูกตรวจสอบตามคำสั่ง คสช. ซึ่งนายชัยวุฒิและคณะเป็นผู้เสนอ.<br/> </p>
    </article>
  </body>
</html>