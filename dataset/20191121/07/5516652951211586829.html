<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426115/idryetai-eidiko-tameio-gia-th-sthrixh-neofywn-epixeirhsewn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T07:15:01+00:00"/>
    <meta property="og:title" content="Ιδρύεται ειδικό ταμείο για τη στήριξη νεοφυών επιχειρήσεων"/>
    <meta property="og:description" content="Tη δημιουργία ειδικού ταμείου για τη στήριξη νεοφυών επιχειρήσεων εξήγγειλε ο υφυπουργός Ανάπτυξης και Επενδύσεων, Γιάννης Τσακίρης μιλώντας στην 4η θεματική ενότητα «Έρευνα, καινοτομία και μεταφορά τεχνογνωσίας: το ελληνογερμανικό πρόγραμμα έρευνας και καινοτομίας» στο πρώτο Ελληνογερμανικό Φόρουμ Καινοτομίας, με τίτλο «Η καινοτομία ως μοχλός ανάπτυξης - Μία ελληνογερμανική συνεργασία», το οποίο διοργανώνουν από κοινού το Ελληνογερμανικό Εμπορικό και Βιομηχανικό Επιμελητήριο και η Πρεσβεία της Ομοσπονδιακής Δημοκρατίας της Γερμανίας, με δωρεά από το Ίδρυμα Σταύρος Νιάρχος (ΙΣΝ), στο Κέντρο Πολιτισμού Ίδρυμα Σταύρος Νιάρχος (ΚΠΙΣΝ)."/>
  </head>
  <body>
    <article>
      <h1>Ιδρύεται ειδικό ταμείο για τη στήριξη νεοφυών επιχειρήσεων</h1>
      <address>
        <time datetime="2019-11-21T07:15:01+00:00">21 Nov 2019, 07:15</time>
      </address>
      <p>
        <b>Tη δημιουργία ειδικού ταμείου για τη στήριξη νεοφυών επιχειρήσεων εξήγγειλε ο υφυπουργός Ανάπτυξης και Επενδύσεων, Γιάννης Τσακίρης μιλώντας στην 4η θεματική ενότητα «Έρευνα, καινοτομία και μεταφορά τεχνογνωσίας: το ελληνογερμανικό πρόγραμμα έρευνας και καινοτομίας» στο πρώτο Ελληνογερμανικό Φόρουμ Καινοτομίας, με τίτλο «Η καινοτομία ως μοχλός ανάπτυξης - Μία ελληνογερμανική συνεργασία», το οποίο διοργανώνουν από κοινού το Ελληνογερμανικό Εμπορικό και Βιομηχανικό Επιμελητήριο και η Πρεσβεία της Ομοσπονδιακής Δημοκρατίας της Γερμανίας, με δωρεά από το Ίδρυμα Σταύρος Νιάρχος (ΙΣΝ), στο Κέντρο Πολιτισμού Ίδρυμα Σταύρος Νιάρχος (ΚΠΙΣΝ).</b>
      </p>
      <p>Στη διάρκεια αυτής της θεματικής ενότητας αναδείχθηκε η ελληνογερμανική συνεργασία στο πεδίο της έρευνας και καινοτομίας σε επίπεδο κυβερνήσεων.</p>
      <p>Ο κ. Τσακίρης τόνισε πως «χρειαζόμαστε περισσότερη έρευνα και καινοτομία στην Ελλάδα και στην ΕΕ για να κρατήσουμε τη θέση που έχει η Ευρώπη διεθνώς. Οι προκλήσεις και οι ευκαιρίες είναι μεγάλες. Όμως δεν μπορούν να αντιμετωπιστούν μεμονωμένα. Θα πρέπει να συνεχίσουμε σε ένα περιβάλλον συνεργατικής καινοτομίας».</p>
      <p>Αναφερόμενος στην ευρωπαϊκή εμπειρία των χρηματοδοτήσεων της καινοτομίας και της έρευνας μέσα από ειδικά ταμεία τόνισε ότι και στην «Ελλάδα είναι στα άμεσα πλάνα η δημιουργία ειδικού ταμείου ώστε να χρηματοδοτήσει στο στάδιο της “σποράς” την καινοτομία μέσα από την αναπτυξιακή τράπεζα όπως και το να δημιουργήσουμε επιταχυντές».</p>
      <p>(πηγή: naftemporiki.gr)</p>
    </article>
  </body>
</html>