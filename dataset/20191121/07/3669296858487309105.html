<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/cocukluk-cagi-alerjilerine-dikkat"/>
    <meta property="og:site_name" content="CNN Türk"/>
    <meta property="article:published_time" content="2019-11-21T07:14:49+00:00"/>
    <meta property="og:title" content="Çocukluk çağı alerjilerine dikkat"/>
    <meta property="og:description" content="Dr. Mine Başıbüyük, &quot;Çocukluk çağında en sık..."/>
  </head>
  <body>
    <article>
      <h1>Çocukluk çağı alerjilerine dikkat</h1>
      <h2>Dr. Mine Başıbüyük, "Çocukluk çağında en sık alerjik rinit, astım, egzama, kurdeşen, besin, ilaç ve böcek alerjileri görülür. Alerjisi olan tüm çocuklar sigara dumanından uzak tutulmalı" dedi.</h2>
      <address><time datetime="2019-11-21T07:14:49+00:00">21 Nov 2019, 07:14</time> by <a rel="author">İHA</a></address>
      <p>Çocuk Sağlığı ve Hastalıkları Uzmanı Dr. Mine Başıbüyük, çocukluk çağı alerjilerine karşı aileleri uyardı. Dr. Başıbüyük, bebeklik döneminde en sık inek sütü gibi besinsel alerjinin görüldüğünü belirterek, "Çocukluk çağında ise en sık alerjik rinit, astım, egzama, ürtiker (kurdeşen), besin, ilaç ve böcek alerjileri görülür" ifadelerini kullandı.</p>
      <p>
        <b>Genetik yatkınlık etkiliyor</b>
      </p>
      <p>Çocukluk çağı alerjilerinin genetik yatkınlık ve hassas olduğu alerjenle karşılaşması sonucu ortaya çıktığına dikkati çeken Dr. Başıbüyük, şöyle devam etti: "Bu alerjiler vücutta çeşitli doku ve sistemleri etkileyebilir. Etkilediği doku ve sisteme göre de hastada şikayet ve belirtiler ortaya çıkar. Kan ve özellikle üç yaşından sonra yapılan <a href="https://www.cnnturk.com/haberleri/alerji">alerji</a> deri testleri ile neye karşı alerji olduğu saptanabilir. Tedavide özellikle çocuğun alerjen maddeden uzak tutulması sağlanmalı".</p>
      <p>
        <b>"Arkadaşlarını ve okulunu bilgilendirin"</b>
      </p>
      <p>Dr. Başıbüyük, en sık görülen toz alerjisine karşı yapılması gerekenlere ilişkin şu bilgileri verdi: "Toza alerjisi olduğu bilinen durumlarda, çocuğun yatak odasında toz yapabilecek halı, battaniye ve türde perde kullanmaktan kaçının. Yastık ve şilteler için alerji kılıfları kullanın. Pelüş oyuncakların yanı sıra odasında çok eşya bulunması da toz oranını artırabilir. Düzenli temizlik koruyucu olur. Gıda alerjileri durumunda, çocuğun tüm akrabaları, arkadaşları ve okulu mutlaka bilgilendirilmeli. Köpek veya kedilere alerjisi olan çocuklar için bu evcil hayvanlar evin içinde bulundurulmamalı. Çocuk, bu hayvanlardan uzak tutulmalı. Polene alerjisi olan çocuklar, polen mevsimi boyunca pencereleri kapalı bir odada yatmalı. Eğer polenli bir ortamda bulunduysa yatmadan önce yıkanmalı. Alerjisi olan tüm çocukları sigara dumanından uzak tutun, çünkü bu durum çocuğun şikâyetlerini artırabilir".</p>
      <p>
        <b>Duyarsızlaştırma tedavisi</b>
      </p>
      <p>Alerjik semptomları belirgin olan hastalarda doktorun önerisi ile çeşitli antihistaminik, steroid, inhaler salbutamol gibi ilaçların kullanılabileceğini belirten Dr. Başıbüyük, şu değerlendirmede bulundu: "Alerjen maddeye karşı duyarsızlaştırma tedavisi de yine tercih edilebilen bir seçenektir. Çocukluk çağı alerjileri uygun tedavi ve korunma yöntemleri ile tedavi edilebilir veya <a href="https://www.cnnturk.com/haberleri/yasam">yaşam</a> kalitesini bozmayacak düzeye getirilebilir. Ancak semptomların tekrarlayabileceği akılda tutularak <a href="https://www.cnnturk.com/haberleri/cocuk">çocuk</a> ve ailenin yeterli eğitimi, takibi aksatılmamalı".</p>
      <related>
        <h4>ilgili haberler</h4>
        <a href="https://www.cnnturk.com/saglik/saglikli-disler-icin-sut-ve-peynir-tuketin"/>
        <a href="https://www.cnnturk.com/saglik/migreni-tetikleyen-faktorler-ve-iyi-gelen-besinler-neler"/>
        <a href="https://www.cnnturk.com/saglik/botoks-ne-zaman-yaptirilmali"/>
      </related>
    </article>
  </body>
</html>