<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/592489/%E0%A6%97%E0%A7%8D%E0%A6%B0%E0%A7%8D%E0%A6%AF%E0%A6%BE%E0%A6%AE%E0%A6%BF-%E0%A6%AE%E0%A6%A8%E0%A7%8B%E0%A6%A8%E0%A7%9F%E0%A6%A8%E0%A7%87%E0%A6%B0-%E0%A6%A6%E0%A7%8C%E0%A7%9C%E0%A7%87-%E0%A6%8F%E0%A6%97%E0%A6%BF%E0%A7%9F%E0%A7%87-%E0%A6%97%E0%A6%BE%E0%A7%9F%E0%A6%BF%E0%A6%95%E0%A6%BE%E0%A6%B0%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T07:40:00+00:00"/>
    <meta property="og:title" content="গ্র্যামি মনোনয়নের দৌড়ে এগিয়ে গায়িকারা"/>
    <meta property="og:description" content="বিশ্বসংগীতের সবচেয়ে সম্মানজনক পুরস্কার গ্র্যামির ৬২তম আসরের মনোনয়ন তালিকা শাসন করলেন গায়িকারা। সামনের সারির বিভাগগুলোতে তাদের উপস্থিতি চোখে পড়ার মতো। অ্যালবাম অব দ্য ইয়ারে মনোনীত আট শিল্পীর মধ্যে পাঁচজনই গায়িকা। এছাড়া রেকর্ড অব দ্য ইয়ার বিভাগে মনোনয়ন পাওয়া আটজনের মধ্যে গায়ক-গায়িকা..."/>
  </head>
  <body>
    <article>
      <h1>গ্র্যামি মনোনয়নের দৌড়ে এগিয়ে গায়িকারা</h1>
      <address><time datetime="2019-11-21T07:40:00+00:00">21 Nov 2019, 07:40</time> by <a rel="author">বিনোদন ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/21/7a710df1b4a6608d976e65e6ae9dc682-5dd633283edef.jpg"/>
        <figcaption>(ওপরে বাঁ থেকে) লিজো, বিলি আইলিশ ও আরিয়ানা গ্র্যান্ড; (মাঝে বাঁ থেকে) বিয়ন্সে, লেডি গাগা ও টেলর সুইফট; (নিচে বাঁ থেকে) লানা ডেল রে, রোজালিয়া ও কামিলা কাবেলো</figcaption>
      </figure>
      <p><b>বিশ্বসংগীতের সবচেয়ে সম্মানজনক পুরস্কার গ্র্যামির ৬২তম আসরের মনোনয়ন তালিকা শাসন করলেন গায়িকারা। সামনের সারির বিভাগগুলোতে তাদের উপস্থিতি চোখে পড়ার মতো। অ্যালবাম অব দ্য ইয়ারে মনোনীত আট শিল্পীর মধ্যে পাঁচজনই গায়িকা। এছাড়া রেকর্ড অব দ্য ইয়ার বিভাগে মনোনয়ন পাওয়া আটজনের মধ্যে গায়ক-গায়িকা সমান।</b><br/>যুক্তরাষ্ট্রের নিউ ইয়র্ক সিটিতে বুধবার (২০ নভেম্বর) এক সংবাদ সম্মেলনে মনোনয়ন তালিকা ঘোষণা করেন দুই গায়িকা অ্যালিসিয়া কিস ও বেবি রেক্সা।</p>
      <p>এবারের গ্র্যামিতে বড় চারটি বিভাগের সংক্ষিপ্ত তালিকায় জায়গা করে নিয়েছেন আমেরিকান দুই গায়িকা লিজো ও বিলি আইলিশ। এগুলো হলো সেরা নবীন শিল্পী, সেরা গান, সেরা রেকর্ড অব দ্য ইয়ার ও সেরা অ্যালবাম। একই আসরে এসব বিভাগে কেবল ক্রিস্টোফার ক্রস শিরোপা জয়ের স্বাদ পেয়েছেন। এ ঘটনা ১৯৮০ সালের।</p>
      <p>সর্বাধিক আটটি মনোনয়ন পেয়েছেন লিজো। তার গাওয়া ‘ট্রুথ হার্টস’ রেকর্ড অব দ্য ইয়ার, সং অব দ্য ইয়ার ও সেরা পপ সলো পারফরম্যান্স বিভাগে এবং ‘কজ আই লাভ ইউ’ অ্যালবাম অব দ্য ইয়ার হিসেবে মনোনীত হয়েছে। ৩১ বছর বয়সী এই তারকা সেরা নবীন শিল্পী বিভাগের সংক্ষিপ্ত তালিকায়ও আছেন।</p>
      <p>লিজোর শক্ত প্রতিদ্বন্দ্বী যুক্তরাষ্ট্রের লস অ্যাঞ্জেলেসের ১৭ বছর বয়সী গায়িকা বিলি আইলিশ। তিনি এখন অল্টারনেটিভ-পপ সেনসেশন। তার হাতে এসেছে দ্বিতীয় সর্বোচ্চ ছয়টি মনোনয়ন। ‘ব্যাড গাই’ গানের সুবাদে রেকর্ড অব দ্য ইয়ার, সং অব দ্য ইয়ার ও সেরা পপ সলো পারফরম্যান্স বিভাগে মনোনীত হয়েছেন তিনি। এছাড়া তার ‘হোয়েন উই অল ফল অ্যাস্লিপ, হোয়্যার ডু উই গো?’ জায়গা করে নিয়েছে অ্যালবাম অব দ্য ইয়ারের সংক্ষিপ্ত তালিকায়। সেরা নবীন শিল্পীর মনোনয়ন তো আছেই।</p>
      <p>বিলি রে সাইরাসের সঙ্গে গাওয়া ‘ওল্ড টাউন রোড’ গানটি ২০ বছর বয়সী কান্ট্রি র‌্যাপার লিল ন্যাস এক্সকে এনে দিয়েছে রেকর্ড অব দ্য ইয়ারসহ তিনটি মনোনয়ন। এ বছর ১৯ সপ্তাহ বিলবোর্ড টপচার্টের শীর্ষে ছিল এটি। তার ‘সেভেন’ অ্যালবাম অব দ্য ইয়ার হিসেবে মনোনীত হয়েছে। সেরা নবীন শিল্পী বিভাগেও জায়গা পেয়েছেন তিনি।</p>
      <p>আরিয়ানা গ্র্যান্ডের ঝুলিতে এবার জমা হয়েছে পাঁচটি মনোনয়ন। ২৬ বছর বয়সী এই গায়িকার জনপ্রিয় গান ‘সেভেন রিংস’ রেকর্ড অব দ্য ইয়ার ও সেরা পপ সলো পারফরম্যান্স বিভাগের সংক্ষিপ্ত তালিকায় আছে। এছাড়া তার ‘থ্যাঙ্ক ইউ, নেক্সট’ অ্যালবাম অব দ্য ইয়ার বিভাগে মনোনীত হয়েছে।</p>
      <p>বিয়ন্সে পেয়েছেন চারটি মনোনয়ন। এর বেশিরভাগই অ্যানিমেটেড ছবি ‘দ্য লায়ন কিং’ ও ‘হোমকামিং’ কনসার্ট ফিল্মের জন্য। ‘অলওয়েজ রিমেম্বার আস দিস ওয়ে’ গানের সুবাদে সং অব দ্য ইয়ার বিভাগের মনোনয়ন তালিকায় আছেন অস্কারজয়ী লেডি গাগা। তিনি পেয়েছেন মোট তিনটি মনোনয়ন। <br/>১০টি গ্র্যামি জয়ী টেলর সুইফটের ‘লাভার’ জায়গা পায়নি গ্র্যামির সামনের সারির বিভাগ অ্যালবাম অব দ্য ইয়ার ও রেকর্ড অব দ্য ইয়ারে। তবে ‘লাভার’ গানটির সুবাদে সং অব দ্য ইয়ার, সেরা পপ ভোকাল অ্যালবাম ও ‘ইউ নিড টু কাম ডাউন’-এর জন্য তার ঘরে এসেছে পপ সলো পারফরম্যান্স বিভাগের মনোনয়ন।</p>
      <p>সুইফটের মতো ব্রিটিশ গায়ক এড শিরানের জায়গা হয়নি সামনের সারির বিভাগে। পপ ভোকাল অ্যালবাম হিসেবে মনোনীত হয়েছে তার ‘নাম্বার সিক্স কলাবরেশনস প্রজেক্ট’। </p>
      <p>ব্রিটিশ গায়িকা লানা ডেল রে মনোনীত হয়েছেন অ্যালবাম অব দ্য ইয়ার ও সং অব দ্য ইয়ারের জন্য। তার মতো রোজালিয়াও পেয়েছেন দুটি মনোনয়ন। প্রেমিক শন মেন্ডেসের সঙ্গে ‘সেনোরিটা’ গানের জন্য মনোনীত হয়েছেন গায়িকা কামিলা কাবেলো।<br/>অভিনেত্রী প্রিয়াঙ্কা চোপড়ার স্বামী নিক জোনাস ও তার ভাইদের ব্যান্ড জোনাস ব্রাদার্সের গান ‘সাকার’ সেরা পপ দ্বৈত/দলীয় পারফরম্যান্স বিভাগে মনোনীত হয়েছে। ৭টি গ্র্যামি জয়ী ম্যাডোনার ১৪তম অ্যালবাম ‘ম্যাডাম এক্স’ ও কোরিয়ান পপ ব্যান্ড বিটিএস পুরোপুরি উপেক্ষিত।</p>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/21/cf9b213382ddff94973f45176b1e9a0b-5dd63e8d0a5b2.jpg"/>
        <figcaption>মনোনয়ন তালিকা ঘোষণা করেন বেবি রেক্সা ও অ্যালিসিয়া কিস</figcaption>
      </figure>
      <p>গত বছর গ্র্যামির ওপরের বিভাগগুলোতে নারীদের মধ্যে কেবল অ্যালেসিয়া কারা একটি পুরস্কার জেতায় বিতর্কের জন্ম হয়। তবে এবার চিত্রটা বদলে যাচ্ছে।</p>
      <p>গ্র্যামির আয়োজক রেকর্ডিং অ্যাকাডেমির সভাপতি ও সিইও ডেবোরা ডুগ্যান মনে করেন, মনোনয়ন তালিকাটির মাধ্যমে গ্র্যামির নতুন একটি যুগের সূচনা হলো। তার কথায়, ‘বৈচিত্র্যকে স্বাগত জানানোর পাশাপাশি সৃজনশীলতাকে দু’হাত বাড়িয়ে কাছে টানা ও প্রতিভাবান তরুণ সংগীতশিল্পীদের এগিয়ে যাওয়া ইতিবাচক।’</p>
      <p>২০২০ সালের ২৬ জানুয়ারি যুক্তরাষ্ট্রের ক্যালিফোর্নিয়া অঙ্গরাজ্যের লস অ্যাঞ্জেলেসে স্ট্যাপলস সেন্টারে বসবে গ্র্যামির জমকালো আসর। এ আয়োজনে ৮৪টি বিভাগে দেওয়া হবে পুরস্কার। গতবারের মতো এবারও অনুষ্ঠানটি উপস্থাপনা করবেন অ্যালিসিয়া কিস।</p>
      <p>
        <i>সূত্র: রয়টার্স</i>
      </p>
      <footer>/জেএইচ/এমএম/</footer>
    </article>
  </body>
</html>