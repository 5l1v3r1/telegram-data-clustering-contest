<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641099/%D8%AC%D8%B2%D8%A6%DB%8C%D8%A7%D8%AA-%DA%86%DA%AF%D9%88%D9%86%DA%AF%DB%8C-%DA%AF%D8%A7%D8%B2%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T07:19:00+00:00"/>
    <meta property="og:title" content="جزئیات چگونگی گازسوز کردن خودرو"/>
    <meta property="og:description" content="پیش‌بینی ما این است که با اتمام سهمیه بنزین ماهانه، مقدار مصرف سی‌ان‌جی در کشور، حدود دو میلیون مترمکعب دیگر افزایش یابد."/>
  </head>
  <body>
    <article>
      <h1>
        <a href="https://www.bultannews.com/fa/news/641099/%D8%AC%D8%B2%D8%A6%DB%8C%D8%A7%D8%AA-%DA%86%DA%AF%D9%88%D9%86%DA%AF%DB%8C-%DA%AF%D8%A7%D8%B2%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88">جزئیات چگونگی گازسوز کردن خودرو</a>
      </h1>
      <h2>پیش‌بینی ما این است که با اتمام سهمیه بنزین ماهانه، مقدار مصرف سی‌ان‌جی در کشور، حدود دو میلیون مترمکعب دیگر افزایش یابد.</h2>
      <address><time datetime="2019-11-21T07:19:00+00:00">21 Nov 2019, 07:19</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> به نقل از خراسان،در حالی که ظرفیت نصب شده <b>CNG</b> در کشور 40 میلیون مترمکعب در روز است و با وجود گرانی بنزین، مصرف گاز فشرده در کشور فقط دو میلیون لیتر در روز افزایش یافته و به 21 میلیون لیتر رسیده است طبق پیش بینی ها در نهایت دو میلیون لیتر دیگر هم رشد خواهد کرد که باز هم به معنی بدون استفاده ماندن حدود نیمی از ظرفیت گاز کشور است. این در حالی است که کشور ترکیه با تعداد خودروهای مشابه و با توسعه سوخت های جایگزین، یک دهم ایران بنزین مصرف می کند. در این زمینه، مدیر طرح <b>سی‌ان‌جی</b> شرکت ملی پخش فراورده‌های نفتی از افزایش روزانه دو میلیون مترمکعبی مصرف سی‌ان‌جی در کشور همزمان با اجرای طرح مدیریت مصرف سوخت خبر داد. به گزارش مهر، حسن قلی‌پور با اشاره به این که خودروهای دوگانه‌سوز اکنون امکان استفاده از سهمیه بنزین خود را هم دارند، افزود: پیش‌بینی ما این است که با اتمام سهمیه بنزین ماهانه، مقدار مصرف سی‌ان‌جی در کشور، حدود دو میلیون مترمکعب دیگر افزایش یابد. <b>جزئیات  گازسوز کردن خودرو</b> در همین حال، رئیس اتحادیه سوخت‌های جایگزین با اشاره به دریافت روزانه ۳۰ هزار تقاضا برای گازسوز کردن خودروها با اجرای طرح سهمیه ‌بندی بنزین گفت: متقاضیان برای گازسوز کردن خودروها می‌توانند به سامانه جامع اطلاعات خودروهای دوگانه‌سوز (<b>irngv.ir</b>) مراجعه و از طریق زبانه تبدیل خودروها، برای ثبت‌نام تبدیل خودروی خود اقدام کنند. به گزارش مهر، علی محمودیان افزود: در مدت یک هفته از طرف این اتحادیه پیامکی برای متقاضیان ارسال می‌شود و این افراد می‌توانند از طریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند. این مقام مسئول هزینه تبدیل خودروها به دوگانه‌سوز را بسته به کیفیت کیت، نوع خودرو و سایز مخزن به‌صورت میانگین 5/2 تا 5/4 میلیون تومان اعلام کرد و اطمینان خاطر داد: این رقم ثابت است و به هیچ وجه در روزهای آینده شاهد افزایش قیمت تجهیزات و هزینه نصب نخواهیم بود. <b>ترک ها با جمعیت برابر، یک دهم ایران بنزین مصرف می کنند!</b> با افزایش قیمت بنزین در صورت اجرای سیاست های درست قیمتی و زیرساختی، می توان همانند ترکیه که با ورود گاز مایع به سبد سوخت حمل‌و نقل خود، مصرف بنزین را به یک‌دهم ایران رساند، در ایران نیز الگوی مصرف سوخت را تغییر داد. درخصوص الگوی مصرف سوخت در ترکیه، خبرگزاری تسنیم در گزارشی با اشاره به شباهت‌های فراوان جمعیتی، فرهنگی و اقلیمی ایران و ترکیه و به ویژه تعداد برابر خودرو در دو کشور آورده است: در ترکیه روزانه حدود 9 میلیون لیتر بنزین مصرف می‌شود، درحالی‌که در ایران با تعداد مشابه خودروها، در حدود 90 تا 100 میلیون لیتر در روز بنزین مصرف می‌کنیم.دلیل این اختلافات را علاوه بر مسائلی چون مصرف بهینه‌تر سوخت توسط ناوگان حمل‌ونقل ترکیه نسبت به خودروهای ایران، مالیات بالای بنزین در ترکیه و به‌تبع آن قیمت بالای عرضه بنزین و فرهنگ درست مصرف ناشی از قوانین بازدارنده، در سهم بالای گاز مایع (CNG و LPG) در سبد سوخت حمل‌ونقل این کشور باید دانست. <b>فواید توسعه مصرف سی.ان.جی چیست؟</b> این در حالی است که نیمی از ظرفیت 40 میلیون لیتری CNG در کشور بدون استفاده مانده است. موضوعی که با توجه به قیمت 6600 تومانی هر کیلوگرم CNG استفاده از این سوخت به صرفه تر هم خواهد بود. به نظر می رسد باید علاوه بر حفظ ارزانی نسبی CNG توزیع جایگاه ها هم متنوع تر (ضریب دسترسی به جایگاه بیشتر شود) و همچنین تسهیلات برای گازسوزکردن خودروها هم بیشتر و جذاب تر شود. در این صورت می توان امیدوار بود با توسعه استفاده از انواع سوخت های جایگزین، نه تنها در هزینه های خانوار صرفه جویی و هوای شهرها پاک تر شود بلکه، دولت هم بتواند با جایگزین کردن گاز با بنزین، از محل صادرات بنزین منابع ارزی و ریالی بیشتری را کسب کند.</p>
    </article>
  </body>
</html>