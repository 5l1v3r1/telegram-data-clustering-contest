<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019482/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A8%D9%87-%D8%AA%D8%A7%D8%AE%DB%8C%D8%B1-%D8%A7%D9%86%D8%AF%D8%A7%D8%AE%D8%AA%D9%86-%D9%85%D8%A7%D9%86%D9%88%D8%B1%D9%87%D8%A7-%D8%A8%D8%A7-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D9%BE%D8%B4%DB%8C%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:49:11+00:00"/>
    <meta property="og:title" content="وزیر دفاع آمریکا: از به تاخیر انداختن مانورها با کره‌جنوبی پشیمان نیستیم"/>
    <meta property="og:description" content="وزیر دفاع آمریکا امروز (پنج‌شنبه) گفت، از به تعویق انداختن مانورهای نظامی مشترک با کره‌جنوبی پشیمان نیستیم، گرچه این اقدام از نظر کره‌شمالی بی‌اهمیت دانسته شد و به گفته آن‌ها برای آغاز دوباره دیپلماسی هسته‌ای کافی نیست."/>
  </head>
  <body>
    <article>
      <h1>وزیر دفاع آمریکا: از به تاخیر انداختن مانورها با کره‌جنوبی پشیمان نیستیم</h1>
      <address><time datetime="2019-11-21T07:49:11+00:00">21 Nov 2019, 07:49</time> by <a rel="author">فاطمه نبید</a></address>
      <p>وزیر دفاع آمریکا امروز (پنج‌شنبه) گفت، از به تعویق انداختن مانورهای نظامی مشترک با کره‌جنوبی پشیمان نیستیم، گرچه این اقدام از نظر کره‌شمالی بی‌اهمیت دانسته شد و به گفته آن‌ها برای آغاز دوباره دیپلماسی هسته‌ای کافی نیست.</p>
      <p> به گزارش ایسنا، به نقل از خبرگزاری آسوشیتدپرس، چشم‌اندازهای از سرگیری دیپلماسی هسته‌ای مشخص نیست؛ پیونگ‌یانگ فشار روی واشنگتن را افزایش داده است تا امتیازاتی بدهد. چهارشنبه چوئه سون هوی، معاون اول وزیر خارجه کره‌شمالی بار دیگر تکرار کرد که به پای میز مذاکره برنمی‌گردد مگر اینکه آمریکا سیاست خصمانه علیه کره‌شمالی را کنار بگذارد.</p>
      <p>او در جریان سفر به مسکو به خبرنگاران گفت: «ما تنها در زمانی می‌توانیم درباره مساله هسته‌ای با آمریکا گفت‌وگو کنیم که این کشور تمام سیاست‌های خصمانه علیه ما (کره‌شمالی) را کنار گذاشته باشد. در چنین شرایطی، به اعتقاد من نشست یا مذاکرات رهبران دو کشور اصلا مورد تمایل ما نیست.»</p>
      <p>مارک اسپر، وزیر دفاع آمریکا پیش از بازگشت از ویتنام، به پاسخ کره‌شمالی درباره به تعویق افتادن مانورهای مشترک ایالات متحده با سئول واکنش نشان داد. کره‌شمالی این اقدام را چندان مثبت ندانسته است. مارک اسپر گفت: «من از اینکه کار درست را انجام دادم، حتی اگر سخت یا خلاف میل اکثریت باشد، پشیمان نیستم.»</p>
      <p>مارک اسپر همچنین گفت، به باور او اختلافی در ائتلاف آمریکا – کره‌جنوبی، با وجود توقف مذاکرات دوجانبه بر سر تقسیم هزینه‌ها بابت استقرار نیروهای آمریکایی در کره‌جنوبی، وجود ندارد. او همچنین گفت از گزارش رسانه‌ای در کره‌جنوبی مبنی بر تصمیم آمریکا برای کاهش شماری از نیروهایش از این کشور بی‌اطلاع است. به گفته او، ژنرال مارک میلی، رئیس ستاد مشترک ارتش آمریکا در مذاکرات اخیر به این مساله اشاره‌ای نکرده است.</p>
      <p>انتهای پیام</p>
    </article>
  </body>
</html>