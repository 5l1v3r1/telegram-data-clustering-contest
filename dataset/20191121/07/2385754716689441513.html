<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598383/viasmos-12xronis-sti-mani-meta-ton-ierea-sto-kadro-ki-o-pappous-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T07:24:00+00:00"/>
    <meta property="og:title" content="Βιασμός 12χρονης στη Μάνη: Μετά τον ιερέα στο κάδρο κι ο παππούς της"/>
    <meta property="og:description" content="Ο παππούς της 12χρονης στο κάδρο της φρίκης των βιασμών του κοριτσιού.   Ξεπερνάει κάθε νοσηρή φαντασία η υπόθεση του βιασμού επί σειρά ετών ενός..."/>
  </head>
  <body>
    <article>
      <h1>Βιασμός 12χρονης στη Μάνη: Μετά τον ιερέα στο κάδρο κι ο παππούς της</h1>
      <address><time datetime="2019-11-21T07:24:00+00:00">21 Nov 2019, 07:24</time> by <a rel="author">SigmaLive</a></address>
      <p>Ο παππούς της 12χρονης στο κάδρο της φρίκης των βιασμών του κοριτσιού.</p>
      <p>Ξεπερνάει κάθε νοσηρή φαντασία η υπόθεση του βιασμού επί σειρά ετών ενός 12χρονης -σήμερα- κοριτσιού στην Ελλάδα και πιο συγκεκριμένα στη Μάνη.</p>
      <p>Στην υπόθεση εμπλέκονται ο παππούς του κοριτσιού, ο ιερέας που είχε στενές σχέσεις με την οικογένεια και η γιαγιά της, η οποία σύμφωνα με νεώτερα στοιχεία, δεν αποκλείεται να γνώριζε όσα φρικιαστικά έκανε ο σύζυγός της στην εγγονή της.</p>
      <p>Πρόκειται για μία υπόθεση που δοκιμάζει τις αντοχές της κοινωνίας μας, καθώς οι πρωταγωνιστές και οι μεταξύ τους σχέσεις, οι συγγένειες και οι ιδιότητες τους, αποτελούν τα εχέγγυα της μέσης ελληνικής οικογένειας.</p>
      <p>Η υπόθεση έχει ως εξής. Ένα κοριτσάκι 12 ετών έπεσε θύμα κατ΄επανάληψη βιασμού. Μετά την αποκάλυψη της ιστορίας, οι αρχές έκριναν ότι πρέπει να προφυλακιστεί ο ιερέας-σύντροφος της μητέρας της, τον οποίο το παιδί κατονόμασε ως τον βιαστή της. Ωστόσο, κατηγορίες για βιασμό και παιδεραστία βαραίνουν και τον παππού του κοριτσιού.</p>
      <p>Ποια είναι τα δεδομένα που έχουμε σε αυτήν τη φρικιαστική υπόθεση;</p>
      <p>1)Το παιδί έχει αποδεδειγμένα πέσει θύμα βιασμού και μάλιστα κατ' εξακολούθηση και για πολλά χρόνια.</p>
      <p>2)Ο προφυλακισμένος ιερέας, τον οποίο κατονόμασε ως βιαστή η 12χρονη, αρνείται τις κατηγορίες και κάνει λόγο προκακατασκευασμένες και κατευθυνόμενες μαρτυρίες του κοριτσιού.</p>
      <p>3)Μαρτυρίες κατοίκων στρέφουν το κάδρο των κατηγοριών προς τον παππού, εμπλέκοντας και τη γιαγιά, η οποία, με βάση τις ίδιες μαρτυρίες, γνώριζε.</p>
      <p>Σύμφωνα με ρεπορτάζ του ΑΝΤ1, κάτοικος της περιοχής κατέθεσε όσα του είχε πει ο ιερέας στη Μάνη: «Μου είπε κοίτα να δεις που ο παππούς έχει κάνει πράγματα στη μικρή, ότι την έβαζε στα πόδια του, δεν φορούσε ρούχα ούτε ο παππούς ούτε και η μικρή και ότι η γιαγιά του γνώριζε».</p>
      <p>Ο δικηγόρος του ιερέα από τη Μάνη, Νίκος Ιωάννου, υποστηρίζει ότι: «θεωρώ πως σιγά σιγά έχουν αρχίσει να αποκαλύπτονται τα στοιχεία τα οποία αποδεικνύουν την ατράνταχτη αθωότητα του εντολέα».</p>
      <p>
        <b>Πώς αποκαλύφθηκε η υπόθεση</b>
      </p>
      <p>Η υπόθεση βιασμού αποκαλύφθηκε μετά την παρέμβαση της εκπαιδευτικού που είχε αναλάβει την τάξη της 12χρονης στο σχολείο. Το γεγονός ότι η συγκεκριμένη εκπαιδευτικός ενδιαφέρθηκε, παρενέβη και αποκάλυψε μία τόσο φρικιαστική ιστορία, αποτελεί ένα κομμάτι της ιστορίας που ανοίγει ένα μεγάλο κεφάλαιο για τον ρόλο του δασκάλου. Η συγκεκριμένη δασκάλα έπραξε στο ακέραιο το καθήκον της και ίσως με αυτόν τον τρόπο, να σωθεί το μέλλον ενός παιδιού και να τιμωρηθούν παραδειγματικά όποιοι και με όποιον τρόπο έχουν εμπλακεί. Η δασκάλα, λοιπόν, διαπίστωσε ότι η 12χρονη παρουσιάζει περίεργη συμπεριφορά στο σχολείο και μέσω της διεύθυνσης του σχολικού συγκροτήματος, ζήτησε τη συνδρομή-επέμβαση του Κέντρουν Υγείας Αερόπολης. Με αυτόν τον τρόπο αποκαλύφθηκε η φρίκη που βίωνε το κοριτσάκι από πολύ μικρή ηλικία.</p>
      <p>
        <b>Το δημόσιο προφίλ του ιερέα</b>
      </p>
      <p>Ο ιερέας επιμένει ότι δεν έχει διαπράξει τις ασχήμιες που του καταλογίζουν και με γνώμονα το κριτήριο της αθωώτητας, αν και προφυλακισμένος, οφείλουμε να δεχθούμε την άποψή του, μέχρι να αποδειχθεί, με στοιχεία, στο δικαστήριο, το αντίθετο. Σύμφωνα με τους κατοίκους της περιοχής, το δημόσιο προφίλ του ιερέα δεν προδιέθετε σε καμία περίπτωση ότι μπορούσε να πρωταγωνιστήσει σε ένα σκάνδαλο τόσο μεγάλους βεληνεκούς.</p>
      <p>Ο ιερέας μιλούσε στους κατοίκους και τους επισκέπτες για την έλλειψη ταπεινότητας που χαρακτηρίζει τους ανθρώπους, αποδοκιμάζοντας τους τάφους-μαυσωλία στα νεκροταφεία της περιοχής, ενώ τα έβαζε και με τους ντόπιους που ασχολούνται με τον τουρισμό κατηγορώντας τους για αισχροκέρδεια. Για τον εαυτό του έλεγε ότι προτιμά την μοναχική ζωή και πως οι μοναδικές του ασχολίες ήταν να ψαρεύει και να διακηρύττει τον λόγο του Θεού.</p>
      <p>Η έρευνα της αστυνομίας έχει μακρύ δρόμο ακόμα να διανύσει, ενώ σημαντική ενδέχεται να αποδειχθεί η κατάθεση της μητέρας. Η 12χρονη έχει απομακρυνθεί από την οικογένειά της και διαμένει προσωρινά στο Χαμόγελο του Παιδιού, όπου δέχεται τη βοήθεια ειδικών παιδοψυχολόγων.</p>
      <p>protothema.gr</p>
    </article>
  </body>
</html>