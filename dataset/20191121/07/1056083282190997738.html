<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019469/%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D8%AD%D9%82-%D9%85%D8%B1%D8%AF%D9%85-%D8%A7%D8%B3%D8%AA-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%A7%D8%B2-%D9%87%DB%8C%DA%86-%D8%AA%D9%84%D8%A7%D8%B4%DB%8C-%D9%81%D8%B1%D9%88%DA%AF%D8%B0%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:37:31+00:00"/>
    <meta property="og:title" content="امنیت و آرامش حق مردم است/ نیروی انتظامی از هیچ تلاشی فروگذار نخواهد کرد"/>
    <meta property="og:description" content="ایسنا/لرستان فرمانده انتظامی لرستان گفت: عده‌ای فرصت‌طلب در زندگی شهروندان اخلال ایجاد کردند و با شناسایی آشوبگران، امنیت و آرامش کامل در استان برقرار است."/>
  </head>
  <body>
    <article>
      <h6 class="kicker">فرمانده انتظامی لرستان:</h6>
      <h1>امنیت و آرامش حق مردم است/ نیروی انتظامی از هیچ تلاشی فروگذار نخواهد کرد</h1>
      <address><time datetime="2019-11-21T07:37:31+00:00">21 Nov 2019, 07:37</time> by <a rel="author">زهره گودرزی</a></address>
      <p>ایسنا/لرستان فرمانده انتظامی لرستان گفت: عده‌ای فرصت‌طلب در زندگی شهروندان اخلال ایجاد کردند و با شناسایی آشوبگران، امنیت و آرامش کامل در استان برقرار است.</p>
      <p>سردار حاجی محمد مهدیان نسب با اشاره به این‌که مسیر انقلاب اسلامی ادامه دهنده مسیر نبی مکرم اسلام(ص) است و احکام اسلامی باید در همه شئونات زندگی ما ساری و جاری باشد، اظهار کرد: به دنبال اعلام طرح اصلاح مصرف سوخت عده‌ای فرصت‌طلب با ایجاد اخلال و اغتشاش در نظم عمومی اقدام به تخریب اموال دولتی و خصوصی کردند و فرماندهی انتظامی لرستان با اعلام آماده باش صددرصدی سریعاً در سطح استان حاضر شدند.</p>
      <p>وی با اشاره به این‌که امنیت شهروندان و پاسداری از ارزش‌های اسلامی و انقلابی خط قرمز پلیس است، تصریح کرد: نیروی انتظامی در کنار مردم و در خدمت امنیت آنان است چراکه امنیت مردم و حفاظت از اموال عمومی و مردمی خط قرمز پلیس است و حافظان امنیت به‌هیچ‌وجه اجازه اخلال و ناامنی به اخلالگران و فرصت‌طلبان را نمی‌دهد.</p>
      <p>فرمانده انتظامی لرستان خاطرنشان کرد: در حال حاضر امنیت و آرامش کامل در استان حاکم است ضمن اینکه به شهروندان اطمینان می‌دهیم پلیس در کنار دیگر نیروهای امنیتی اجازه نخواهند داد عده‌ای فرصت‌طلب در زندگی شهروندان اخلال ایجاد کنند.</p>
      <p>سردار مهدیان نسب با تأکید بر این‌که در دفاع از امنیت و آرامش مردم، در آمادگی کامل و صددرصدی به سر می‌بریم اضافه کرد: نیروی انتظامی مجاهدانه و صادقانه در برقراری نظم و امنیت تلاش می‌کنند.</p>
      <p>وی با بیان این‌که امنیت و آرامش حق مردم است و نیروی انتظامی در این راه از هیچ تلاشی فروگذار نخواهد کرد، افزود: پلیس قاطعانه با مخلان امنیت و آرامش مردم برخورد می‌کند و با هیچ‌کسی تعارفی ندارد.</p>
      <p>انتهای پیام</p>
    </article>
  </body>
</html>