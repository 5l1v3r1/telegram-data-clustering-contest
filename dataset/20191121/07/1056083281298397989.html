<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019467/%D8%A7%D8%AA%D8%A7%D9%82-%D9%81%DA%A9%D8%B1-%D9%85%D8%A4%D8%B3%D8%B3%D8%A7%D8%AA-%D9%82%D8%B1%D8%A2%D9%86%DB%8C-%D8%AA%D8%B4%DA%A9%DB%8C%D9%84-%D8%B4%D9%88%D8%AF-%D8%B2%D9%86%DA%AF-%D8%AE%D8%B7%D8%B1-%D8%AA%D8%B9%D8%B7%DB%8C%D9%84%DB%8C-%D9%85%D8%A4%D8%B3%D8%B3%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:35:47+00:00"/>
    <meta property="og:title" content="اتاق فکر مؤسسات قرآنی تشکیل شود/ زنگ خطر تعطیلی مؤسسات"/>
    <meta property="og:description" content="ایسنا/لرستان مدیرعامل اتحادیه مؤسسات قرآنی لرستان گفت: اتاق فکر مؤسسات قرآنی تشکیل شود."/>
  </head>
  <body>
    <article>
      <h6 class="kicker">مدیرعامل اتحادیه مؤسسات قرآنی لرستان:</h6>
      <h1>اتاق فکر مؤسسات قرآنی تشکیل شود/ زنگ خطر تعطیلی مؤسسات</h1>
      <address><time datetime="2019-11-21T07:35:47+00:00">21 Nov 2019, 07:35</time> by <a rel="author">زهره گودرزی</a></address>
      <p>ایسنا/لرستان مدیرعامل اتحادیه مؤسسات قرآنی لرستان گفت: اتاق فکر مؤسسات قرآنی تشکیل شود.</p>
      <p>روح‌الدین بلواسی در جمع خبرنگاران، با اشاره به مشکلات مؤسسات قرآنی استان، کاهش آماری تعداد قرآن‌آموزان مؤسسات قرآنی را از مشکلات اساسی این مؤسسات عنوان کرد و افزود: مهم‌ترین ضرورت مؤسسات قرآنی استان، آسیب‌شناسی علل مشکلات این مؤسسات و ارائه راهکار برای حل آنان است.</p>
      <p>وی با ذکر این مطلب که دستگاه‌هایی که مشخصاً متولی برنامه‌های قرآنی هستند باید به تحلیل و تبیین علل کاهش و تعطیلی مؤسسات قرآنی استان بپردازند، اضافه کرد: دیگر مشکل مؤسسات قرآنی استان هزینه بالای رهن و اجاره‌بها بوده که این امر آزاردهنده است و موجب تعطیلی برخی از آنان شده است.</p>
      <p>بلواسی به تعطیلی مؤسسات قرآنی استان به‌علت سنگینی هزینه بالای رهن و اجاره اشاره و با تأکید بر این‌که برخی مؤسسات تجهیزات و وسایل را در خانه نگهداری می‌کنند، تصریح کرد: تعطیلی مؤسسات قرآنی استان زنگ خطر جدی بوده این در حالی‌است که برخی مؤسسات درخواست‌هایی برای اخذ تسهیلات داده‌اند اما به‌دلیل عدم وجود اعتبار هنوز به نتیجه نرسیده است.</p>
      <p>مدیرعامل اتحادیه مؤسسات قرآنی لرستان با اشاره به این‌که مشکلات موسسات قرآنی استان تنها به مشکلات مالی خلاصه نمی‌شود و نباید حتی پس‌ از دادن اعتبار مالی مؤسسات را رها کرد، ادامه داد: اگر ادارات فرهنگ و ارشاد اسلامی و تبلیغات اسلامی لرستان مجوز ایجاد مؤسسه قرآنی را صادر کرده‌اند پس پذیرفته‌اند که این مؤسسه و مدیر آن صلاحیت فعالیت دارند پس باید آنان را مورد حمایت مادی و هم معنوی قرار دهند.</p>
      <p>وی بر لزوم ایجاد اتاق فکر مؤسسات قرآنی استان تأکید کرد و با تأکید بر لزوم حمایت فکری و کارشناسی از این مؤسسات، گفت: نباید مؤسسات قرآنی را رها کرد بلکه باید به‌طور مرتب از این مؤسسات بازید به‌عمل آورد و آنان را مورد حمایت فکری، مشاوره‌ای و آموزشی نیز قرار داد.</p>
      <p>انتهای پیام</p>
    </article>
  </body>
</html>