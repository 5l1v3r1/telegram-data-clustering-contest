<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/expose-premiera-zabraklo-odpowiedzi-najwazniejsze-problemy-przedsiebiorcow-96100"/>
    <meta property="og:site_name" content="MamBiznes.pl"/>
    <meta property="article:published_time" content="2019-11-21T07:00:56+00:00"/>
    <meta property="og:title" content="„W expose premiera zabrakło odpowiedzi na najważniejsze problemy przedsiębiorców”"/>
    <meta property="og:description" content="Premier Mateusz Morawiecki wygłosił expose, w którym nakreślił kierunki działania nowego rządu. Expose zostało przyjęte przez parlament, który niewielką większością głosów udzielił rządowi votum zaufania. Ekonomiści i przedsiębiorcy nie doczekali się jednak w wystąpieniu premiera zapowiedzi, na które liczyli. Nie było w nim konkretów dotyczących zmian w  podatkach, które mogłyby dać nadzieję na uporządkowanie tego systemu. […]"/>
  </head>
  <body>
    <article>
      <h1>„W expose premiera zabrakło odpowiedzi na najważniejsze problemy przedsiębiorców”</h1>
      <address>
        <time datetime="2019-11-21T07:00:56+00:00">21 Nov 2019, 07:00</time>
      </address>
      <h3>Premier Mateusz Morawiecki wygłosił expose, w którym nakreślił kierunki działania nowego rządu. Expose zostało przyjęte przez parlament, który niewielką większością głosów udzielił rządowi votum zaufania. Ekonomiści i przedsiębiorcy nie doczekali się jednak w wystąpieniu premiera zapowiedzi, na które liczyli. Nie było w nim konkretów dotyczących zmian w  podatkach, które mogłyby dać nadzieję na uporządkowanie tego systemu. To główna potrzeba przedsiębiorców, którzy dzisiaj zmuszeni są funkcjonować w skomplikowanym i niestabilnym systemie podatkowym. Optymistycznych obietnic w tym zakresie zdecydowanie zabrakło w expose premiera. Ekonomiści wskazują również na to, że wiele przytoczonych przykładów usprawnień gospodarczych można uważać za już istniejące.</h3>
      <figure>
        <img src="https://mambiznes.pl/wp-content/uploads/2019/11/be6988c0520dd6-thumb-1200.jpg"/>
        <figcaption>Fot. Sejm RP/ Aleksander Zieliński</figcaption>
      </figure>
      <p>– Zabrakło jasnego pokazania, w którą stronę polska gospodarka ma iść i na co rząd chce najbardziej postawić. Wszystkie akcenty, które były wskazane jako wspierające przedsiębiorców, już istnieją w Polskim porządku prawnym. Między innymi kwestia CITu na wzór estoński, który w polskim porządku prawnym już jest – wymaga tylko wprowadzenia do praktyki urzędów skarbowych. Dziwię się, że takie elementy pojawiły się w expose, które ma zapowiadać przyszłe działania rządu – powiedział serwisowi eNewsroom Piotr Soroczyński, główny ekonomista Krajowej Izby Gospodarczej. – Nie otrzymaliśmy również zapewnienia, że przepisy dotyczące prowadzenia firm będą łagodzone. Liczyliśmy na zmniejszenie nadmiernej regulacji i stabilizację prawa, która pozwoli na wprowadzanie w przyszłości dobrze skonsultowanych i przemyślanych zmian. Nie tak, jak było to w poprzedniej kadencji – na szybko i w dużej ilości. To bardzo przeszkadzało przedsiębiorcom, przez co warunki gospodarowania określamy teraz w Polsce jako bardzo ryzykowne. Niestety nie dostaliśmy od premiera zapewnienia, że to się zmieni – ocenia Soroczyński.</p>
      <p>eNewsroom</p>
    </article>
  </body>
</html>