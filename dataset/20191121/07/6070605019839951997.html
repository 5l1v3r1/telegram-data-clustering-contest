<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-dia-Antoni-Bassas-Agbar-Esquerra-Rosalia_0_2348165243.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T07:23:33+00:00"/>
    <meta property="og:title" content="Esquerra consultarà les bases, i l'aigua de Barcelona, per a Agbar: les claus del dia, amb Antoni Bassas (21/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Esquerra consultarà les bases, i l'aigua de Barcelona, per a Agbar: les claus del dia, amb Antoni Bassas (21/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-21T07:23:33+00:00">21 Nov 2019, 07:23</time>
      </address>
      <p>Dijous, 21 de novembre del 2019. Avui no fa tan fred com ahir, aquest matí hi ha entre 2 i 4 graus més que ahir, és l'inici d'una remuntada del termòmetre que ens portarà a un tram final del novembre molt més suau. Avui serà un dia enterbolit a l'espera de la tongada de pluges abundants que ens afectarà sobretot demà a la nit.</p>
      <p><b>1.</b> A les últimes hores hem sentit Pedro Sánchez, president en funcions. ¿Ha parlat de la sentència de l'ERE? No pas. Ha parlat de com té la recerca dels <a href="https://www.ara.cat/politica/Sanchez-Iglesias-aconseguir-necessaris-investidura_0_2347565393.html">vots d’investidura</a>. (Espòiler: no diu res): “Crec que hem fet passos decisius per aconseguir aquests objectius: disposar, en primer lloc, d’un govern en plenes funcions, sobre el qual no pesi l’amenaça de la provisionalitat. En segon lloc confio que les pròximes setmanes acabi el bloqueig polític i que tinguem un govern a Espanya amb plenes capacitats i, igualment confio que puguem obrir una nova etapa en què la crispació política i el desencontre es redueixin i, que en conseqüència, la nova legislatura sigui la del retrobament de la política amb la política”.</p>
      <p>Un dels partits que pot fer president Sánchez és Esquerra. Precisament, els republicans van anunciar ahir que dilluns ho <a href="https://www.ara.cat/politica/ERC-convoca-consulta-investidura-Sanchez_0_2347565395.html">consultaran a la militància</a> per vot electrònic. La pregunta serà: “Estàs d'acord a rebutjar la investidura de Pedro Sánchez si prèviament no hi ha un acord per abordar el conflicte polític amb l’Estat a través d’una taula de negociació?”</p>
      <p>¿Hi haurà alguna mena d’acord estratègic entre Esquerra i Junts per Catalunya? De moment, no, però ahir es van reunir Laura Borràs i Marta Vilalta per parlar-ne. Borràs diu: “Hem fet una reunió sobre com treballarem un posicionament. Per tant, aquesta és la primera de les reunions que vindran i això és el que hem parlat avui i ja està. No hi ha més declaracions a fer”. I Vilalta: “Parlem amb tothom i seguirem parlant. I, per tant, estem molt contents perquè es tracta d'això: de parlar i trobar solucions”.</p>
      <p><b>2.</b> L’Audiència Nacional va decidir ahir a la tarda mantenir <a href="https://www.ara.cat/politica/Audiencia-Nacional-Jolis-Ros-CDR_0_2347565377.html">4 CDR a la presó</a>. Recordem que, dimarts, la sala d’apel·lacions de l’Audiència havia anul·lat la interlocutòria de presó per “evident indefensió”. Però ahir, el jutge Garcia Castellón els va mantenir a la presó perquè, diu, l’acusació és per pertinença a organització terrorista. En parla l’advocada Eva Pous: “Acaba confirmant el que ja anàvem dient. Que això ha sigut un formalisme d’intentar justificar un acte que no era justificable, que era nul. I a partir d’aquí bàsicament, a continuar fent el que havíem fet. Per una banda, recórrer empara als recursos i, de nou, doncs recórrer aquesta interlocutòria que entenem que és completament allunyada de qualsevol raonament i fonament jurídic”.</p>
      <figure>
        <img src="https://www.ara.cat/2019/11/19/politica/Audiencia-Nacional-CDR-Operacio-Judes_2346975434_67490666_117x66.jpg"/>
      </figure>
      <p>
        <a href="https://www.ara.cat/politica/imputa-dotzena-periodistes-filtracions-CDR_0_2347565440.html">El jutge imputa una dotzena de periodistes per les filtracions del sumari dels CDR</a>
      </p>
      <p><b>3.</b> Sobre protestes per la sentència, ja hem explicat que la plaça Universitat de Barcelona ha tornat a la normalitat un cop aixecada <a href="https://www.ara.cat/societat/Universitat-desallotjament-acampada-Meridiana-talls-acabar-Batlle_0_2347565444.html">l’acampada ahir a la nit</a>. Ara, el tinent d’alcalde de Seguretat de l’Ajuntament de Barcelona, Albert Batlle, diu que els talls de la Meridiana, que es fan cada dit des de fa 38 dies, s’han d’acabar.</p>
      <p><b>4.</b> El Tribunal Suprem va prendre ahir una decisió històrica: <a href="https://www.ara.cat/economia/Suprem-rectifica-TSJC-metropolitana-Agbar_0_2334366763.html">Agbar continuarà explotant</a> el servei d’aigües de Barcelona. EL TSJC havia sentenciat el 2016 que s’havia d’anul·lar la concessió a Abemcia, sorgida de l’intent de l'alcaldessa Colau de municipalitzar el servei de l’aigua. El seu pla és el gran derrotat. Ho explica Xavier Grau.</p>
      <p><b>5.</b> Dos noms propis a cultura: <a href="https://www.ara.cat/cultura/Rosalia-nominacions-Grammy_0_2348165208.html">Rosalía aconsegueix dues nominacions als Grammy</a>: millor artista revelació i millor disc de rock llatí, urbà o música alternativa. I teniu entrevista amb Javier Cercas, que ja promociona <i>Terra Alta</i>.</p>
      <p><b>6.</b> Crònica des de Washington de <a href="https://www.ara.cat/internacional/ambaixador-nord-america-UE-Ucraina-diu-seguia-ordres-trump_0_2347565383.html">Carlos Pérez Cruz</a>: l’ambaixador nord-americà a la Unió Europea aboca Trump a un <i>impeachment</i>. Va declarar davant el Congrés que va pressionar Ucraïna per ordre de Trump.</p>
      <p><b>7.</b> I aquesta matí també parlem d’estrelles Michelin: <a href="https://mengem.ara.cat/ho_sabies/Jordi-Cruz-estrella-Michelin-Angle_0_2347565418.html?_ga=2.223220124.661211767.1574244108-1781268162.1573044448">Jordi Cruz</a>, restaurant Angle de Barcelona, en passa a tenir dues. I van rebre una estrella el restaurant Aürt de Barcelona, del cuiner Artur Martínez; el Cinc Sentits, també de Barcelona, del xef Jordi Artal, que recupera l’estrella que va perdre en la passada edició per tancament i trasllat; i el Deliranto de Salou, del xef Josep Moreno. </p>
      <p>Us convidem a continuar connectats amb nosaltres.</p>
    </article>
  </body>
</html>