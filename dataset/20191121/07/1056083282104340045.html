<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019459/%D8%B9%D8%B1%D8%A8%D8%B3%D8%AA%D8%A7%D9%86-%D9%BE%D9%88%D9%84-%D9%86%DB%8C%D8%B1%D9%88%D9%87%D8%A7%DB%8C-%D8%B3%D8%A7%D8%AD%D9%84-%D8%B1%D8%A7-%D9%86%D8%AF%D8%A7%D8%AF-%D8%AF%D8%A7%D8%AF-%D9%81%D8%B1%D8%A7%D9%86%D8%B3%D9%87-%D8%B1%D8%A7-%D8%AF%D8%B1%D8%A2%D9%88%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:30:23+00:00"/>
    <meta property="og:title" content="عربستان پول نیروهای ساحل را نداد، داد فرانسه را درآورد"/>
    <meta property="og:description" content="وزیر دفاع فرانسه از عربستان به دلیل عدم اجرای تعهداتش در واریز کمک‌های نقدی به نیروهای ضدتروریسم غرب آفریقا به شدت انتقاد کرد."/>
  </head>
  <body>
    <article>
      <h1>عربستان پول نیروهای ساحل را نداد، داد فرانسه را درآورد</h1>
      <address><time datetime="2019-11-21T07:30:23+00:00">21 Nov 2019, 07:30</time> by <a rel="author">فاطمه نبید</a></address>
      <p>وزیر دفاع فرانسه از عربستان به دلیل عدم اجرای تعهداتش در واریز کمک‌های نقدی به نیروهای ضدتروریسم غرب آفریقا به شدت انتقاد کرد.</p>
      <p>به گزارش ایسنا، به نقل از روزنامه لوریان لوژور لبنان، فلورانس پارلی، وزیر دفاع فرانسه در سخنرانی در مجلس ملی این کشور گفت: " در مورد جی ۵  در اولین مرحله از بسیج جامعه بین‌المللی و اهداکنندگان برای مسلح کردن جی ۵ با تاخیرهایی روبرو بودیم، عربستان هنوز به قولی که برای حمایت وعده داده بود عمل نکرده است و من فقط می‌توانم از اینکه این کشور قولهای خود را عملی نکرده متاسف باشم، دیگر اهدا کنندگان کار واریز تعهدات مالی خود را آغاز کرده‌اند".</p>
      <p>عربستان در سال ۲۰۱۷ متعهد به پرداخت ۱۰۰ میلیون یورو(۱۱۰/۷ میلیون دلار) کمک به نیروهای ضدتروریسم غرب آفریقا معروف به نیروهای جی۵ ساحل شد.</p>
      <p> جی ۵ متشکل از نیروهای مسلح مالی، نیجر، بورکینافاسو، چاد و موریتانی است که در سال ۲۰۱۵ تاسیس و در سال ۲۰۱۷ عملیاتی شد. این گروه ضربت نظامی متشکل از ۵ هزار نظامی برای ریشه‌کن کردن خشونت افراطگرایان و مبارزه با تروریسم تشکیل شد. عربستان سعودی و امارات هم موافقت کردند حدود ۱۵۰ میلیون دلار به این نیروها کمک کنند.</p>
      <p>اما این نیرو اکنون بعد از گذشت حدود ۳ سال با کمبود مالی روبرو بوده و از هماهنگی ضعیف عملیاتی رنج می‌برد. این در حالی است که گروه‌هایی نظیر القاعده و داعش به تقویت نیروهای خود در منطقه ساحل پرداخته‌اند.</p>
      <p>رئیسان جمهور چاد و نیجریه، ادریس دبی  و ممدو ایسوفو، در ۱۳ نوامبر در پاریس از "فقدان همبستگی" جامعه بین المللی در قبال کشورهای غرب آفریقا موسوم به ساحل خبر داده بودند. به گفته رئیس جمهور چاد جامعه جهانی قول ۴۰۰ میلیون دلار برای تجهیز این نیروها وعده داده بود ولی هنوز هیچ پولی تا امروز نرسیده است.</p>
      <p>فرانسه حدود ۴۵۰۰ نیرو در سراسر منطقه ساحل مستقر کرده اما با انتقادهای داخلی بسیار شدیدی روبرو است. پارلی با رد این انتقادها گفت: انتقاد کردن و مقصر دانستن فرانسه ساده است ما تمایل چندانی به ماندن در ساحل تا ابد نداریم اما فرانسه حمایت‌های مفیدی در این زمینه دارد.</p>
      <p>انتهای پیام</p>
    </article>
  </body>
</html>