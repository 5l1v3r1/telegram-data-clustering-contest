<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242092/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T07:00:08+00:00"/>
    <meta property="og:title" content="‘บิ๊กต้อม’ เตือนนักกีฬาซีเกมส์ไทยอายุไม่ถึง 17 ปี ต้องมีใบรับรองจากผู้ปกครอง"/>
    <meta property="og:description" content="“บิ๊กต้อม” ธนา ไชยประสิทธิ์ หัวหน้าคณะนักกีฬาทีมชาติไทย เตือนนักกีฬาไทยที่อายุไม่ถึง 17 ปี ต้องมีใบรับรองจากผู้ปกครองติดตัวไปด้วย ไม่เช่นนั้นจะถูกปรับเงินตอนเข้าฟิลิปปินส์"/>
  </head>
  <body>
    <article>
      <h1>‘บิ๊กต้อม’ เตือนนักกีฬาซีเกมส์ไทยอายุไม่ถึง 17 ปี ต้องมีใบรับรองจากผู้ปกครอง</h1>
      <address><time datetime="2019-11-21T07:00:08+00:00">21 Nov 2019, 07:00</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>“บิ๊กต้อม” ธนา ไชยประสิทธิ์ หัวหน้าคณะนักกีฬาทีมชาติไทย เตือนนักกีฬาไทยที่อายุไม่ถึง 17 ปี ต้องมีใบรับรองจากผู้ปกครองติดตัวไปด้วย ไม่เช่นนั้นจะถูกปรับเงินตอนเข้าฟิลิปปินส์</p>
      <figure>
        <img src="https://www.thebangkokinsight.com/wp-content/uploads/2019/11/1574301913454.jpg"/>
        <figcaption>
          <i>ภาพจาก : กองประชาสัมพันธ์ กกท. @prsatfanpage</i>
        </figcaption>
      </figure>
      <p>“บิ๊กต้อม” นายธนา ไชยประสิทธิ์ หัวหน้าคณะนักกีฬาทีมชาติไทยเผยถึงความพร้อมทัพนักกีฬาไทย ที่จะไปสู้ศึกมหกรรมกีฬา ซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พฤศจิกายน -11 ธันวาคมนี้</p>
      <p>ความพร้อมล่าสุดได้มีการลงทะเบียนนักกีฬาเป็นรอบสุดท้ายไปเป็นที่เรียบร้อยแล้ว โดยจำนวนนักกีฬาไทยที่เข้าแข่งขันครั้งนี้มีทั้งหมด 980 คน แบ่งเป็น ชาย 568 คน หญิง 412 คน ส่วนเจ้าหน้าที่ 498 คน โดยนักกีฬาไทยจะทยอยเดินทางไปตั้งแต่วันที่ 23 พฤศจิกายนเป็นต้นไป ซึ่งทัพใหญ่จะเดินทางในวันที่ 29 พฤศจิกายน มีจำนวนถึง  210 คน อาทิ แบดมินตัน, ยิงปืน และ เบสบอล</p>
      <p>สำหรับนักกีฬาที่ต้องแข่งขันในเมืองคลาร์ก, ซูบิค และ ลูซอนใต้ ได้มีการปรับวันเดินทางให้ไปล่วงหน้าก่อน 3 วัน จากระเบียบเดิม 2 วัน เนื่องจากต้องใช้เวลาเดินทางหลายชั่วโมง อาจทำให้มีอาการเหนื่อยล้า จึงให้ไปก่อนเพิ่มอีก 1 วัน ซึ่งค่าเดินทางในส่วนที่เพิ่มขึ้นมาวันละ 100 เหรียญสหรัฐนั้น การกีฬาแห่งประเทศไทย (กกท.) จะเป็นผู้ออกค่าใช้จ่ายให้</p>
      <p>หัวหน้าคณะนักกีฬาไทย กล่าวเพิ่มเติมว่า “นักกีฬาที่มีอายุต่ำกว่า 17 ปีต้องนำใบรับรองจากผู้ปกครองติดตัวไปด้วย หากไม่มีเอกสารไปเมื่อเดินทางไปถึงประเทศฟิลิปปินส์และเข้าสู่กระบวนการตรวจคนเข้าเมืองจะโดนปรับเงิน 3,000 เปโซ (ประมาณ 1,782 บาท) เนื่องจากฟิลิปปินส์มีกฎหมายเกี่ยวกับการป้องกันการค้าแรงงานเด็ก จึงจำเป็นต้องมีเอกสารรับรองการเข้าร่วมการแข่งขัน ซึ่งก่อนหน้านี้ทีมเรือใบที่เดินทางไปฝึกซ้อมล่วงหน้ามีนักกีฬาที่มีอายุต่ำกว่า 17 ปี และไม่มีเอกสารรับรองดังกล่าวทำให้โดนปรับเงินไปแล้ว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242092%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242705/"/>
        <a href="https://www.thebangkokinsight.com/242574/"/>
        <a href="https://www.thebangkokinsight.com/242146/"/>
        <a href="https://www.thebangkokinsight.com/242087/"/>
      </related>
    </article>
  </body>
</html>