<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742822"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T07:02:00+00:00"/>
    <meta property="og:title" content="พีอีเอ-เอกชนศึกษาผลิตไฟฟ้าแสงอาทิตย์-พลังงานทดแทน"/>
    <meta property="og:description" content="โออาร์-พีอีเอ-จีพีเอสซี ร่วมพัฒนาผลิตไฟฟ้าจากพลังงานแสงอาทิตย์ภายในสถานีบริการน้ำมัน พีทีที สเตชั่น และร้าน คาเฟ่ อเมซอน ส่งเสริมพลังงานสะอาด สร้างประโยชน์ต่อสังคม"/>
  </head>
  <body>
    <article>
      <h1>พีอีเอ-เอกชนศึกษาผลิตไฟฟ้าแสงอาทิตย์-พลังงานทดแทน</h1>
      <address>
        <time datetime="2019-11-21T07:02:00+00:00">21 Nov 2019, 07:02</time>
      </address>
      <p>
        <b>โออาร์-พีอีเอ-จีพีเอสซี ร่วมพัฒนาผลิตไฟฟ้าจากพลังงานแสงอาทิตย์ภายในสถานีบริการน้ำมัน พีทีที สเตชั่น และร้าน คาเฟ่ อเมซอน ส่งเสริมพลังงานสะอาด สร้างประโยชน์ต่อสังคม</b>
      </p>
      <p>นายสมพงษ์ ปรีเปรม ผู้ว่าการการไฟฟ้าส่วนภูมิภาค (พีอีเอ) พร้อมด้วย นางสาวจิราพร ขาวสวัสดิ์ ประธานเจ้าหน้าที่บริหารและกรรมการผู้จัดการใหญ่ บมจ.ปตท.  น้ำมันและการค้าปลีก และนายชวลิต  ทิพพาวนิช  ประธานเจ้าหน้าที่บริหารและกรรมการผู้จัดการใหญ่  บมจ.โกลบอล เพาเวอร์ ซินเนอร์ยี่ ร่วมพิธีลงนามความร่วมมือเพื่อศึกษาการผลิตไฟฟ้าจากพลังงานแสงอาทิตย์และระบบบริหารจัดการพลังงานทดแทนในรูปแบบดิจิทัลแพลตฟอร์ม ภายในสถานีบริการน้ำมัน พีทีที สเตชั่น และร้าน คาเฟ่ อเมซอน เพื่อร่วมพัฒนาการผลิตไฟฟ้าจากพลังงานแสงอาทิตย์ การบริหารจัดการพลังงานอย่างมีประสิทธิภาพ รวมถึงส่งเสริมการใช้พลังงานสะอาด เพื่อเป็นต้นแบบให้กับหน่วยงานภาครัฐและเอกชน ณ ศูนย์เอนเนอร์ยี่คอมเพล็กซ์</p>
      <figure>
        <img src="https://www.dailynews.co.th/admin/upload/20191121/news_BKQwsDDIlK141325_533.jpg?v=20191121149?v=1243"/>
      </figure>
      <p>นางสาวจิราพร ขาวสวัสดิ์  ประธานเจ้าหน้าที่บริหารและกรรมการผู้จัดการใหญ่  โออาร์  กล่าวว่า โออาร์ ในฐานะบริษัทเรือธงของกลุ่ม ปตท. ด้านการค้าน้ำมันและการค้าปลีก มีทิศทางการดำเนินธุรกิจที่เป็นไปตามแนวทางบีซีจี โดยมุ่งมั่นผสานแนวคิดเรื่องการดูแลรักษาสิ่งแวดล้อมให้เป็นส่วนหนึ่งของการดำเนินธุรกิจตามแนวทางเศรษฐกิจสีเขียว เนื่องจากพลังงานแสงอาทิตย์เป็นพลังงานสะอาด ไม่ก่อให้เกิดมลภาวะขณะผลิตไฟฟ้า และช่วยลดภาวะโลกร้อน โออาร์ จึงได้คัดเลือกสถานีบริการน้ำมัน พีทีที สเตชั่น และร้าน คาเฟ่ อเมซอน เพื่อเป็นสถานที่ต้นแบบให้ร่วมศึกษา ติดตั้งระบบผลิตพลังงานแสงอาทิตย์ หรือ โซลาร์ รูฟท็อป และระบบกักเก็บพลังงาน ซึ่งหากเป็นไปตามเป้าหมายที่วางร่วมกันไว้ จะขยายผลการศึกษาเพิ่มเติมต่อไป<br/><br/>นายสมพงษ์ ปรีเปรม ผู้ว่าการการไฟฟ้าส่วนภูมิภาค พีอีเอ เปิดเผยว่า พีอีเอ เล็งเห็นถึงความสำคัญในการผลิตไฟฟ้าจากพลังงานแสงอาทิตย์ และยังคำนึงถึงคุณภาพและประสิทธิภาพในการผลิต จึงได้คิดค้นดิจิทัลแพลตฟอร์มด้านพลังงานเพื่ออำนวยความสะดวกให้แก่ประชาชนในการติดตั้งระบบ โซลาร์ รูฟท็อป ให้มีความปลอดภัยและเกิดประสิทธิภาพสูงสุด โดยร่วมมือกับ โออาร์  ในการติดตั้ง  โซลาร์  รูฟท็อป  ผ่านโครงการ พีอีเอ โซลาร์ ฮีโร่ แอปพลิเคชัน ภายในสถานีบริการน้ำมัน  พีทีที  สเตชั่น  พร้อมทั้งร่วมมือกับ จีพีเอสซี ในการศึกษาและพัฒนานวัตกรรมใหม่ ๆ เพื่อพัฒนาการผลิตไฟฟ้าจากพลังงานแสงอาทิตย์และดิจิทัลแพลตฟอร์มในพื้นที่ดังกล่าว     ซึ่งความร่วมมือในครั้งนี้จะสามารถทำให้ พีอีเอ ให้บริการด้านพลังงานได้อย่างมีประสิทธิภาพมากยิ่งขึ้น และเป็นการนำระบบดิจิทัลแพลตฟอร์มมาใช้เพื่อสร้างประโยชน์ต่อประชาชนอย่างยั่งยืน</p>
      <figure>
        <img src="https://www.dailynews.co.th/admin/upload/20191121/news_dxVDwsJTYL141326_533.jpg?v=20191121149?v=1942"/>
      </figure>
      <p>นายชวลิต ทิพพาวนิช ประธานเจ้าหน้าที่บริหารและกรรมการผู้จัดการใหญ่ จีพีเอสซี แกนนำนวัตกรรมธุรกิจไฟฟ้า กลุ่ม ปตท.  กล่าวว่า ความร่วมมือในการพัฒนาศึกษาการผลิตไฟฟ้าจากพลังงานแสงอาทิตย์     และระบบบริหารจัดการพลังงานทดแทนในรูปแบบดิจิทัลแพลตฟอร์มภายในสถานีบริการน้ำมัน พีทีที สเตชั่น และร้าน คาเฟ่ อเมซอน เป็นโครงการที่สำคัญในการพัฒนาธุรกิจสมาร์ท เอนเนอร์ยี่ โซลูชั่น (Smart Energy Solution) ของ จีพีเอสซี ซึ่งนอกจากการติดตั้งระบบโซลาร์ รูฟท็อปให้สอดรับกับความต้องการใช้ไฟฟ้าของแต่ละสถานีบริการน้ำมันฯ  แล้ว  ยังมีการติดตั้งระบบ เอนเนอร์ยี่ สตอเรจ และเทคโนโลยีสมาร์ท  เอนเนอร์ยี่ แมเนจเม้นท์ ซิสเต็มส์  เพื่อเพิ่มประสิทธิภาพการใช้ไฟฟ้า ที่จะเป็นประโยชน์กับทั้งผู้ใช้และสิ่งแวดล้อม ปัจจุบันการพัฒนาด้านเทคโนโลยีกักเก็บพลังงาน ของ จีพีเอสซี ได้ผ่านกระบวนการพิสูจน์ เพื่อเตรียมความพร้อมไปสู่การผลิตในเชิงพาณิชย์<br/> </p>
    </article>
  </body>
</html>