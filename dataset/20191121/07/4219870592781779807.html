<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831432-Srbija-popriste-spijunskog-rata-Otkrivamo-pozadinu-snimka-ruskog-agenta-koji-je-digao-nase-sluzbe-na-noge"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="Srbija poprište špijunskog rata: Otkrivamo pozadinu snimka ruskog agenta koji je digao naše službe na noge"/>
    <meta property="og:description" content="Operacije verovatno naručene sa Zapada, a cilj je kompromitovanje odnosa zvaničnih Beograda i Moskve"/>
  </head>
  <body>
    <article>
      <h1>Srbija poprište špijunskog rata: Otkrivamo pozadinu snimka ruskog agenta koji je digao naše službe na noge</h1>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">R. DRAGOVIĆ</a></address>
      <p>
        <b>Operacije verovatno naručene sa Zapada, a cilj je kompromitovanje odnosa zvaničnih Beograda i Moskve</b>
      </p>
      <p>POZADINA navodne špijunske afere u kojoj su glavni akteri bivši zamenik vojnog atašea Rusije akreditovan u Beogradu, kao i navodni visoki službenik Srbije, biće u središtu temeljne istrage najviših bezbednosnih struktura naše zemlje. Predsednik Republike Aleksandar Vučić naložio je Vojnobezbednosnoj agenciji da ispita kompletan slučaj, a tim povodom će biti održana i sednica Saveta za nacionalnu bezbednost.</p>
      <p>U središtu novog špijunskog trilera nalazi se video-snimak objavljen na "Jutjubu", na kome je zabeležen susret pukovnika Georgija Viktoroviča Klebana i neimenovanog "srpskog zvaničnika" - koji je navodno ruska veza u Srbiji, na jednom parkingu u Zemunu. Na snimku se vidi srdačan susret dvojice muškaraca, njihovi prijateljski zagrljaji i primopredaja kese u kojoj je koverat sa novcem.</p>
      <related>
        <a href="http://www.novosti.rs/vesti/naslovna/drustvo/aktuelno.290.html:831337-BIA-potvrdila-Na-snimku-se-nalazi-ruski-obavestajac-VIDEO"/>
      </related>
      <p>Video-klip na svom tviter-profilu preneo je i raširio bugarski nezavisni novinar i istraživač Hristo Grozev, koji je otkrio identitet Rusa sa snimka, ali i ponudio svoje viđenje ovog događaja. Prema njegovim komentarima, pukovnik Kleban je pripadnik GRU - ruske vojnoobaveštajne službe, njegovo zvanično prebivalište u Moskvi je Centralna vojna akademija, dok mu je supruga prijavljena na adresi na kojoj se nalazi sedište čuvenog "Specnaza" - štaba ruskih specijalnih jedinica. Ove informacije bugarski novinar stavio je u kontekst delovanja GRU u regionu i povezivanja sa lokalnim agentima.</p>
      <p>
        <i>Susret ruskog agenta i srpskog saradnika na parkingu u Zemunu</i>
      </p>
      <figure>
        <img src="http://www.novosti.rs/upload/images/2019b//11/21n/04%20(1).jpg"/>
      </figure>
      <p>Bezbednosno-informativna agencija potvrdila je autentičnost snimka i identitet ruskog obaveštajca Klebana.</p>
      <p>- Snimak je definitivno autentičan i na njemu se nedvosmisleno nalazi ruski obaveštajac Georgij Kleban - rekao je načelnik Uprave za analitiku BIA Relja Željski. On je naveo i da BIA postupa po jasnim nalozima koje dobija od predsednika Srbije.</p>
      <p>Identitet navodnog visokog službenika Srbije koji prima mito, a čiji je lik na snimku zamagljen, još je najveća nepoznanica u ovom slučaju. Prema informacijama "Novosti", najverovatnije nije reč o visokopozicioniranom oficiru, kako je u prvi mah objavljeno, pa čak ni o državnom službeniku. Postoje čak indicije da je Klebanov kontakt samo prvi čovek jednog skromnog proruskog udruženja koje deluje u Srbiji. Tokom dana su se pojavile i informacije da je snimak star dve godine, a da je snimljeni Srbin civil koji je Rusima uz naknadu ustupao poslovne podatke.</p>
      <related>
        <a href="http://www.novosti.rs/vesti/naslovna/drustvo/aktuelno.290.html:831287-Brnabic-Vucic-nalozio-Vojnobezbednosnoj-agenciji-da-istrazi-mogucu-spijunsku-aferu"/>
      </related>
      <p>- Intenzivno se radi na otkrivanju identiteta drugog čoveka sa snimka. To je zadatak za Vojnobezbednosnu agenciju (VBA), ali i sve ostale bezbednosne službe, uključujući i Bezbednosno-informativnu agenciju, kako bi svi relevantni podaci biti postupni državnom vrhu - navode u sedištu BIA.</p>
      <figure>
        <img src="http://www.novosti.rs/upload/images/2019b//11/21n/04%20(4).jpg"/>
      </figure>
      <p>Informacija o mogućoj ruskoj špijunaži upalila je alarm u državnom sektoru bezbednosti. Prema informacijama našeg lista, državni organi veoma su ozbiljno shvatili informacije koje su se pojavile u javnosti o navodnom vrbovanju domaćih zvaničnika od strane ruskih agentura.</p>
      <p>Bojazan da je reč o potencijalnom ozbiljnom problemu izrazila je premijerka Ana Brnabić. Ona je potvrdila da je o slučaju razgovarala sa predsednikom Vučićem i da je on izdao nalog VBA da istraži sve navode.</p>
      <p>- Ukoliko se utvrdi da su objavljene informacije tačne, to će predstavljati problem kojim će svi morati ozbiljno da se pozabave - rekla je premijerka.</p>
      <p>Da se situacija primakla crvenoj liniji svedoči i detalj da je ministar odbrane Aleksandar Vulin hitno i bez objašnjenja napustio Narodnu skupštinu, gde je prisustvovao raspravi o budžetu.</p>
      <p>- U poslednja 24 sata, zajedno sa načelnikom VBA generalom Đurom Jovanićem, imao sam više razgovora sa predsednikom Vučićem. Situacija je ozbiljna, a više informacija očekujem uskoro - rekao je Vulin i dodao da veruje da se iza zavese krije i pokušaj udaljavanja Srbije od politike vojne neutralnosti.</p>
      <p>
        <i>Georgij Viktorovič Kleban</i>
      </p>
      <figure>
        <img src="http://www.novosti.rs/upload/images/2019b//11/21n/04%20(2).jpg"/>
      </figure>
      <p>Prve informacije iz istrage ukazuju da je snimak napravljen operativnim radom neke od stranih obaveštajnih službi, koja je držala pod nadzorom kontakte pukovnika Klebana. Postoje i indicije da je video pustila jedna od obaveštajnih službi Rumunije, koja je pod snažnim uticajem SAD.</p>
      <p>Zasada postoji više objašnjenja o mogućem cilju ove akcije koja potencijalno otvara veliki bezbednosni problem za našu zemlju. Sagovornik "Novosti" iz bezbednosnog sektora navodi da još nisu poznati svi motivi ove operacije, ali da je vrlo moguće da je naručilac afere - na Zapadu.</p>
      <related>
        <a href="http://www.novosti.rs/vesti/naslovna/politika/aktuelno.289.html:831383-Predsednik-preduzeo-prve-korake-Vucic-zakazao-hitnu-sednicu-Saveta-za-nacionalnu-bezbednost"/>
      </related>
      <p>- Reperkusije ove afere treba tražiti na terenu politike - kaže naš sagovornik. - Ovakve akcije najčešće se sprovode kako bi se poremetili međudržavni odnosi, tako da je mogući motiv objavljivanja snimka narušavanje prijateljskih odnosa Srbije i Rusije. Suvišno je i reći da bi rezultat išao u korist onima sa Zapada, kojima ne odgovara politička bliskost i saradnja dveju država. Meta ovakvih obaveštajnih udara mogla bi u poslednjoj liniji da bude i vojna neutralnost Srbije, sa kojom se mnogi na Zapadu ne slažu.</p>
      <p>
        <i>Sedište vojne obaveštajne službe GRU u Moskvi</i>
      </p>
      <figure>
        <img src="http://www.novosti.rs/upload/images/2019b//11/21n/04%20(3).jpg"/>
      </figure>
      <p>Sagovornik našeg lista ukazuje da u svetu obaveštajnih službi gotovo da nije tajna da Zapad želi da kompromituje odnose Beograda i Moskve. Navodno slobodno delovanje ruskih agentura u Srbiji, koje se dokazuje i video-klipom, potkrepilo bi tezu o "malignom uticaju Rusije" na Balkanu.</p>
      <p>- Ovi elementi već su viđeni u aferi "državni udar" u Crnoj Gori. Delovanje obaveštajaca tamo je iskorišćeno kao navodna potvrda da Rusi pokušavaju da direktno utiču na političku scenu balkanskih država - navodi sagovornik "Novosti" iz bezbednosnih struktura.</p>
      <p>
        <i>Zaseda Savet za nacionalnu bezbednost Tanjug/Dragan Kujundžić</i>
      </p>
      <figure>
        <img src="http://www.novosti.rs/upload/images/2019b//11/21n/savet.jpg"/>
      </figure>
      <p>
        <b>BUGARIN DOKAZUJE RUSKE VEZE</b>
      </p>
      <p>BUGARSKI novinar Hristo Grozev, koji je afirmisao špijunsku aferu, važi za afirmisanog istraživača bezbednosnih pretnji iza kojih stoji Rusija. U njegovoj biografiji zapisano je da od 2015. piše za nezavisnu istraživačku mrežu "Belingket". Svoju reputaciju potvrdio je dokazujući vezu dvojice ruskih oficira sa obaranjem malezijskog "boinga 777" iznad Ukrajine 2014, navodnu umešanost GRU u događaje u Crnoj Gori 2016, kao i slučaj trovanja bivšeg ruskog agenta Sergeja Skripalja. Grozev je diplomirao novinarstvo na Američkom univerzitetu u Bugarskoj, živi u Beču, a vodi i radio-stanice u Holandiji i Ukrajini.</p>
      <p>
        <b>"PROVALjEN", PA OPOZVAN?</b>
      </p>
      <p>PUKOVNIK Georgij Kleban na položaj pomoćnika vojnog atašea pri ruskoj ambasadi u Srbiji stupio je krajem 2016. godine, da bi sa ovog mesta odstupio juna ove godine. Činjenica da je ovaj pripadnik GRU sa radnog mesta u Beogradu odjavljen posle svega dve i po godine (uobičajeno trajanje mandata diplomatskom osoblju je četiri godine) bugarskom novinaru Hristu Grozevu poslužila je kao osnova za spekulaciju da je ruski agent bez buke sklonjen iz Beograda. On je napravio paralelu sa "provaljenim" pripadnicima GRU u Rusiji i Bugarskoj.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831546-Zaharova-o-spijunskoj-aferi-Zadatak-autora-snimka-je-ocigledan"/>
        <a href="http://www.novosti.rs/vesti/naslovna/drustvo/aktuelno.290.html:831337-BIA-potvrdila-Na-snimku-se-nalazi-ruski-obavestajac-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:831447-Nacelnik-analitike-BIA-Obavestajni-subverzivni-rad-na-teritoriji-Srbije-ne-treba-vezivati-samo-za-Rusku-Federaciju-i-druge-velike-sile-intenzivno-rade-na-ostvarivanju-svojih-interesa"/>
        <a href="http://www.novosti.rs/vesti/naslovna/drustvo/aktuelno.290.html:831312-Vulin-Vise-informacija-o-navodnoj-spijunskoj-aferi-sutra-Vucic-podrobno-razmatra-slucaj"/>
        <a href="http://www.novosti.rs/vesti/naslovna/drustvo/aktuelno.290.html:831287-Brnabic-Vucic-nalozio-Vojnobezbednosnoj-agenciji-da-istrazi-mogucu-spijunsku-aferu"/>
      </related>
    </article>
  </body>
</html>