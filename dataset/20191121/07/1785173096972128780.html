<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-extern/adrian-zuckerman-confirmat-senatul-american-postul-ambasador-sua-bucuresti-printre-cei-au-votat-impotriva-liderul-senatorilor-democrati-beneficiar-unei-donatii-partea-zuckerman-1922402821002019110719176187"/>
    <meta property="og:site_name" content="News.ro"/>
    <meta property="article:published_time" content="2019-11-21T07:28:00+00:00"/>
    <meta property="og:title" content="Adrian Zuckerman, confirmat în Senatul american pentru postul de ambasador al SUA la Bucureşti. Printre cei care au votat împotrivă a fost şi liderul senatorilor democraţi, beneficiar al unei donaţii din partea lui Zuckerman"/>
    <meta property="og:description" content="Avocatul Adrian Zuckerman a primit votul Senatului american pentru postul de ambasador al SUA la Bucureşti, printre cei care au votat împotrivă a fiind şi Charles Schumer, liderul senatorilor democraţi, beneficiar al unei donaţii din partea lui Zuckerman."/>
  </head>
  <body>
    <article>
      <h1>Adrian Zuckerman, confirmat în Senatul american pentru postul de ambasador al SUA la Bucureşti. Printre cei care au votat împotrivă a fost şi liderul senatorilor democraţi, beneficiar al unei donaţii din partea lui Zuckerman</h1>
      <address><time datetime="2019-11-21T07:28:00+00:00">21 Nov 2019, 07:28</time> by <a rel="author">News.ro</a></address>
      <p>
        <b>Avocatul Adrian Zuckerman a primit votul Senatului american pentru postul de ambasador al SUA la Bucureşti, printre cei care au votat împotrivă a fiind şi Charles Schumer, liderul senatorilor democraţi, beneficiar al unei donaţii din partea lui Zuckerman.</b>
      </p>
      <p>Conform site-ului Senatului Statelor Unite, votul pentru numirea lui Zuckerman a fost 65 - 30, toate voturile împotrivă aparţinând democraţilor.</p>
      <p>Chiar liderul senatorilor democraţi, Charles Schumer, a votat ”împotrivă”. Potrivit Comisiei Electorale Federale (Federal Election Commission - FEC), Asdrian Zuckerman a donat 1.000 de dolari comitetului de susţinere a lui Schumer în 2009.</p>
      <p>Profit.ro a relatat că Adrian Zuckerman a donat 1.150 de dolari în ianuarie anul trecut principalei structuri electorale de realegere a actualului preşedinte american, Donald J. Trump for President Inc. Donaţia a fost făcută prin 2 tranzacţii separate, de câte 150 şi 1.000 de dolari.</p>
      <p>Pe lista politicienilor americani cărora Zuckerman le-a donat bani pentru campanii electorale se mai numără un singur republican. Acesta este chiar actualul avocat al preşedintelui, implicat în scandalul "telefonului ucrainean" ce riscă să ducă la demiterea lui Trump, Rudy Giuliani, fostul primar din New York. Zuckerman i-a donat 2.000 de dolari lui Giuliani în 2007, când acesta încerca să obţină nominalizarea Partidului Republican pentru a candida la preşedinţia Statelor Unite. FEC mai dezvăluie o donaţie de 500 de dolari efectuată de Zuckerman în 1998 unui comitet politic numit Solutions America PAC, pe care presa americană îl leagă tot de Rudy Giuliani.</p>
      <p>Adrian Zuckerman a declarat la audierile în Comitetul de relaţii externe al Senatului, că România trebuie să continue lupta anticorupţie, care, alături de independenţa justiţiei, este vitală pentru prosperitatea şi securitatea pe termen lung.</p>
      <p>”România trebuie să continue să lupte împotriva coirupţiei, să creeze un climat favorabil investiţiilor, să investească în infrastructură, sănătate şi educaţie şi să întărească administraţia publică. (...) Dacă voifi confimat în funcţie, voi sprijini eforturile anticorupţie din Romînia. Lupta anticorupşie şi independţa sistemului judiciar sunt vitale pentru prosperitatea şi securitatea României pe termen lung”, a afirmat Zuckerman <a href="https://www.foreign.senate.gov/#sfrc">la audieri.</a></p>
      <p>Vizibil emoţionat, el a povestit despre momentul plecării sale din România, a spus că scrie şi vorbeşte fluent româneşte, iar despre momentul 22 decembrie 1989 a afirmat că este o zi pe care şi-a dorit-o, dar pe care nu credea să o trăiască.</p>
      <p>Zuckerman este un avocat admis în Baroul din New York în 1984 şi este partener în cadrul firmei internaţionale de avocatură Seyfarth Shaw LLP. Anterior, Zuckerman a fost co-preşedinte pentru proprietăţi imobiliare şi servicii corporate la Epstein Becker &amp; Green New York, iar înainte de aceasta a fost preşedinte pentru proprietăţi imobiliare la Lowenstein Sandler, LLP, New York. De asemenea, el a deţinut şi funcţia de judecător în cadrul Real Estate Board - New York. Activ în ceea ce priveşte iniţiativele filantropice şi educaţionale, Zuckerman este membru în board-ul Kids Corp. şi în board-ul absolvenţilor Facultăţii de Drept din New York.</p>
      <p>Potrivit Casei Albe, Zuckerman a emigrat în Statele Unite din România la vârsta de 10 ani şi vorbeşte fluent limba română.</p>
      <p>El are diplomă de absolvire de la Massachusetts Institute of Technology (1979), iar diploma în drept este obţinută la New York Law School (1983).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>