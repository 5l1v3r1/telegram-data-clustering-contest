<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109288-Otbelyazvame-Denya-na-hristiyanskoto-semeystvo"/>
    <meta property="og:site_name" content="Канал 3"/>
    <meta property="article:published_time" content="2019-11-21T07:19:00+00:00"/>
    <meta property="og:title" content="Отбелязваме Деня на християнското семейство"/>
    <meta property="og:description" content="Семейното ходене на църква в този ден символизира влизането на тригодишната Мария в храма"/>
  </head>
  <body>
    <article>
      <h1>Отбелязваме Деня на християнското семейство</h1>
      <h2>Семейното ходене на църква в този ден символизира влизането на тригодишната Мария в храма</h2>
      <address>
        <time datetime="2019-11-21T07:19:00+00:00">21 Nov 2019, 07:19</time>
      </address>
      <p><b>На 21 ноември Светата Православна църква чества празника Въведение Богородично - Деня на християнското семейство и младеж.<br/></b> </p>
      <p>Според преданието на този ден се случило паметно събитие. Богородица била обречена от родителите си на Бога още преди рождението си. Когато навършила три години, те я завели в Йерусалимския храм. Със запалени свещи всички близки я съпроводили през града до храма. Светата Дева била поставена на първото стъпало и за почуда на всички, неподдържана от никого, тя се изкачила свободно по 15-те стъпала и се спряла на най-горното.</p>
      <p> <br/> </p>
      <p>Първосвещеник Захария - баща на св. Йоан Кръстител - я посрещнал, благославяйки я. Когато достигнала възрастта, на която младите възпитанички на храма трябвало да се върнат в света и да се омъжат, тя била "дадена" на престарелия си родственик Йосиф, който оттук нататък трябвало да бди над нея.</p>
      <p> </p>
      <p>Въведение Богородично за първи път се е отпразнувал като самостоятелен празник през 715 година. През 543 година император Юстиниан Велики построил в Константинопол църква, посветена на Въведение Богородично. Според църковния ни календар празникът попада в периода на Коледните пости. На този ден вярващите приемат Свето причастие, а с него и нови сили за духовен растеж и борба със злото – в себе си и в света.</p>
      <p> </p>
      <p>Този ден Църквата е приела и за Ден на християнското семейство. Семейното ходене на църква в този ден символизира влизането на тригодишната Мария в храма и напомня на родителите за духовните им задължения към децата. Защото семейството е най-доброто училище, което може да даде първите познания за Бога и Православието, за християнските добродетели, на които векове се е крепял българският род.</p>
      <p> </p>
      <p>С решение на Св. Синод на Българската православна църква от 1929 г. празникът се чества и като Ден на християнското семейство и на православната християнска младеж. Този празник напомня на родителите и учителите, че трябва да възпитават децата в благочестие и вяра, в послушание към родителите си и чистота на нравите. </p>
      <related>
        <h4>Още по темата</h4>
        <a href="http://kanal3.bg/news/bulgaria/society/102508-Golyama-Bogorodica-e%252C-edin-ot-nay-golemite-hristiyanski-praznici"/>
        <a href="http://kanal3.bg/news/bulgaria/society/96390-Cvetnica-e%2521-Golyam-praznik-za-hristiyanite"/>
        <a href="http://kanal3.bg/news/world/azia/90480-Hilyadi-hristiyani-se-stichat-kam-Vitleem-za-Rodzdestvo-Hristovo"/>
      </related>
    </article>
  </body>
</html>