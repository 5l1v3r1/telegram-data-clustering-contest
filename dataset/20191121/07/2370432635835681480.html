<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T07:27:17+00:00"/>
    <meta property="og:title" content="Καιρός: Νέο έκτακτο δελτίο επιδείνωσης με καταιγίδες, χαλάζι και πολλά μποφόρ"/>
    <meta property="og:description" content="Οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν"/>
  </head>
  <body>
    <article>
      <h6 class="kicker">Μέχρι την Παρασκευή</h6>
      <h1>Καιρός: Νέο έκτακτο δελτίο επιδείνωσης με καταιγίδες, χαλάζι και πολλά μποφόρ</h1>
      <h2>Οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν</h2>
      <address><time datetime="2019-11-21T07:27:17+00:00">21 Nov 2019, 07:27</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Facebook 0</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Twitter</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">LinkedIn</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Περισσότερα</a>
        </li>
      </ul>
      <p>Επικαιροποιημένο έκτακτο δελτίο επιδείνωσης του καιρού εξέδωσε η ΕΜΥ.</p>
      <p>Σύμφωνα με την ΕΜΥ, σε συνέχεια του προηγούμενου Έκτακτου Δελτίου Επιδείνωσης Καιρού οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα συνεχιστούν και θα επηρεάσουν:</p>
      <p>
        <b>1. Σήμερα Πέμπτη (21/11/2019)</b>
      </p>
      <p>α. Τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου.<br/>β. Από τις απογευματινές ώρες την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p>
        <b>2. Αύριο Παρασκευή (22/11/2019)</b>
      </p>
      <p>Μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <h3>Τα προβλήματα από την κακοκαιρία</h3>
      <p>Η κακοκαιρία πλήττει τις τελευταίες ώρες την Ελλάδα με τοπικές βροχές κυρίως στην Πελοπόννησο και στη Βόρεια Ελλάδα και δημιούργησε πολλές ευκαιρίες.</p>
      <p>Πιο συγκεκριμένα, η Πυροσβεστική Υπηρεσία Πύργου, έχει δεχθεί δεκάδες κλήσεις για πλημμύρες σε σπίτια, ενώ σε ποτάμια έχουν μετατραπεί πάρα πολλοί δρόμοι. Σύμφωνα με πληροφορίες του <b><a href="http://www.patrisnews.com/">Patrisnews</a></b>, στον κεντρικό δρόμο του Λαμπετίου, ο οποίος έχει πλημμυρίσει έχουν εγκλωβιστεί οχήματα. Στο σημείο βρίσκονται δυνάμεις της Πυροσβεστικής και στης Αστυνομίας.</p>
      <figure>
        <img src="https://www.eleftherostypos.gr/wp-content/uploads/2019/11/2-1-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Εντονη βροχόπτωση έπληξε περιοχές της Χαλκιδικής και σύμφωνα με την Πυροσβεστική, το κέντρο δέχθηκε 20 κλήσεις, ενώ η Υπηρεσία χρειάστηκε να προχωρήσει σε 8 αντλήσεις υδάτων στα Φλογητά και στα Νέα Πλάγια. Παράλληλα, δύο γυναίκες εγκλωβίστηκαν μέσα στο αυτοκίνητό τους, σε γέφυρα στην επαρχιακή οδό από Τριγλία για Νέα Πλάγια, όταν αυτό καλύφθηκε από νερό και χρειάστηκε η επέμβαση πυροσβεστών προκειμένου να απεγκλωβιστούν.</p>
      <figure>
        <iframe src="https://www.youtube.com/embed/PL279HgyQDA" width="640" height="360" data-service="Youtube" scrolling="no"/>
      </figure>
      <p>Παράλληλα, σύμφωνα με το<b><a href="https://www.thessnews.gr/article/154991/chalkidiki-i-ch-katelixe-sti-thalassa-logo-brochoptosis"> thessnews.gr</a>,</b> ένα όχημα παρασύρθηκε από τα νερά και κατέληξε στη θάλασσα. Ο οδηγός κατάφερε να βγει μόνος του και είναι καλά στην υγεία του. Συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων έχει δεχθεί η Πυροσβεστική Υπηρεσία, έπειτα από την έντονη βροχόπτωση που σημειώθηκε και είχε ως αποτέλεσμα να πλημμυρίσουν υπόγεια και άλλα οικήματα.</p>
      <figure>
        <iframe src="https://www.youtube.com/embed/EB0ddJlq4wA" width="640" height="360" data-service="Youtube" scrolling="no"/>
      </figure>
      <p>Στο νομό Κιλκίς, σε ισχύ παραμένει η διακοπή της κυκλοφορίας των οχημάτων μεταξύ των οικισμών Άσπρος και Αξιοχώρι και η μετακίνηση των οδηγών γίνεται μέσω παρακαμπτήριων οδών. Εξάλλου, αποκαταστάθηκε νωρίς το απόγευμα, η κυκλοφορία των οχημάτων στο δρόμο που συνδέει τη Χαλκηδόνα με τα Κουφάλια, η οποία είχε διακοπεί εξαιτίας συγκέντρωσης μεγάλου όγκου νερού στο οδόστρωμα.</p>
      <p>Πλημμύρες έχουν σημειωθεί και στη Ζάκυνθο. Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, Άγιο Λέοντα, Αμπελόκηπους, Βασιλικό.</p>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα στη Λούμπα και σε κτήριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Facebook 0</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Twitter</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">LinkedIn</a>
        </li>
        <li>
          <a href="https://www.eleftherostypos.gr/ellada/490420-kairos-neo-ektakto-deltio-epideinosis-me-kataigides-xalazi-kai-polla-mpofor/#">Περισσότερα</a>
        </li>
      </ul>
    </article>
  </body>
</html>