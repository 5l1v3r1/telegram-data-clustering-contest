<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/donbas_zakinuv_17_shayb_dinamo_kremenchuk_rozgromiv_krizhanih_vovkiv_n1237064"/>
    <meta property="og:site_name" content="24 Канал"/>
    <meta property="article:published_time" content="2019-11-21T07:44:00+00:00"/>
    <meta property="og:title" content="&quot;Донбас&quot; закинув 17 шайб &quot;Динамо&quot;, &quot;Кременчук&quot; розгромив &quot;Крижаних Вовків&quot;"/>
    <meta property="og:description" content="У середу, 20 листопада, відбулися два матчі в рамках 17 туру Української хокейної ліги – &quot;Донбас&quot; розтрощив &quot;Динамо&quot;, а &quot;Кременчук&quot; розгромно переміг &quot;Крижаних Вовків&quot;."/>
  </head>
  <body>
    <article>
      <h1>"Донбас" закинув 17 шайб "Динамо", "Кременчук" розгромив "Крижаних Вовків"</h1>
      <address><time datetime="2019-11-21T07:44:00+00:00">21 Nov 2019, 07:44</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>У середу, 20 листопада, відбулися два матчі в рамках 17 туру Української хокейної ліги – "Донбас" розтрощив "Динамо", а "Кременчук" розгромно переміг "Крижаних Вовків".</b>
      </p>
      <h3>Донбас – МХК Динамо 17:0 (5:0, 8:0, 4:0)</h3>
      <p>Громити харківський клуб донеччани почали з перших хвилин матчу, захопивши під свій повний контроль всю ситуацію на майданчику. Відразу пресинг "Донбасу" дав свої результативні плоди – до кінця першого періоду "динамівці" горіли 5:0, а донеччани схоже ще на перших хвилинах матчу зняли питання про переможця.</p>
      <blockquote>До слова: <a href="https://24tv.ua/sport/dnipro_v_napruzhenomu_poyedinku_zdolav_biliy_bars_n1236433">"Дніпро" в напруженому поєдинку здолав "Білий Барс"</a></blockquote>
      <p>Як і очікувалося, другий і третій періоди повністю повторили сценарій першого – "Донбас" проводив весь час в постійних атаках, не даючи заволодіти шайбою противнику, і довів цифри на табло до розгромних. До кінця матчу у воротах харків'ян за підсумком виявилося 17 шайб, що для донеччан стало новим рекордом результативності в поточному сезоні.</p>
      <p>Підсумок зустрічі 17:0, донеччани залишили свої ворота "сухими" і набрали 32 очки в турнірній таблиці, закріпившись на третьому місці. Варто відзначити, що дублі на свій рахунок записали Олег Шишлянніков, Максим Разумов, Кирило Жовнір, Іван Рибчик і Віталій Лялька.</p>
      <h3>Кременчук – Крижані Вовки 8:1 (3:0, 3:1, 2:0)</h3>
      <p>Вже на другій хвилині початку зустрічі господарі відкрили рахунок. Точним кидком відзначився Олександр Пукса. В середині першого періоду, "містяни" подвоїли рахунок, результативно зіграла зв'язка Пукса – Орлов. За півтори хвилини до кінця першого відрізка зустрічі Дмитро Созонов з передачі Орлова зробив рахунок 3:0</p>
      <blockquote>Дивіться також: <a href="https://24tv.ua/sport/vorotar_v_nhl_zdiysniv_fantastichniy_poryatunok_vidbivshi_shaybu_u_futbolnomu_stili_video_n1236952">Воротар в НХЛ здійснив фантастичний порятунок, відбивши шайбу у футбольному стилі: відео</a></blockquote>
      <p>Друга двадцятихвилинка почалася, як і перша, з швидкого голу. Вже на двадцятій секунді, нападник "Крижаних Вовків", Іван Федосов відіграв одну шайбу. Але, з огляду на повну перевагу "містян" на майданчику, було важко припустити, що даний гол додав інтригу в матчі. Вже через шість хвилин Олексій Ворона зробив рахунок 4:1. А ще через сім хокеїсти "Кременчука" довели рахунок до розгромного – 6:1.</p>
      <p>У заключному відрізку поєдинку, підопічні Олександра Савицького закинувши ще парочку шайб і довели рахунок до 8:1. Точними ударами відзначилися Дмитро Орлов і Всеволод Толстушко.</p>
      <p>Таким чином, "Кременчук" видобуває чергову перемогу в чемпіонаті і з 44 очками (після 17 ігор) займає перше місце в турнірній таблиці.</p>
    </article>
  </body>
</html>