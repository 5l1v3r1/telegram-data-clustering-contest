<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/21/barcellona-pozzo-di-gotto-esplosione-fuochi-artificio-morti/"/>
    <meta property="og:site_name" content="Il Post"/>
    <meta property="article:published_time" content="2019-11-21T07:42:35+00:00"/>
    <meta property="og:title" content="È salito a 5 il numero dei morti nell’esplosione del deposito di fuochi d’artificio a Barcellona Pozzo di Gotto"/>
    <meta property="og:description" content="È salito a 5 il numero di persone morte nell'esplosione del deposito di fuochi d'artificio a Barcellona Pozzo di Gotto, in provincia di Messina, avvenuta mercoledì pomeriggio. Repubblica scrive che tra i morti ci sarebbero due impiegati di una ditta esterna che stava svolgendo lavori di manutenzione all'interno del"/>
  </head>
  <body>
    <article>
      <h1>È salito a 5 il numero dei morti nell’esplosione del deposito di fuochi d’artificio a Barcellona Pozzo di Gotto</h1>
      <address>
        <time datetime="2019-11-21T07:42:35+00:00">21 Nov 2019, 07:42</time>
      </address>
      <p>È salito a 5 il numero di persone morte nell’<a href="https://www.ilpost.it/2019/11/20/esplosione-barcellona-pozzo-di-gotto-fuochi-artificiali/">esplosione del deposito di fuochi d’artificio</a> a Barcellona Pozzo di Gotto, in provincia di Messina, avvenuta mercoledì pomeriggio. <i>Repubblica</i> <a href="https://palermo.repubblica.it/cronaca/2019/11/20/news/barcellona_esplosione_in_fabbrica_di_fuochi_d_artificio_cinque_morti-241508833/?ref=RHPPLF-BH-I0-C8-P7-S1.8-T1">scrive</a> che tra i morti ci sarebbero due impiegati di una ditta esterna che stava svolgendo lavori di manutenzione all’interno del deposito, e la moglie del proprietario dell’azienda di fuochi d’artificio. I feriti, invece, sarebbero due, tra cui il figlio del proprietario, ricoverato in gravi condizioni nell’ospedale di Milazzo.</p>
      <p>La dinamica dell’incidente non è ancora stata chiarita: la procura di Barcellona Pozzo di Gotto ha aperto un’inchiesta, ipotizzando il reato di strage colposa. Il comandante dei carabinieri di Barcellona Pozzo di Gotto <a href="https://palermo.repubblica.it/cronaca/2019/11/20/news/barcellona_esplosione_in_fabbrica_di_fuochi_d_artificio_cinque_morti-241508833/?ref=RHPPLF-BH-I0-C8-P2-S1.8-T1">ha detto</a> che secondo le prime informazioni le esplosioni sono state due e che sarebbero state causate dalle scintille prodotte da alcune saldatrici maneggiate da operai, ma la notizia non è ancora stata confermata da altre fonti. Il deposito apparteneva alla fabbrica di fuochi d’artificio di Vito Costa, piuttosto nota nel settore.</p>
      <figure>
        <iframe data-src="https://twitter.com/emergenzavvf/status/1197398622926716928?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>