<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/fed-vede-schiarita-sulleconomia-usa-e-dice-no-ai-tassi-negativi/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-21T07:07:35+00:00"/>
    <meta property="og:title" content="Fed vede schiarita sull’economia Usa. E dice no ai tassi negativi"/>
    <meta property="og:description" content="Nonostante permangano”rischi significativi” per l’espansione economica globale portati dalla debolezza del settore manifatturiero, del commercio e degli investimenti aziendali, il cielo sopra l’economia Usa sembra meno grigio rispetto a qualche mese fa. È quanto emerge dai verbali relativi all’incontro del 29-30 ottobre del braccio di politica monetaria della Federal Reserve, la banca centrale statunitense. In quella occasione, il Federal Open Market Committee decise di tagliare i tassi di interesse di 25 punti base per la terza volta da luglio, portandoli a 1,50-1,75%. Una decisione presa all’unanimità. Stando alle minute, il taglio dei tassi è stato visto dai componenti dell’Fomc come necessario per far fronte al rallentamento dell’economia globale e al basso tasso di inflazione. Escluso per ora nuovo taglio tassi Guardando al futuro, i funzionari della Fed sono comunque apparsi più ottimisti rispetto a sei settimane prima, “vedendo generalmente l’outlook economico come positivo”. Pur rimanendo “elevate”, le…"/>
  </head>
  <body>
    <article>
      <h1>Fed vede schiarita sull’economia Usa. E dice no ai tassi negativi</h1>
      <address><time datetime="2019-11-21T07:07:35+00:00">21 Nov 2019, 07:07</time> by <a rel="author">Mariangela Tessa</a></address>
      <p>Nonostante permangano”rischi significativi” per l’espansione economica globale portati dalla debolezza del settore manifatturiero, del commercio e degli investimenti aziendali, il cielo sopra l’economia Usa sembra meno grigio rispetto a qualche mese fa.</p>
      <p>È quanto emerge dai verbali relativi all’incontro del 29-30 ottobre del braccio di politica monetaria della <a href="https://www.wallstreetitalia.com/trend/federal-reserve/"><b>Federal Reserve</b>,</a> la banca centrale statunitense. In quella occasione, il <b>Federal Open Market Committee</b> decise di <a href="https://www.wallstreetitalia.com/la-fed-taglia-i-tassi-e-si-prende-una-pausa-per-ora/">tagliare i<b> tassi di interesse di 25 punti base</b> per la terza volta da luglio, portandoli a 1,50-1,75%.</a> Una decisione presa all’unanimità.</p>
      <p>Stando alle minute, il taglio dei tassi è stato visto dai componenti dell’Fomc come necessario per far fronte al rallentamento dell’economia globale e al basso tasso di inflazione.</p>
      <h3>Escluso per ora nuovo taglio tassi</h3>
      <p>Guardando al futuro, i funzionari della Fed sono comunque apparsi più ottimisti rispetto a sei settimane prima, “vedendo generalmente l’outlook economico come positivo”. Pur rimanendo “elevate”, le incertezze associate alle tensioni commerciali e ai rischi geopolitici si sarebbero “attutite”. Secondo la Fed, non dovrebbero essere necessari altri tagli dei tassi, a meno che le condizioni economiche non cambino in modo “significativo”.</p>
      <h3>No ai tassi negativi</h3>
      <p>I membri del Federal Open Market Committee (Fomc) hanno inoltre respinto, almeno per ora, <b>l’ipotesi di un’introduzione di <a href="https://www.wallstreetitalia.com/tassi-negativi-cosa-cambia-per-i-risparmiatori/">tassi negativi</a> negli Stati Uniti.</b> Ipotesi avanzata dal presidente Usa, Donald Trump. Tutti i partecipanti hanno ritenuto che i tassi di interesse negativi al momento non sembravano essere uno strumento di politica monetaria attraente negli Stati Uniti”.</p>
      <p>I partecipanti alla riunione, si legge ancora, “hanno commentato che esisteva un campo di applicazione limitato per portare il tasso nel territorio negativo” e che i benefici dai tassi negativi, come avvenuto in altre aree del modo, non erano convincenti.</p>
      <blockquote>“Non è chiaro quali potrebbero essere i benefici” a favore delle famiglie e delle imprese. I tassi negativi, invece, sostengono, “<b>potrebbero avere effetti negativi più significativi sul funzionamento del mercato</b> e sulla stabilità finanziaria” negli Usa piuttosto che nelle altre aree del mondo. “Nonostante queste considerazioni, i partecipanti non hanno escluso la possibilità che possano sorgere circostanze in cui potrebbe essere opportuno rivalutare il ruolo potenziale dei tassi di interesse negativi come strumento politico”.</blockquote>
    </article>
  </body>
</html>