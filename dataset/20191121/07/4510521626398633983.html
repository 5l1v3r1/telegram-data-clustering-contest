<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/slatina/misterul-scheletelor-descoperite-camp-olt-aproape-elucidat-vechime-osemintele-1_5dd63c095163ec42713f1906/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T07:35:33+00:00"/>
    <meta property="og:title" content="Misterul scheletelor descoperite pe un câmp din Olt, aproape elucidat. Ce vechime au osemintele"/>
    <meta property="og:description" content="Parchetul de pe lângă Tribunalul Olt, unitatea care instrumentează dosarul de omor calificat deschis după descoperirea a două schelete pe un câmp dintr-o localitate olteană, aşteaptă din moment în moment rezultatele preliminare ale analizei antropologice."/>
  </head>
  <body>
    <article>
      <h1>Misterul scheletelor descoperite pe un câmp din Olt, aproape elucidat. Ce vechime au osemintele</h1>
      <address><time datetime="2019-11-21T07:35:33+00:00">21 Nov 2019, 07:35</time> by <a rel="author">Alina Mitran</a></address>
      <h4>Parchetul de pe lângă Tribunalul Olt, unitatea care instrumentează dosarul de omor calificat deschis după descoperirea a două schelete pe un câmp dintr-o localitate olteană, aşteaptă din moment în moment rezultatele preliminare ale analizei antropologice.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slatina/cazul-scheletelor-neidentificate-olt-exista-legatura-crimele-caracalc-1_5dd553625163ec42713a6a1d/index.html"/>
        <a href="https://adevarul.ro/locale/slatina/video-misterul-scheletelor-gasite-camp-olt-tractoristul-facut-descoperirea-ba-vazurati-scoaserati-cap-omn-1_5dd538345163ec427139adea/index.html"/>
        <a href="https://adevarul.ro/locale/slatina/oseminte-umane-descoperite-camp-intr-o-localitate-olt-1_5dd4fd1a5163ec42713800a7/index.html"/>
      </related>
      <p>Două schelete au fost descoperite, marţi, 19 noiembrie 2019, pe un câmp dintre două sate ale localităţii Brâncoveni, din judeţul Olt. Descoperirea a fost făcută în urma lucrărilor de arătură, agricultorii anunţând poliţia. Procurorii au dispus efectuarea expertizei antropologice pentru a putea stabili ce vechime au acele schelete, sexul victimelor, data probabilă a decesului, dar şi dacă acestea au fost supuse agresiunilor. Din moment în moment sunt aşteptate rezultatele preliminare ale acestei expertize.</p>
      <p>Surse din rândul anchetatorilor spun însă că specialiştii Institutului Naţional de Medicină Legală ar fi stabilit că vechimea cadavrelor este de cel puţin 50 de ani, rămânând în sarcina anchetatorilor să explice descoperirea scheletelor în acel loc.</p>
      <p>Având în vedere amănuntul privind vechimea, se ia în calcul inclusiv configuraţia localităţii cu zeci de ani în urmă, dacă vatra satului a fost mutată etc.</p>
      <p>Primarul localităţii Brâncoveni, Ion Cheroiu, spune că satul Mărgheni, în vecinătatea căruia a fost făcută descoperirea, are o vechime atestată cu documente de aproape 500 de ani (atestat 1572), iar explicaţiile ar trebui căutate mai degrabă la istorici şi arheologi. Destul de aproape, la câţiva zeci de metri, curge pârâul Oltişor, care şi acesta, cu siguranţă, a influenţat aşezarea. „Despre satul Mărgheni nu ştim, dar despre satul Brâncoveni, de exemplu, ştim că a fost strămutat cu vreo 500 de metri  în urma unei molime. Poate aşa s-a întâmplat şi cu satul Mărgheni, nu ştiu. Eu am cerut ieri informaţii la Direcţia de Cultură, aştept“, a mai spus primarul.</p>
      <hr/>
    </article>
  </body>
</html>