<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90140"/>
    <meta property="og:site_name" content="Denník politika"/>
    <meta property="article:published_time" content="2019-11-21T07:35:16+00:00"/>
    <meta property="og:title" content="Video: Tatar trikrát vystrelil a zápas skončil s mínuskou, neradoval sa ani Pánik"/>
    <meta property="og:description" content="21.11.2019 (Webnoviny.sk) – Slovenskí hokejisti Tomáš Tatar a Richard Pánik nebodovali vo dvoch stredajších zápasoch NHL. Navyše ich tímy utrpeli prehry. Tatarov Montreal prehral doma s Ottawou 1:2 po predĺžení a Washington s Pánikom v zostave podľahol na ľade tímu New York Rangers 1:4."/>
  </head>
  <body>
    <article>
      <h1>Video: Tatar trikrát vystrelil a zápas skončil s mínuskou, neradoval sa ani Pánik</h1>
      <address><time datetime="2019-11-21T07:35:16+00:00">21 Nov 2019, 07:35</time> by <a rel="author">Webnoviny</a></address>
      <p>21.11.2019 (Webnoviny.sk) – Slovenskí hokejisti Tomáš Tatar a Richard Pánik nebodovali vo dvoch stredajších zápasoch NHL. Navyše ich tímy utrpeli prehry. Tatarov Montreal prehral doma s Ottawou 1:2 po predĺžení a Washington s Pánikom v zostave podľahol na ľade tímu New York Rangers 1:4.</p>
      <h3>Rozhodol Tkachuk</h3>
      <p>Tatar má v tejto sezóne na konte už 20 kanadských bodov, ale aktuálne vyšiel naprázdno v druhom zápase po sebe. Slovenský krídelník absolvoval na ľade 15:27 min s bilanciou 3 strely, 1 „hit“, 1 zablokovaná strela a zápas skončil s mínusovým bodom.</p>
      <p>O šiestom triumfe Ottawy v ôsmom zápase rozhodol v 38. sekunde predĺženia Brady Tkachuk. Brankár Senators Craig Anderson si pripísal 35 zákrokov a po Tkachukovi sa stal druhou hviezdou zápasu.</p>
      <p>V súboji NY Ranges – Washington sa dvomi presilovkovými gólmi blysol ruský útočník domácich Artemij Panarin. Pri oboch mu asistoval fínsky supertalent Kaapo Kakko.</p>
      <h3>Najdlhšia produktívna séria Panarina</h3>
      <p>Panarin opäť natiahol najdlhšiu produktívnu sériu vo svojej kariére, bodoval už vo 12 zápasoch za sebou a celkovo má na konte 25 bodov (11+14). Počas aktuálnej série strelil 7 gólov a pridal 12 asistencií.</p>
      <p>Dôvod na oslavu navyše má švédsky brankár Rangers Henrik Lundqvist, ktorý aj vďaka 30 zákrokom dosiahol 454. víťazstvo v kariére v NHL, čím sa vyrovnal na piatej priečke historickej tabuľky Curtisovi Josephovi. Ed Belfour na štvrtom mieste má o 30 víťazstiev viac.</p>
      <p>Slovenský útočník Capitals Pánik odohral 11:21 min s bilanciou 1 strela, 1 „hit“. V zostave jeho tímu chýbal skúsený švédsky center Nicklas Bäckström pre zranenie v hornej časti tela. Jeho krajan Mika Zibanejad vynechal už desiaty zápas za Rangers s rovnakou zdravotnou indispozíciou.</p>
      <h3>Výsledkové sumáre NHL</h3>
      <p>streda:</p>
      <p><b>Montreal – Ottawa 1:2 po predĺžení (0:0, 1:1, 0:0 – 0:1)</b><br/>* Tomáš Tatar (Montreal) odohral 15:27 min, 3 strely, 1 „hit“, 1 zablokovaná strela, 1 víťazné vhadzovanie (2/1), 1 mínusový bod</p>
      <p><b>New York Rangers – Washington 4:1 (0:0, 1:0, 3:1)</b><br/>* Richard Pánik (Washington) odohral 11:21 min, 1 strela, 1 „hit“</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-tatar-trikrat-vystrelil-a-zapas-skoncil-s-minuskou-neradoval-sa-ani-panik/"><u>Video: Tatar trikrát vystrelil a zápas skončil s mínuskou, neradoval sa ani Pánik</u></a> © SITA Všetky práva vyhradené.</p>
    </article>
  </body>
</html>