<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/metanasteytiko-paraitithikan-o-dimarchos-samoy-kai-oloi-oi-dimotikoi-symvoyloi/"/>
    <meta property="og:site_name" content="europost.gr"/>
    <meta property="article:published_time" content="2019-11-21T07:30:15+00:00"/>
    <meta property="og:title" content="Μεταναστευτικό: Παραιτήθηκαν ο Δήμαρχος Σάμου και όλοι οι δημοτικοί σύμβουλοι"/>
    <meta property="og:description" content="Ο Δήμαρχος Σάμου, Γιώργος Στάντζος και το δημοτικό συμβούλιο, αποφάσισαν απόψε να παραιτηθούν αντιδρώντας στα μέτρα που ανακοίνωσε η κυβέρνηση για την δημιουργία κλειστής προσφυγικής δομής στο νησί, σύμφωνα με το skai.gr. Η απόφαση ελήφθη"/>
  </head>
  <body>
    <article>
      <h1>Μεταναστευτικό: Παραιτήθηκαν ο Δήμαρχος Σάμου και όλοι οι δημοτικοί σύμβουλοι</h1>
      <address>
        <time datetime="2019-11-21T07:30:15+00:00">21 Nov 2019, 07:30</time>
      </address>
      <p>Ο Δήμαρχος Σάμου, Γιώργος Στάντζος και το δημοτικό συμβούλιο, αποφάσισαν απόψε να παραιτηθούν αντιδρώντας στα μέτρα που ανακοίνωσε η κυβέρνηση για την δημιουργία κλειστής προσφυγικής δομής στο νησί, σύμφωνα με το skai.gr. Η απόφαση ελήφθη κατά τη διάρκεια έκτακτης συνεδρίασης του δημοτικού συμβουλίου.</p>
      <p>Ο κ. Στάντζος επιβεβαίωσε στο ΣΚΑΪ ότι αύριο θα στείλει επιστολή στον πρωθυπουργό για να του γνωστοποιήσει την παραίτησή του ιδίου αλλά και του δημοτικού συμβουλίου.</p>
      <p>“Θέτω την παραίτησή μου αν δεν παρθεί πίσω η απόφαση μετατροπής ενός νησιού σε ανοιχτή φυλακή. Σταθείτε δίπλα μου. Ο κόσμος με έβγαλε δήμαρχο και θα με ρίξει το σύστημα. Νοιώθω περήφανος που επί 2 ½ μήνες υπηρέτησα ως δήμαρχος”, ανέφερε ο κ. Γιώργος Στάντζος κατά τη διάρκεια του έκτακτου δημοτικού συμβουλίου, σύμφωνα με το Σαμιακό Βήμα.</p>
      <p>“Παραιτούμαστε και εμείς αν παραιτηθεί ο δήμαρχος. Και η δική μας παραίτηση είναι δεδομένη”, είπε από την πλευρά του και ο επικεφαλής της αντιπολίτευσης, Νίκος Κατρακάζος.</p>
    </article>
  </body>
</html>