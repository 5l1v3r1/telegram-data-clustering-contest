<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/britanskiy-princ-sklav-monarshi-obovyazki-cherez-seks-skandal-641371.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T07:42:19+00:00"/>
    <meta property="og:title" content="Британський принц склав монарші обов'язки через секс-скандал"/>
    <meta property="og:description" content="Принца Ендрю звинуватили у зв'язках з підозрюваним у сексуальних злочинах американським мільярдером Джеффрі Епштейном"/>
  </head>
  <body>
    <article>
      <h1>Британський принц склав монарші обов'язки через секс-скандал</h1>
      <address>
        <time datetime="2019-11-21T07:42:19+00:00">21 Nov 2019, 07:42</time>
      </address>
      <h4>Принца Ендрю звинуватили у зв'язках з підозрюваним у сексуальних злочинах американським мільярдером Джеффрі Епштейном</h4>
      <p>Британський принц Ендрю, другий син королеви Єлизавети II, складає із себе монарші обов'язки, покладені на нього в зв'язку з титулом, на тлі звинувачень про зв'язок з підозрюваним у сексуальних злочинах американським мільярдером Джеффрі Епштейном. Про це повідомляє <a href="https://www.bbc.com/news/uk-50496539">BBC</a>.</p>
      <p>Про рішення 59-річного принца в заяві повідомила прес-служба Букінгемського палацу.</p>
      <p>Принц Ендрю пояснив, що обставини, пов'язані з його минулими контактами з Джеффрі Епштейном, «стали серйозним фактором, який заважає як роботі моєї сім'ї, так і роботі багатьох благодійних організацій, які я з гордістю підтримую». Тому він попросив королеву Єлизавету II «відійти від своїх громадських обов'язків у найближчому майбутньому».</p>
      <p>Він сказав, що глибоко співчуває жертвам Епштейна.</p>
      <p>Після інтерв'ю BBC принц Ендрю зіткнувся з різкою критикою його дружби з американським фінансистом, заарештованим в липні 2019 за підозрою в організації проституції. За місяць його знайшли мертвим у тюремній камері - судовий процес так і не відбувся, а розслідування його ймовірних злочинів триває.</p>
      <p>Під час слідства Вірджинія Джуффре, одна з ймовірних жертв Епштейна, заявила, що її тричі змушували займатися сексом з принцом. Принц Ендрю завжди заперечував будь-які форми сексуального контакту або стосунків з нею.</p>
      <p>Компанії BT і Barclays, а також університети та благодійні фонди, з якими працював принц, дистанціювалися від нього на тлі скандалу.</p>
      <related>
        <a href="https://glavcom.ua/world/observe/koroleva-velikobritaniji-jelizaveta-ii-pidpisala-zakon-pro-vidterminuvannya-brexit-bez-ugodi-623931.html"/>
        <a href="https://glavcom.ua/world/observe/jelizaveta-ii-shvalila-prizupinennya-roboti-parlamentu-britaniji-621031.html"/>
        <a href="https://glavcom.ua/world/observe/jelizaveta-ii-poskarzhilasja-na-trampa-jakij-zipsuvav-jiji-gazon-620327.html"/>
      </related>
    </article>
  </body>
</html>