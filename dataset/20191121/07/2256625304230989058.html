<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158991_1.html"/>
    <meta property="og:site_name" content="Novsport"/>
    <meta property="article:published_time" content="2019-11-21T07:21:00+00:00"/>
    <meta property="og:title" content="Кубрат Пулев: Стана по-добре, че загубих от Кличко, иначе щях да съм прекалено голям"/>
    <meta property="og:description" content="&quot;Ако Руис се подготви съвестно, отново ще спечели срещу Джошуа&quot;"/>
  </head>
  <body>
    <article>
      <h1>Кубрат Пулев: Стана по-добре, че загубих от Кличко, иначе щях да съм прекалено голям</h1>
      <address>
        <time datetime="2019-11-21T07:21:00+00:00">21 Nov 2019, 07:21</time>
      </address>
      <p>Може би е по-добре, че загубих от Владимир Кличко, иначе щях да съм прекалено голям, обяви Кубрат Пулев в предаването „Тази сутрин“ на bTV. Преди 5 години българският боксьор бе нокаутиран от тогавашния шампион в сблъсък за световната титла в тежка категория в Хамбург.<br/><br/>„От щаба на Кличко бяха учудени от публиката и от това колко българи дойдоха да ме подкрепят. Бях много добре подготвен, но стратегията ми беше супер грешна. Бях сам дори срещу „Зауерланд“. Допуснах грешки от първи клас в бокса - като ти посягат долу, не сваляш ръката и не позволяваш да те финтират“.<br/><br/>„Може и да е по-добре, че не го победих. Така е трябвало да стане, сега е много по-интересно. За нищо не съжалявам. Действията ми на ринга бяха прибързани, бях зелен въпреки опита при аматьорите. От империята „Кличко“ правеха хиляди номера. Бях сам срещу всички, нямах опит, хората около мен нямаха опит. Те искаха да помогнат, но това беше положението. Поемам изцяло вината и отговорността, защото най-важна бе стратегията на ринга. Бях добре физически, но...“<br/><br/>Пулев разкри, че прословутата му реплика след въпросния мач – „Продължаваме напред“, се е превърнала в мотивация за много хора, включително и за такива със здравословни проблеми. „Това ме топли и ме радва – че са получили подкрепа в трудни мигове“.<br/><br/>Кобрата подчерта, че не е срещнал особени затруднения в последния си двубой – срещу американеца Райдъл Букър, когото победи със съдийско решение. „През цялото време го биех, той беше подвижен боксов чувал. Разбира се, не трябва да го подценяваш – във всеки едни момент можеше да експлоадира и да върне някой удар. Видяхте, че дори Джошуа - непобедимият, великана, мускулестият Джошуа - загуби от Руис заради един удар. Букър няколко пъти ме намери с десни прави, но не бяха някакви кой знае какви удари, българска глава е здрава и издържа на удари“.<br/><br/>„Аркадата вече съм я забравил, нямам никакви проблеми. Два-три месеца й трябваха да отшуми, беше много дълбока - двайсет и няколко шева. Мотивацията и духът са най-важни при такава ситуация на ринга. Боли и много обезверява, защото кръвта влиза в окото, не виждаш, има удари, които се изсипват върху мен, защото противникът атакува. Но мен ме движи желанието за победа. Силата е в духа, а не в парите или колите. Затова ме е яд за България, но това е друга тема“.<br/><br/>„Със сигурност ще се изправя за титлата срещу победителя между Джошуа и Руис. Очаквам, ако Руис се подготви съвестно, да спечели отново. Въпреки че и Джошуа със сигурност си е взел поука“.<br/><br/>Пулев разкри, че със сигурност продължава съвместната си работа с треньора Ули Вегнер. „Разбираме се перфектно. Той има око за бокса, има изграден начин на подготовка и програма, които неведнъж са водили до успехи. Той застана до мен и ми каза - ти си моята мотивация да направя световен шампион в тежка категория и след това се отказвам от бокса“.</p>
    </article>
  </body>
</html>