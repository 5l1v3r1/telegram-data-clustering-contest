<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/ukrayina-i-chehiya-provedut-paralelnyj-audyt-shhob-vstanovyty-tochnu-kilkist-ukrayinskyh-zarobitchan.html"/>
    <meta property="og:site_name" content="1NEWS"/>
    <meta property="article:published_time" content="2019-11-21T07:26:28+00:00"/>
    <meta property="og:title" content="Україна і Чехія проведуть паралельний аудит, щоб встановити точну кількість українських заробітчан"/>
    <meta property="og:description" content="Україна і Чехія проведуть паралельний аудит, щоб встановити точну кількість українських заробітчан"/>
  </head>
  <body>
    <article>
      <h1>Україна і Чехія проведуть паралельний аудит, щоб встановити точну кількість українських заробітчан</h1>
      <address>
        <time datetime="2019-11-21T07:26:28+00:00">21 Nov 2019, 07:26</time>
      </address>
      <p>
        <b>Рахункова палата та Вищий аудиторський офіс Чехії планують провести паралельний міжнародний аудит щодо забезпечення прав трудових мігрантів. Аудит дозволить зрозуміти, скільки українців перебуває та працює в Чехії, передає <a href="https://1news.com.ua/">1NEWS</a> з посиланням на <a href="https://www.unn.com.ua/uk/news/1836857-ukrayina-i-chekhiya-provedut-paralelniy-audit-schodo-ukrayinskikh-zarobitchan">УНН</a>.</b>
      </p>
      <figure>
        <img src="https://1news.com.ua/wp-content/uploads/2019/11/432-1.jpg"/>
      </figure>
      <p>Так, це питання голова Рахункової палати Валерій Пацкан обговорив під час візиту до Києва президента Вищого аудиторського офісу Чеської Республіки, віцепрезидента EUROSAI Мілослава Кали.</p>
      <p>Зазначається, що Чехія – одна з найпривабливіших країн, куди українці виїжджають на роботу та навчання, і це досить болюче питання для України, адже дані стосовно кількості українців, які перебувають в Чехії, різняться.</p>
      <p>“Але ми повинні бути впевнені, що вони мають належний захист на території іншої країни. Так само, як і громадяни Чехії, які приїжджають до України”, – сказав Пацкан.</p>
      <p>Він наголосив, що такий аудит був би корисний не лише для України, а і для Чехії, оскільки важливо точно знати, скільки українців працевлаштовані офіційно.</p>
      <p>Голова Рахункової палати зазначив, що домовленості про проведення такого аудиту вже також досягнуті з польськими та словацькими колегами.</p>
      <p>У свою чергу, Кала зауважив, що проект можна було б розширити, оскільки українці працюють в багатьох країнах Європи, а також додав, що результати такого аудиту могли б бути використані й іншими країнами згодом для проведення аудитів щодо забезпечення прав їх трудових мігрантів. Зокрема, йдеться про Білорусь, країни Балтії та Балкан.</p>
      <p>Так, під час візиту Валерій Пацкан та Мілослав Кала підписали угоду про співробітництво між Рахунковою палатою та Вищим аудиторським офісом Чехії.</p>
    </article>
  </body>
</html>