<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/mahat-zabranata-za-prodazhba-na-zemia-na-chuzhdenci-6102361"/>
    <meta property="og:site_name" content="Vesti"/>
    <meta property="article:published_time" content="2019-11-21T07:38:00+00:00"/>
    <meta property="og:title" content="Махат забраната за продажба на земя на чужденци"/>
    <meta property="og:description" content="Промяната се налага заради заведена процедура относно противоречие с текстове на Договора за функциониране на ЕС"/>
  </head>
  <body>
    <article>
      <h1>Махат забраната за продажба на земя на чужденци</h1>
      <h2>Промяната се налага заради заведена процедура относно противоречие с текстове на Договора за функциониране на ЕС</h2>
      <address><time datetime="2019-11-21T07:38:00+00:00">21 Nov 2019, 07:38</time> by <a rel="author">Николай Киров</a></address>
      <p>Отпада мораториумът за продажба на земеделски земи на чужденци. Това ще стане от януари догодина с промени в Закона за земеделските земи. Те бяха публикувани в началото на месеца за обществено обсъждане.</p>
      <p>Забраната за продажба на земеделски земи на чужденци бе наложена през 2014 г. Мотивите за недоволството тогава бяха, че в България може да се изкупят масово земеделски парцели от чужденци, след което те да се заселят и да променят етническия състав на българската държава. Тогава, след месеци масови протести, парламентът взе решение да наложи мораториум върху продажбата.</p>
      <p>
        <b>
          <a href="https://www.vesti.bg/bulgaria/2-lv.-na-kvadrat-do-sofiia-kak-se-praviat-ocenkite-6094697">2 лв. на квадрат до София - как се правят оценките</a>
        </b>
      </p>
      <p>Решението за забрана на продажбата на ниви на чужденци бе взето от парламента на 22 октомври 2013 г. До него се стигна, след като от БСП, Атака и ГЕРБ гласуваха заедно, само ДПС единодушно гласува против решението. След като по темата се развихри скандал, лидерът на ГЕРБ Бойко Борисов смени позицията си и обяви, че по време на гласуването партията му е била подвластна на "общата лудост". Три месеца по-късно – през януари 2014 г. Конституционният съд обяви, че решението на парламента да удължи мораториума върху продажбата на земя за чужденци и след 2014 г. е противоконституционно.</p>
      <p>По същото време депутатите решиха българска земеделска земя да могат да купуват само граждани на други страни, които са пребивавали минимум 5 години в страната ни.</p>
      <p>През 2017 г. министерството на земеделието направи нов опит да предложи за публично обсъждане промени в Закона за собствеността и ползването на земеделските земи, които предвиждаха тази т.нар. уседналост да отпадне. Причината е, че тя нарушава Договора за функционирането на Европейския съюз, който дава свобода на гражданите на съюза да се установяват, в която и да е друга държава-членка, да създават предприятия, да прехвърлят капитали.</p>
      <p>
        <b>
          <a href="https://www.vesti.bg/bulgaria/sad/hora-v-montansko-kradat-ni-zemite-po-zakonov-pyt-6072666">Хора в Монтанско: Крадат ни земите по законов път</a>
        </b>
      </p>
      <p>Заради ограничението в българския закон Европейската комисия започна наказателна процедура срещу България. Страната ни е заплашена да плати еднократна санкция в размер на 839 хил. евро и за всеки ден бездействие по 660 евро от структурните фондове, с които се подпомагат земеделските производители.</p>
      <p>От мотивите на вносителите на промените в сегашния закон става ясно, че промяната се налага заради заведена процедура относно противоречие с текстове на Договора за функциониране на ЕС.</p>
      <p>В предложения законопроект изрично се посочва, че чужди държави не могат да притежават право на собственост върху земеделски земи. Политическите партии и организации, движения и коалиции с политически цели също не могат да имат ниви.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
        </b>
      </p>
      <p><b><i>За още любопитни новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i></b>      </p>
      <related>
        <h4>По темата</h4>
        <a href="https://www.vesti.bg/bulgaria/borisov-spria-zalozhenata-bomba-v-dobrudzha-bsp-s-otgovor-6072326"/>
        <a href="https://www.vesti.bg/bulgaria/v-chii-ryce-e-zemiata-na-bylgariia-6069391"/>
        <a href="https://www.vesti.bg/pari/stoki-i-ceni/s-15-sa-poskypnali-zemedelskite-zemi-za-godina-6034525"/>
      </related>
    </article>
  </body>
</html>