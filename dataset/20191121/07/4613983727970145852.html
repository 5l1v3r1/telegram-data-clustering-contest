<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/koya-e-izostavashtata-kompaniya-koyato-mozhe-da-se-prevarne-v-nay-golemiya-proizvoditel-na-petrol.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T07:11:13+00:00"/>
    <meta property="og:title" content="Коя е изоставащата компания, която може да се превърне в най-големия производител на петрол"/>
    <meta property="og:description" content="Ако Бразилия се присъедини към ОПЕК, плановете за увеличаване на добива може да не се реализират"/>
  </head>
  <body>
    <article>
      <h1>Коя е изоставащата компания, която може да се превърне в най-големия производител на петрол</h1>
      <address><time datetime="2019-11-21T07:11:13+00:00">21 Nov 2019, 07:11</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Аукционите за петрол в Бразилия през ноември обикновено не получават много ентусиазирани реакции от пазарите или от глобалните компании за проучване и производство на нефтени продукти. Но през този месец Petrobras не можеше да се надява на по-добро развитие от тях. Тя получи пълен контрол върху 8 млрд. барела петрол, намиращи се в полето Бузиос, предаде Oilprice.com.</p>
      <p>Това значително подпомага експанзията на Petrobras, която вече е най-бързо растящата петролна компания в света. А прогнозите пред държавния гигант са повече от оптимистични. Всъщност към 2030 г. тя може да е най-голямата петролна публично търгувана компания в света, сочи прогнозата на консултантската компания Rystad Energy.</p>
      <p>За да експлоатира новите си запаси, Бразилия ще инвестира впечатляващите 70 млрд. долара между 2020 и 2025 г. само за разработване на петролното поле. Очакванията са, че това ще окаже огромен ефект върху държавната ѝ петролна компания. "Нашата прогноза е, че само Petrobras ще може да създаде ръст на предлагането от 1,3 млн. барела петрол дневно през следващите десет години", коментира Адитя Рави от Rystad Energy.</p>
      <p>Само в рамките на настоящата година Petrobras се изкачи от пета до трета позиция сред най-големите публични производители на петрол, след като добивът ѝ достигна 2,2 млн. барела дневно през третото тримесечие. Възможно е само след няколко месеца тя да изпревари и PetroChina, след което единствената компания, с която ще трябва да се конкурира за първата позиция, ще е Роснефть.</p>
      <p>Общият добив на Бразилия е възможно да нарасне двукратно през следващите малко над 10 години. Средната му норма през настоящата година е 2,8 млн. барела дневно, но прогнозата е той да нарасне до 5,5 млн. барела дневно към 2030 г. Това увеличение ще се дължи почти изцяло на Petrobras през следващите години.</p>
      <p>Това може да се окаже добре дошло за ОПЕК, ако плановете на властите в страната за включването на страната в петролния картел се сбъднат. С подобно производство страната ще стане третият най-голям участник в него, изоставащ единствено от Саудитска Арабия и Ирак. Но не всички са оптимисти.</p>
      <p>"Присъединяването към ОПЕК може да се окаже голям проблем за Бразилия и да вкара страната под светлината на прожекторите, индикиращи риск, точно в момента, в който производството ѝ започва да расте", коментира Рави. А държавата вече има проблеми. През последния месец 45 блока за копаене бяха предложени на търг, а само 15 от тях получиха оферти. Това е сигнал, че страната днес не е толкова привлекателна за международни инвеститори, колкото властите са се надявали.</p>
    </article>
  </body>
</html>