<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/pallotta-valuta-il-club-800-milioni-con-un-extra-legato-al-nuovo-stadio/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-21T07:41:06+00:00"/>
    <meta property="og:title" content="Pallotta valuta il club 800 milioni con un extra legato al nuovo stadio"/>
    <meta property="og:description" content="La Goldman Sachs sta conducendo il processo di vendita raccogliendo manifestazioni di interesse: finora ne sono pervenute circa 20"/>
  </head>
  <body>
    <article>
      <h1>Pallotta valuta il club 800 milioni con un extra legato al nuovo stadio</h1>
      <h2>La Goldman Sachs sta conducendo il processo di vendita raccogliendo manifestazioni di interesse: finora ne sono pervenute circa 20</h2>
      <address><time datetime="2019-11-21T07:41:06+00:00">21 Nov 2019, 07:41</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>James Pallotta</b> <b>valuta la As Roma 800 milioni</b> che, al netto dei 270 milioni di debiti, può fruttare un prezzo di 530 milioni, scrive Rosario Dimito su<i> Il Messaggero.</i></p>
      <p><b>Più un’aggiunta</b> (earn out in linguaggio tecnico)<b> legata al progetto Stadio</b> se mai si facesse. E’ questo l’ordine di grandezza sul quale Goldman Sachs e lo studio legale Chiomenti, advisor del patron del club giallorosso, stanno conducendo il processo di vendita raccogliendo manifestazioni di interesse: <b>finora ne sono pervenute circa 20</b>, da tutte le parti del mondo, nessuna italiana. In parallelo a questa procedura, ecco, giorni fa, l’irruzione di Dan <b>Friedkin</b>, uomo d’affari californiano, importatore del marchio Toyota che attraverso due emissari da qualche giorno nella capitale, <b>vuole aggirare la procedura di vendita</b> e fare un’offerta al più presto bruciando la concorrenza.</p>
      <p><b>Ma i competitor, almeno alcuni di essi, sono molto agguerriti.</b> Ci sarebbe innanzitutto una vecchia conoscenza italiana del mondo del fashion: <b>Mayhoola</b> for Investments, della famiglia reale del Qatar che a luglio del 2012, ha acquisito per 850 milioni il controllo di Valentino, a giugno 2016 la casa di moda francese Balmain, aggiungendo un marchio favorito da Kim Kardashian e il mese dopo la griffe Pal Zileri.</p>
      <p>Ma la squadra giallorossa fa gola anche <b>altri investitori del golfo.</b> C’è <b>Qatar sport investments,</b> proprietario del Paris Saint Germain ed è di proprietà della Qatar Investment Authority (Qia) che nel 2010 stava scalando Unicredit e ha messo le mani a Milano sul Progetto Porta Nuova; Mubadala Development Company, veicolo d’investimento del governo di Abu Dhabi, che anch’esso ha rapporti ancora in corso con Unicredit dove ha il 4,9%; poi c’è Adia, fondo emiratino che assieme Gic (Singapore) ha il 45% di Cellnex, la società della torri di Edizione (Benetton) e spesso è interessato in deal italiani.</p>
      <p>A parte il mondo arabo, <b>il dossier è sul tavolo di molti fondi di investimento internazionali</b> che stanno valutando il da farsi.</p>
      <p>Goldman Sachs che da quattro anni è vicina alla Roma è ha i 2/3 del debito della società di calcio, <b>punta entro Natale a raccogliere le offerte non vincolanti,</b> sempre che nel frattempo, non ci sia un’accelerazione con Friedkin, che è assistito da JpMorgan, banca d’affari americano dove il plenipotenziario per Europa, Medio Oriente e Africa è Vittorio Grilli, ex dg del Tesoro.</p>
      <p>Nel giro di qualche settimana dovrebbe avvenire la management presentazione che è la presentazione del top management della società ai pretendenti: è una delle tappe tradizionali di queste operazioni di vendita delle società. Consente ai pretendenti di conoscere coloro che guidano la Roma, apprendere dalla loro voce i piani di sviluppo, interrogarli sull’andamento del club al di là dei numeri ufficiali.</p>
    </article>
  </body>
</html>