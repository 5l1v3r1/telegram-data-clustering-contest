<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391855-%d7%9e%d7%a4%d7%9c%d7%92%d7%94-%d7%93%d7%9e%d7%95%d7%a7%d7%a8%d7%98%d7%99%d7%aa-%d7%9c%d7%a4%d7%99%d7%93-%d7%91%d7%99%d7%98%d7%9c-%d7%90%d7%aa-%d7%94%d7%a4%d7%a8%d7%99%d7%99%d7%9e%d7%a8%d7%99%d7%96"/>
    <meta property="og:site_name" content="סרוגים"/>
    <meta property="article:published_time" content="2019-11-21T07:32:50+00:00"/>
    <meta property="og:title" content="מפלגה דמוקרטית? לפיד ביטל פריימריז ביש עתיד"/>
    <meta property="og:description" content="על פי התקנות של מפלגת 'יש עתיד' הבחיות לראשות המפלגה אמורות להתקיים אחרי הכנסת הנוכחית שצפויה להתפזר תוך 21 יום. אלא שבאורח פלא, במפלגה של יאיר לפיד הודיעו"/>
  </head>
  <body>
    <article>
      <h1>מפלגה דמוקרטית? לפיד ביטל פריימריז ביש עתיד</h1>
      <h2>על פי התקנות של מפלגת 'יש עתיד' הבחיות לראשות המפלגה אמורות להתקיים אחרי הכנסת הנוכחית שצפויה להתפזר תוך 21 יום. אלא שבאורח פלא, במפלגה של יאיר לפיד הודיעו הבוקר על ביטול ההליך</h2>
      <address><time datetime="2019-11-21T07:32:50+00:00">21 Nov 2019, 07:32</time> by <a rel="author">, חדשות סרוגים</a></address>
      <p>בעוד במפלגת יש עתיד' מותחים ביקורת קשה על התנהלותו של ראש הממשלה בנימין נתניהו במפלגת 'הליכוד', הבוקר הודיעו במפלגה על ביטול הבחירות לראשות המפלגה.</p>
      <p>על פי התקנון של מפלגת 'יש עתיד', הפריימריז ליו"ר המפלגה אמורים להתקיים מיד עם תום כהונת הכנסת ה- 22, זו שמכהנת בימים אלו ועשויה להתפזר תוך 21 יום. אלא שכאמור, הבוקר, באורח פלא, הודיעו במפלגה על ביטול ההליך.</p>
      <p>על פי התקנון, בסעיף המתייחס לכהונת היו"ר נכתב: "היו"ר המייסד (יאיר לפיד; ג"ע) יכהן עד תום תקופת כהונתה של הכנסת ה- 22, או עד שיודיע על פרישה מתפקידו, או עד שייבצר ממנו לכהן כיו"ר המפלג, לפי המוקדם".</p>
      <p>בהמשך הסעיף נכתב: "עם סיום כהונתו של היו"ר המייסד ייערכו בחירות ליו"ר המפלגה, כמפורט בתקנון זה". עוד נכתב כי "היו"ר המייסד יהא רשאי להציג את מועמדותו בבחירות לתפקיד יו"ר המפלגה גם לאחר תקופת תום כהונתו".</p>
      <p>אלא שכאמור, במפלגת יש עתיד הודיעו הבוקר, באורח פלא, על ביטול הבחירות לראשות המפלגה, כאשר היו"ר המכהן יאיר לפיד, ימשיך לשמש בתפקיד עד לאחר הבחירות לכנסת ה- 25. במפלגה דוחים את הטענות להליך לא דמוקרטי ומציינים כי מדובר באילוץ שנובע מהפלונטר הפוליטי.</p>
      <p>בהודעה שפורסמה מטעם המפלגה, נכתב, בין היתר: "לאור המצב החריג של בחירות חוזרות וחוסר פעילות פרלמנטרית בכנסת ה- 21 והכנסת ה- 22 יחד עם הקמת מפלגת "כחול לבן", הוחלט ביש עתיד להאריך את כהונת היו"ר, ח"כ יאיר לפיד, עד לסיום כהונת כנסת ה- 25 כולל. מדובר בהליך טכני לאור הנסיבות המיוחדות".</p>
    </article>
  </body>
</html>