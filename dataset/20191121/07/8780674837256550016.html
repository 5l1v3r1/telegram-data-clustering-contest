<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/pathanamthitta/local-news/2019/11/20/pathanamthitta-vijay-babu-in-sabarimala.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T07:29:00+00:00"/>
    <meta property="og:title" content="‘തൃശൂർ പൂരത്തിന്റെ’ ഇടവേളയിൽ ദർശനത്തിന് വിജയ്ബാബു; എല്ലാം ശബരീശനിൽ സമർപ്പിച്ച്..."/>
    <meta property="og:description" content="ശബരിമല ∙ പുതിയ ചിത്രമായ 'തൃശൂർ പൂര'ത്തിന്റെ ചിത്രീകരണ തിരക്കിൽ നിന്നാണു നടനും നിർമാതാവുമായ വിജയ് ബാബു അയ്യപ്പ ദർശനത്തിന്റെ സുകൃതം തേടി എത്തിയത്..Pathanamthitta News. പത്തനംതിട്ട ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>‘തൃശൂർ പൂരത്തിന്റെ’ ഇടവേളയിൽ ദർശനത്തിന് വിജയ്ബാബു; എല്ലാം ശബരീശനിൽ സമർപ്പിച്ച്...</h1>
      <address><time datetime="2019-11-21T07:29:00+00:00">21 Nov 2019, 07:29</time> by <a rel="author">മനോരമ ലേഖകൻ</a></address>
      <p>ശബരിമല ∙ പുതിയ ചിത്രമായ ‘തൃശൂർ പൂര’ത്തിന്റെ ചിത്രീകരണ തിരക്കിൽ നിന്നാണു നടനും നിർമാതാവുമായ വിജയ് ബാബു അയ്യപ്പ ദർശനത്തിന്റെ സുകൃതം തേടി എത്തിയത്. ക്രിസ്മസിനു പ്രദർശനത്തിന് എത്തേണ്ടതിനാൽ നിന്നു തിരിയാൽ സമയമില്ല. പക്ഷേ പണ്ടു കാലം മുതലേ വൃശ്ചികത്തിലെ ആദ്യ ആഴ്ചയിൽ തന്നെ കെട്ടുമുറുക്കി അയ്യപ്പ ദർശനം നടത്തുക പതിവാണ്. അച്ഛൻ സുരേഷ് ചന്ദ്ര ബാബുവിനൊപ്പം നന്നേ ചെറുപ്പത്തിൽ തുടങ്ങിയ പതിവാണ്.</p>
      <p>അത് തെറ്റിക്കാൻ പറ്റില്ല. ഏഴാം ക്ലാസ് വിദ്യാർഥിയായ മകൻ ഭരത് വിജയ്‌യെയും ഒപ്പം കൂട്ടിയാണ് ദർശനത്തിനെത്തിയത്. സിനിമയുടെ തിരക്ക് എത്ര ഉണ്ടെങ്കിലും അയ്യപ്പ സ്വാമിയെ മറന്ന് ഒന്നും ചെയ്യാൻ മനസ് വരില്ല. എല്ലാം ശബരീശനിൽ സമർപ്പിച്ചാണ് ഇറങ്ങുന്നത്. തത്ത്വമസിയുടെ കാരുണ്യം എല്ലാത്തിലും ഉണ്ട്. അതുകൊണ്ടല്ലേ സിനിമകള‍ൊക്കെ ഹിറ്റാകുന്നത് അദ്ദേഹം ചോദിക്കുന്നു.</p>
      <p>
        <b>∙ എന്താണു തൃശൂർ പൂരത്തിന്റെ ഇതിവൃത്തം?</b>
      </p>
      <p>ഇന്നു നമ്മൾ കാണുന്നതല്ല തൃശൂരിന്റെ യഥാർഥ മുഖം. സാംസ്കാരിക തലസ്ഥാനമാണെങ്കിലും ഒരുപാട് പണക്കാരും അതുപോലെ ക്രമിനലുകളുമുളള നാടാണ്. ക്രിമിനലുകളായ ഒരാൾ എല്ലാം ഉപേക്ഷിച്ചു കുടുബ ജീവിതത്തിലേക്കു മടങ്ങി വരുമ്പോൾ ഉണ്ടാകുന്ന പ്രശ്നങ്ങളാണ് ഇതിവൃത്തം. ജയസൂര്യയാണ് നായകൻ.</p>
      <p>
        <b>∙ ആട് രണ്ടിന്റെ അടുത്ത ഭാഗം ഉണ്ടോ?</b>
      </p>
      <p>പ്രേക്ഷകർ ഹൃദയത്തിലേറ്റിയ സിനിമയാണ് ആട്. അതിന്റെ രണ്ടാം ഭാഗവും സൂപ്പർ ഹിറ്റായി. അതിനാൽ ഓണത്തിന് പ്രദർശനത്തിന് എത്തത്തക്ക വിധത്തിൽ മൂന്നാം ഭാഗത്തിന്റെ കഥയും തിരക്കഥയും തുടങ്ങിയിട്ടുണ്ട്. ഏപ്രിലിൽ ആയിരിക്കും ഷൂട്ടിങ്. ജയസൂര്യ, വിനായകൻ, ധർമജൻ, ഇന്ദ്രൻസ് തുടങ്ങി പഴയ ടീം എല്ലാം ഉണ്ടാകും.</p>
      <p>
        <b>∙ ബിഗ് ബജറ്റ് ചിത്രങ്ങൾ?</b>
      </p>
      <p>സത്യന്റെ ജീവിത കഥയാണ് മനസിലുള്ള ബിഗ് ബജറ്റ് ചിത്രം. അതിനുള്ള പണി തുടങ്ങി. എവിടെയെല്ലാം ജോലി ചെയ്തോ അവിടെ എല്ലാം പോയി വിവരങ്ങൾ ശേഖരിച്ചാണ് കഥയുണ്ടാക്കുന്നത്. നടൻ എന്ന നിലയിൽ അദ്ദേഹത്തിന്റെ പ്രവർത്തന മേഖലയും ജീവിതവും എല്ലാം ഉൾക്കൊള്ളിച്ചാണ് തയാറാക്കുന്നത്. സെപ്റ്റംബർ, ഒക്ടോബർ മാസത്തിലാകും ഷൂട്ടിങ്.</p>
    </article>
  </body>
</html>