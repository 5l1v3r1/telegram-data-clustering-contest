<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019483/%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%A7%D8%B2-%D8%AE%D8%B7%D9%88%D8%B7-%D9%82%D8%B1%D9%85%D8%B2-%D9%86%D8%B8%D8%A7%D9%85-%D8%AF%D9%81%D8%A7%D8%B9-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:50:07+00:00"/>
    <meta property="og:title" content="نیروی انتظامی از خطوط قرمز نظام دفاع می‌کند"/>
    <meta property="og:description" content="ایسنا/لرستان نماینده ولی‌فقیه در لرستان با بیان این‌که امنیت کشور مدیون زحمات پلیس است، گفت: نیروی انتظامی همواره در مواقع حساس حضور دارد و از خطوط قرمز نظام دفاع می‌کند."/>
  </head>
  <body>
    <article>
      <h6 class="kicker">آیت‌الله میرعمادی:</h6>
      <h1>نیروی انتظامی از خطوط قرمز نظام دفاع می‌کند</h1>
      <address><time datetime="2019-11-21T07:50:07+00:00">21 Nov 2019, 07:50</time> by <a rel="author">زهره گودرزی</a></address>
      <p>ایسنا/لرستان نماینده ولی‌فقیه در لرستان با بیان این‌که امنیت کشور مدیون زحمات پلیس است، گفت: نیروی انتظامی همواره در مواقع حساس حضور دارد و از خطوط قرمز نظام دفاع می‌کند.</p>
      <p>آیت‌الله سیداحمد میرعمادی ضمن قدردانی از تلاش‌های شبانه‌روزی نیروی انتظامی در برقراری نظم و امنیت و شناسایی آشوبگران حوادث اخیر، اظهار کرد: امروز پلیس ولایت‌مدار و با بصیرت، حافظ امنیت مردم در تمامی عرصه‌های مختلف جامعه است.</p>
      <p>وی با اشاره به مدیریت و تدابیر خوب و شایسته فرماندهی انتظامی لرستان در نظم‌بخشی و ایجاد آسایش و امنیت شهروندان، خاطرنشان کرد: امنیت کشور مدیون زحمات پلیس است، چراکه کارکنان انتظامی همواره در مواقع حساس حضور دارند و از خطوط قرمز نظام دفاع می‌کنند.</p>
      <p>نماینده ولی‌فقیه در لرستان با تأکید بر این‌که ایجاد امنیت تأثیرگذار و ماندگار در جامعه از اهداف نیروی انتظامی است، بیان کرد: پلیس در زمینه شناسایی و دستگیری فتنه‌گران و مخلان نظم و امنیت مردم قاطعانه و به نحو بسیار مطلوبی عمل کرده است و جا دارد از زحمات پلیس تقدیر و تشکر شود.</p>
      <p>آیت‌الله میرعمادی با اشاره به این‌که همه بر این باوریم که سبزپوشان نیروی انتظامی در کنار دیگر نیروهای امنیتی با تلاش بی‌شائبه امنیت را برای میهن اسلامی فراهم می‌آورند، افزود: این نعمت بزرگی است که امروزه کشور جمهوری اسلامی ایران در مقایسه با کشورهای همسایه خود از امنیت بسیار بالایی برخوردار است.</p>
      <p>انتهای پیام</p>
    </article>
  </body>
</html>