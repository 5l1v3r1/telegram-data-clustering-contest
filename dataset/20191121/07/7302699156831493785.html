<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111804"/>
    <meta property="og:site_name" content="MGR Online"/>
    <meta property="article:published_time" content="2019-11-21T07:29:00+00:00"/>
    <meta property="og:title" content="ทำไม TRUE ชิงปฏิเสธเพิ่มทุน / สุนันท์ ศรีจันทรา"/>
    <meta property="og:description" content="หลังปิดการซื้อขายหุ้นเมื่อวันพุธที่ 20 พฤศจิกายนที่ผ่านมา บริษัท ทรู คอร์ปอเรชั่น จำกัด (มหาชน) หรือ TRUE ได้ชี้แจงผ่านระบบสารสนเทศตลาดหลักทรัพย์ ปฏิเสธข่าวลือ การเพิ่มทุนจดทะเบียน"/>
  </head>
  <body>
    <article>
      <h1>ทำไม TRUE ชิงปฏิเสธเพิ่มทุน / สุนันท์ ศรีจันทรา</h1>
      <address><time datetime="2019-11-21T07:29:00+00:00">21 Nov 2019, 07:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011565901.JPEG"/>
      </figure>
      <p><b>หลังปิดการซื้อขายหุ้นเมื่อวันพุธที่ 20 พฤศจิกายนที่ผ่านมา บริษัท ทรู คอร์ปอเรชั่น จำกัด (มหาชน) หรือ TRUE ได้ชี้แจงผ่านระบบสารสนเทศตลาดหลักทรัพย์ ปฏิเสธข่าวลือการเพิ่มทุนจดทะเบียน โดยระบุว่า บริษัทไม่มีความจำเป็นต้องเพิ่มทุนแต่อย่างใด </b><br/><br/>TRUE ระบุว่า ตามที่มีข่าวลือในหมู่นักลงทุนว่า บริษัทจะเพิ่มทุนในราคาหุ้นละ 3 บาทนั้น ไม่เป็นความจริง เพราะบริษัทมีเงินสดอยู่กว่า 2.3 หมื่นล้านบาท และยังถือหน่วยลงทุนกองทุนรวมโครงสร้างพื้นฐานโทรคมนาคมดิจิทัล (DIF) 3.2 พันล้านหน่วย คิดเป็นมูลค่าประมาณ 5.4 หมื่นล้านบาท จึงไม่มีความจำเป็นต้องเพิ่มทุนแต่อย่างใด<br/><br/>ข่าวลือที่เกิดขึ้นกับบริษัทจดทะเบียนส่วนใหญ่ <b>มักจะเป็นข่าวลือที่กระตุ้นราคาหุ้น</b> และเมื่อราคาหุ้นปรับตัวขึ้นอย่างผิดปกติ ตลาดหลักทรัพย์จะสอบถามไปยังบริษัทจดทะเบียน ขอให้ชี้แจงข้อมูลที่ส่งผลต่อราคาหุ้น<br/><br/>แต่กรณีของ TRUE เข้าใจว่า ตลาดหลักทรัพย์ไม่ได้สอบถามและขอให้บริษัทชี้แจงข้อมูล โดย TRUE ออกมาชี้แจงเอง เนื่องจากราคาหุ้นปรับตัวลงต่อเนื่องหลายวันติด ซึ่งไม่รู้ว่าจะเกิดจากข่าวลือการเพิ่มทุน หรือจะเกิดจากภาวะตลาดหุ้นที่ปรับตัวลง ทำให้หุ้นทั้งกระดานแดงฉาน<br/><br/>ราคาหุ้น TRUE ปรับฐานลงติดต่อกันหลายวันแล้ว โดยเมื่อวันที่ 14 พฤศจิกายน ปิดที่ 5.05 บาท แต่หลังจากนั้นทรุดลงทุกวัน จนวันที่ 20 พฤศจิกายนปิดที่ 4.16 บาท ลดลงรวม 99 สตางค์ หรือลดลงเกือบ 20%<br/><br/>การปรับตัวลงรอบนี้อาจทำให้ฝ่ายบริหาร TRUE นั่งไม่ติด และชิงออกมาปฏิเสธข่าวลือการเพิ่มทุน เพื่อระงับผลกระทบที่เกิดจากราคาหุ้น แม้ว่าข่าวลือการเพิ่มทุนจะเกิดขึ้นในวงแคบๆ ก็ตาม และนักลงทุนส่วนใหญ่ไม่ได้ยินข่าวลือ<br/><br/>อดีตย้อนหลังไปหลายสิบปีก่อน การเพิ่มทุนถือเป็นข่าวดีที่กระตุ้นราคาหุ้น บริษัทจดทะเบียนใดประกาศเพิ่มทุน นำหุ้นใหม่จัดสรรให้ผู้ถือหุ้นเดิม ราคาหุ้นจะพุ่งขึ้นตามสัดส่วนการจัดสรร<br/><br/><b>บริษัทจดทะเบียนที่นำหุ้นใหม่เสนอขายผู้ถือหุ้นเดิมในสัดส่วน 1 หุ้นเดิมต่อ 1 หุ้นใหม่ โดยขายในราคาพาร์ จะทำให้ราคาหุ้นพุ่งขึ้นชนเพดานทันที </b>แต่ถ้าจัดสรรในสัดส่วน 1 หุ้นเดิมต่อ 4 หุ้นใหม่ ราคาหุ้นจะพุ่งชนเพดาน 4 วันติด ซึ่งยุคนั้นกำหนดเพดานการขึ้นลงหุ้นแต่ละวันไม่เกิน 10%<br/><br/>นักลงทุนพากันคิดว่า การเพิ่มทุน นำหุ้นใหม่เสนอขายผู้ถือหุ้นเดิมในราคาพาร์ จะทำให้ผู้ถือหุ้นเดิมมีหุ้นเพิ่มขึ้นในราคาต้นทุนที่ต่ำ จากเดิมมี 1 หุ้น จะเพิ่มเป็น 2 หุ้น หรือถ้าเพิ่มทุนในสัดส่วน 1 ต่อ 4 ผู้ถือหุ้นเดิมที่มี 1 หุ้น จะมีหุ้นเพิ่มขึ้นเป็น 5 หุ้น<br/><br/>และหุ้นทั้ง 5 หุ้น จะอ้างอิงกับราคาหุ้นที่ซื้อขายในกระดาน เช่น หุ้นบนกระดานราคา 100 บาท นักลงทุนคิดว่าทั้ง 5 หุ้นซึ่งรวมหุ้นเพิ่มทุนใหม่อีก 4 หุ้น จะมีราคาหุ้นละ 100 บาท ขณะที่หุ้นเพิ่มทุนใหม่ 4 หุ้น จองซื้อในราคาพาร์ ซึ่งอาจกำหนดไว้ที่ 1 บาทหรือ 10 บาท<br/><br/>การประกาศเพิ่มทุนในอดีต จึงถือเป็นข่าวดีชิ้นใหญ่ จุดพลุให้นักลงทุนแห่เข้ามาเก็งกำไร เพราะทุกคนอยากได้ลูกหุ้นใหม่<br/><br/>แต่ปัจจุบัน <b>การเพิ่มทุนกลายเป็นข่าวร้าย และมักจะทำให้เกิดการเทขายหุ้น</b> เพราะนักลงทุนเข้าใจแล้วว่า การเพิ่มทุนจะทำให้จำนวนหุ้นเพิ่มขึ้น เท่ากับตัวหารกำไรต่อหุ้นมากขึ้น ซึ่งหากบริษัทไม่สามารถสร้างผลกำไรให้เติบโตสูง เพื่อรองรับจำนวนหุ้นที่เพิ่มขึ้นได้ จะฉุดให้กำไรสุทธิต่อหุ้นลดลง<br/><br/>เมื่อกำไรสุทธิต่อหุ้นลดลง ผลที่ตามมาคือ<b> ราคาหุ้นจะปรับตัวลงตาม</b><br/><br/>ฝ่ายบริหาร TRUE คงทนดูราคาหุ้นทรุดลงต่อไปไม่ไหว จึงรีบออกมาปฏิเสธเพิ่มทุนทันที เพื่อดับข่าวลือที่อาจเป็นชนวนให้เกิดการทุบหุ้น<br/><br/>ข่าวลือ TRUE เพิ่มทุนหุ้นละ 3 บาทถูกปฏิเสธแล้ว และถ้าข่าวลือเป็นต้นเหตุของการถล่มหุ้นจริง ราคาหุ้น TRUE จะต้องโงหัวขึ้น<br/><br/>คำถามคือ <b>หุ้น TRUE ที่ดิ่งลงหลายวันติดๆ เกิดจากข่าวลือการเพิ่มทุนแน่หรือ </b>เพราะถ้าไม่ใช่ การออกมาปฏิเสธข่าวลืออาจไม่ช่วยให้สถานการณ์หุ้น TRUE ดีขึ้นก็ได้</p>
      <figure>
        <img src="https://mpics.mgronline.com/pics/Images/562000011565902.JPEG"/>
      </figure>
      <figure>
        <img src="https://mpics.mgronline.com/pics/Images/562000011565903.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000111804"/>
      </related>
    </article>
  </body>
</html>