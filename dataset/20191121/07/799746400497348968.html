<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103306/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T07:43:37+00:00"/>
    <meta property="og:title" content="&quot;План Сороса&quot;: суд зобов'язав владу Угорщини вибачитися за фейки про біженців"/>
    <meta property="og:description" content="Верховний суд Угорщини ухвалив рішення про те, що влада Угорщини повинна публічно вибачитися за “оманливі і фальшиві” твердження про правозахисну організацію, що допомагає біженцям."/>
  </head>
  <body>
    <article>
      <h1>"План Сороса": суд зобов'язав владу Угорщини вибачитися за фейки про біженців</h1>
      <address>
        <time datetime="2019-11-21T07:43:37+00:00">21 Nov 2019, 07:43</time>
      </address>
      <p>Верховний суд Угорщини ухвалив рішення про те, що влада Угорщини повинна публічно вибачитися за "оманливі і фальшиві" твердження про правозахисну організацію, що допомагає біженцям.</p>
      <p>Про це 20 листопада заявили представники цієї організації - Гельсінського комітету Угорщини, повідомляє "Європейська правда" з посиланням на <a href="https://www.dw.com/">DW</a>.</p>
      <p>Суд постановив, що організоване владою країни опитування 2017 року зашкодило репутації цієї організації.</p>
      <p>2017 року уряд, очолюваний прем'єр-міністром Віктором Орбаном, розіслав мільйонам угорським громадян опитування, в яких йшлося про "план Сороса" з наповнення Європи біженцями, а <b><a href="https://www.eurointegration.com.ua/news/2017/07/13/7068466/">на вулицях міст з’являлися плакати</a></b>, направлені проти Сороса.</p>
      <p>Крім того, фінансованому американським мільярдером Джорджем Соросом Гельсінському комітету угорська влада закидала захист прав біженців-злочинців.</p>
      <p>Орбан <b><a href="https://www.eurointegration.com.ua/news/2017/06/2/7066633/">заявляв</a></b>, що Сорос платить "мережам агентів" неурядових організацій з метою нав'язування своєї політики.</p>
      <p>За рішенням суду, влада Угорщини повинна поширити вибачення як через ЗМІ, так і через офіційний портал уряду. За даними агентства AFP, влада вже погодилися з цим рішенням суду.</p>
      <p>У Єврокомісії заявляли, що уряд Угорщини поширює фейкові новини про міграційну політику ЄС, засновані на "божевільній теорії змови", і що Євросоюз не має наміру підривати прикордонну охорону окремих держав-членів ЄС, як і не існує планів щодо гуманітарних віз для біженців. Країни-члени ЄС самі вирішують, до якої межі вони приймають легальну міграцію, кажуть у Брюсселі.</p>
      <related>
        <a href="https://www.eurointegration.com.ua/articles/2018/05/31/7082433/"/>
      </related>
    </article>
  </body>
</html>