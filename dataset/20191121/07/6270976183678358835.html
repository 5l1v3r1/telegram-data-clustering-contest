<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/bajden-zayavyv-shho-tramp-i-putin-ne-hochut-bachyty-jogo-prezydentom-ssha/"/>
    <meta property="og:site_name" content="Рубрика"/>
    <meta property="article:published_time" content="2019-11-21T07:59:57+00:00"/>
    <meta property="og:title" content="Байден заявив, що Трамп і Путін не хочуть бачити його президентом США"/>
    <meta property="og:description" content="Колишній віце-президент США Джо Байден дізнався зі слухань щодо імпічменту президента Дональда Трампа відомості, щодо майбутніх президентських виборів. “Я дізнався дещо з цих слухань щодо імпічменту – я дізнався, що Дональд Трамп не хоче, щоб я був кандидатом (у президенти США)”, – сказав Байден на теледебатах претендентів від Демократичної партії в ефірі телеканалу MSNBC. “Також […]"/>
  </head>
  <body>
    <article>
      <h1>Байден заявив, що Трамп і Путін не хочуть бачити його президентом США</h1>
      <address><time datetime="2019-11-21T07:59:57+00:00">21 Nov 2019, 07:59</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/2-109-1024x767-860x580-c-1.jpg"/>
      </figure>
      <p>
        <b>
          <b>Колишній віце-президент США Джо Байден дізнався зі слухань щодо імпічменту президента Дональда Трампа відомості, щодо майбутніх президентських виборів.</b>
        </b>
      </p>
      <p>“Я дізнався дещо з цих слухань щодо імпічменту – я дізнався, що Дональд Трамп не хоче, щоб я був кандидатом (у президенти США)”, – сказав Байден на теледебатах претендентів від Демократичної партії в ефірі телеканалу MSNBC.</p>
      <p>“Також я зрозумів, що Володимир Путін не хоче, щоб я став президентом. Тому я багато почерпнув з цих <a href="https://rubryka.com/2019/11/20/tramp-nazvav-ostanni-sluhannya-z-impichmentu-velykym-dnem-dlya-respublikantsiv-pro-shho-svidchyly-chynovnyky-u-vivtorok/">слухань</a>“, – зазначив він.</p>
      <p>При цьому він додав, що є кандидатом з кращими шансами перемогти Трампа один на один.</p>
      <p>Байден заявив також, що в разі перемоги не буде давати вказівку генпрокурору почати розслідування проти президента США Дональда Трампа.</p>
      <p>
        <b>За його словами, якщо він переможе в 2020 році, то не керуватиме своїм міністерством юстиції “як це робить цей президент”.</b>
      </p>
      <p>“Я б дозволив їм винести незалежне рішення”, – сказав він. Байден зазначив, що рішення про початок розслідування повинен приймати не президент чи “адвокат президента”, а генеральний прокурор.</p>
      <p>“Якщо суд прийме рішення, що він порушив закон, і він повинен бути притягнутий до кримінальної відповідальності, так тому і бути”, – додав Байден.</p>
      <p>Коментарі Байдена слідують за другим днем публічних свідчень цього тижня в рамках процедури імпічменту Трампа.</p>
      <p>Демократи почали процедуру імпічменту щодо президента 24 вересня 2019 року після того, як американський інформатор висловив стурбованість у зв’язку з <a href="https://rubryka.com/2019/09/25/stenograma-tramp-zelenskyj/">телефонною розмовою</a> Трампа з українським президентом Володимиром Зеленським, яка відбулась 25 липня цього року. В ході розмови Трамп закликав Зеленського почати розслідування щодо Джо Байдена і його сина Хантера.</p>
    </article>
  </body>
</html>