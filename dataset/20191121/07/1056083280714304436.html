<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019468/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%B4%D9%86%D8%A8%D9%87-%D9%87%D8%A7%DB%8C-%DA%A9%D8%AA%D8%A7%D8%A8-%D8%AF%D8%B1-%D9%85%D8%B3%D8%A7%D8%AC%D8%AF-%D9%85%D8%AD%D9%88%D8%B1%DB%8C-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:36:23+00:00"/>
    <meta property="og:title" content="اجرای طرح شنبه‌های کتاب در مساجد محوری لرستان"/>
    <meta property="og:description" content="ایسنا/لرستان مدیر ستاد هماهنگی کانون‌های مساجد لرستان از اجرای طرح شنبه‌های کتاب در مساجد محوری شهری و روستایی استان خبر داد."/>
  </head>
  <body>
    <article>
      <h1>اجرای طرح شنبه‌های کتاب در مساجد محوری لرستان</h1>
      <address><time datetime="2019-11-21T07:36:23+00:00">21 Nov 2019, 07:36</time> by <a rel="author">زهره گودرزی</a></address>
      <p>ایسنا/لرستان مدیر ستاد هماهنگی کانون‌های مساجد لرستان از اجرای طرح شنبه‌های کتاب در مساجد محوری شهری و روستایی استان خبر داد.</p>
      <p>محمد ابدالی‌پور در جمع خبرنگاران، از اجرای طرح سراسری «شنبه‌های کتاب» در مساجد محوری شهری و روستایی خبر داد و اظهار کرد: این طرح به‌همت کانون‌های فرهنگی و هنری مساجد اجرا می‌شود.</p>
      <p>وی پویش مردمی نذر کتاب شامل پنج بخش جمع‌آوری کتاب‌های فرسوده و بلااستفاده از مساجد و منازل، طرح اهدای کتاب به کتابخانه‌های روستایی و مناطق محروم، نذر کتاب در گردش، کوله‌پشتی کتاب (تبادل کتاب به‌صورت خانه به خانه) و آدینه کتاب (معرفی کتاب در نمازخانه) را از برنامه‌های کتابخانه‌های مساجد طی امسال برشمرد.</p>
      <p>ابدالی‌پور افتتاح کتابخانه مساجد، اهدای جوایز برندگان مسابقه سراسری کتابخوانی حماسه حسینی، برگزاری دوره‌های آموزشی کتابداران و بازدید گروهی از نمایشگاه‌های کتاب را از دیگر برنامه‌های هفته کتاب در کانون‌های فرهنگی ـ هنری مساجد اعلام کرد.</p>
      <p>وی بازدید کتابداران از کتابخانه‌های نمونه مساجد استان، تقدیر از کتابداران نمونه کتابخانه‌های مساجد و نویسندگان کتاب در حوزه مسجد و اجرای طرح تبادل کتاب بین کتابخانه‌های مساجد با محوریت دبیرخانه استان را از دیگر برنامه‌های هفته کتاب کانون‌های فرهنگی ـ هنری مساجد استان عنوان کرد.</p>
      <p>ابدالی‌پور با بیان این‌که راه‌اندازی نهضت مطالعه مفید با رویکرد معرفی کتاب‌های مفید از طریق پیامک، فضای مجازی و کتابخانه مساجد از دیگر برنامه‌های تدوین شده در هفته کتاب ویژه مساجد استان است، افزود: اجرای برنامه‌های تبلیغی و ترویجی اعم‌ از حضور کتابداران در گلزار شهدا، شرکت در نماز جماعت، دیدار با اهل قلم، دیدار با ائمه جمعه شهرستان‌ها و ارسال پیامک‌های تبلیغی با موضوع کتاب و کتاب‌خوانی از دیگر برنامه‌های کانون‌های فرهنگی ـ هنری مساجد در طول هفته کتاب است.</p>
      <p>مدیر ستاد هماهنگی کانون‌های مساجد لرستان، معرفی کتابخانه‌های مساجد موفق و الگو، برپایی مسابقه کتاب‌خوانی، معرفی مروجان کتاب‌خوانی، شرکت در جشنواره روستاهای دوستدار کتاب و مستندسازی از فعالیت‌ها از دیگر برنامه‌های تدوین شده برای هفته کتاب ویژه کانون‌های فرهنگی ـ هنری مساجد و کتابخانه‌های مساجد است.</p>
      <p>انتهای پیام</p>
    </article>
  </body>
</html>