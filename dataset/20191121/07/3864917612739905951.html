<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822524-polsa-dobudovue-ustanovku-sob-zahistitisa-vid-brudnogo-gazu-iz-rf.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T07:48:00+00:00"/>
    <meta property="og:title" content="Польща добудовує установку, щоб захиститися від “брудного” газу із РФ"/>
    <meta property="og:description" content="Польща завершує побудову першої у країні установки для осушення газу через побоювання, що Росія може навмисне зіпсувати якість блакитного палива."/>
  </head>
  <body>
    <article>
      <h1>Польща добудовує установку, щоб захиститися від “брудного” газу із РФ</h1>
      <h2>Польща завершує побудову першої у країні установки для осушення газу через побоювання, що Росія може навмисне зіпсувати якість блакитного палива.</h2>
      <address>
        <time datetime="2019-11-21T07:48:00+00:00">21 Nov 2019, 07:48</time>
      </address>
      <p>Про це заявив президент Польської нафтогазової компанії (PGNiG) Пьотр Возьняк в ефірі телеканалу TVP Info, повідомляє <a href="https://www.polskieradio.pl/398/7856/Artykul/2407096,%D0%9F%D0%BE%D0%BB%D1%8C%D1%89%D0%B0-%D0%B7%D0%B0%D0%B2%D0%B5%D1%80%D1%88%D1%83%D1%94-%D0%BF%D0%BE%D0%B1%D1%83%D0%B4%D0%BE%D0%B2%D1%83-%D0%BF%D0%B5%D1%80%D1%88%D0%BE%D1%97-%D1%83-%D0%BA%D1%80%D0%B0%D1%97%D0%BD%D1%96-%D1%83%D1%81%D1%82%D0%B0%D0%BD%D0%BE%D0%B2%D0%BA%D0%B8-%D0%B4%D0%BB%D1%8F-%D0%BE%D1%81%D1%83%D1%88%D0%B5%D0%BD%D0%BD%D1%8F-%D0%B3%D0%B0%D0%B7%D1%83">Польське радіо</a>.</p>
      <p>За його словами, Польща готова до можливих перешкод із постачанням газу з Росії. Возьняк запевнив, що у зв'язку з цим у польських газосховищах накопичено приблизно 50 мільйонів кубометрів природного газу, а також завершується побудова установки для осушення газу.</p>
      <p>«Польща готується до подібної ситуації, як у 2016 році, коли росіяни впустили воду в газ, зробивши його непридатним. У Польщі досі не було такої установки, найближча така установка для осушення газу - у Німеччині”, - сказав Возьняк.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2817602-rosia-vze-kompensuvala-ukraini-42-miljona-za-brudnu-naftu.html">Росія вже компенсувала Україні €4,2 мільйона за "брудну" нафту</a>
      </blockquote>
      <p>Він додав, що цю інвестицію мають завершити у середині грудня.</p>
      <p>Глава PGNiG нагадав, що 1 січня 2020 року завершується договір на транзит газу між Україною та Росією, що означає припинення транспортування блакитного палива територією України. Потім у травні закінчується договір на транзит територією Польщі, газопроводом «Ямал-Європа».</p>
      <p>Президент PGNiG також запевнив, що вже у новому році компанія має багато замовлень на прийняття скрапленого природного <a href="https://www.ukrinform.ua/tag-gaz">газу</a> (LNG).</p>
      <p>Як повідомляв Укрінформ, польська державна нафтогазова компанія PGNiG планує повністю перестати купувати газ у російського “Газпрому” після завершення 31 грудня 2022 року так званого Ямальського контракту між обома сторонами.</p>
      <p>Цей контракт між <a href="https://www.ukrinform.ua/tag-polsa">Польщею</a> та Росією був підписаний в 1996 році і передбачав постачання щороку з РФ близько 10 млрд кубометрів газу. Відповідно до положення “бери або плати” (take-or-pay) Польща була зобов’язана купувати в Росії щороку не менше 8,7 млрд кубометрів газу. В 2010 році умови контракту було змінено. Тоді Польща зобов’язалася купувати ще на 2 млрд кубометрів газу більше, транзит газу через територію Польщі було передбачено до 2019 року, а закупівлю – до 2022 включно.</p>
      <p>Раніше Возьняк заявив, що ще цього року очікує позитивного для Польщі судового рішення у справі проти "Газпрому" в Стокгольмському арбітражі. За його словами, Польща щороку переплачувала Росії за газ приблизно 230 млн євро.</p>
    </article>
  </body>
</html>