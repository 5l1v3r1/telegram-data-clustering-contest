<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019477/%D9%84%D8%B2%D9%88%D9%85-%D8%A7%D9%81%D8%B2%D8%A7%DB%8C%D8%B4-%D8%A2%DA%AF%D8%A7%D9%87%DB%8C-%D9%87%D8%A7%DB%8C-%D8%B9%D9%85%D9%88%D9%85%DB%8C-%D8%A7%D8%B2-%D8%B7%D8%B1%D8%AD-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:45:18+00:00"/>
    <meta property="og:title" content="لزوم افزایش آگاهی‌های عمومی از طرح سهمیه‌بندی بنزین"/>
    <meta property="og:description" content="ایسنا/اصفهان یک وکیل پایه یک دادگستری گفت: مردم ایران همه جوره پای نظام جمهوری اسلامی ایستاده‌اند و افزایش آگاهی عموم از طرح سهمیه بندی بنزین باعث می‌شود تا خود این مردم جلوی اغتشاشات را بگیرند."/>
  </head>
  <body>
    <article>
      <h6 class="kicker">یک حقوقدان مطرح کرد؛</h6>
      <h1>لزوم افزایش آگاهی‌های عمومی از طرح سهمیه‌بندی بنزین</h1>
      <address><time datetime="2019-11-21T07:45:18+00:00">21 Nov 2019, 07:45</time> by <a rel="author">آیدا علی اکبری</a></address>
      <p>ایسنا/اصفهان یک وکیل پایه یک دادگستری گفت: مردم ایران همه جوره پای نظام جمهوری اسلامی ایستاده‌اند و افزایش آگاهی عموم از طرح سهمیه بندی بنزین باعث می‌شود تا خود این مردم جلوی اغتشاشات را بگیرند.</p>
      <p>داوود داوری در گفت‌وگو با ایسنا، اظهار کرد: بهترین راه حل جلوگیری از اعتراضاتی که در این چندروز با سودجویی برخی افراد به اغتشاش کشیده شد، توجیه طرح سهمیه بندی بنزین است که تمام اقتصاددانان بر درستی آن صحه گذاشته و آن را قبول دارند.</p>
      <p>وی علت وقایع چند روز اخیر که با سودجویی برخی افراد به اغتشاش و ناآرامی کشیده شد را ناشی از عدم آگاهی عمومی از طرح افزایش نرخ بنزین دانست و افزود: در قانون اساسی جمهوری اسلامی به مسئولیت حاکمیت در برابر افراد جامعه و بالعکس توجه ویژه شده تا افراد جامعه و حکومت نسبت به قانون آگاهی پیدا کنند و از بروز مشکلات پیشگیری شود.</p>
      <p>این حقوقدان با اشاره به اصل ۲۷ قانون اساسی گفت: بر اساس این اصل "برگزاری راهپیمایی‌ها و اجتماعات با اطلاع وزارت کشور و بدون حمل سلاح به شرط آنکه مخل به مبانی اسلام نباشد، آزاد است". این اصل مشخص می‌کند که اعتراضات و تایید عملکرد حکومت از حقوق اساسی افراد جامعه شمرده شده است.</p>
      <p>داوری ادامه داد: اصول دیگر قانون اساسی به دیگر تکالیف افراد جامعه و حاکمیت اختصاص داده شده و در اصل سوم بند دوم قانون اساسی "بالابردن سطح آگاهی‌های عمومی در همه زمینه‌ها با استفاده صحیح از مطبوعات و رسانه‌های گروهی و وسایل دیگر" اشاره دارد که این اصل راهنما و راهگشای حل چنین اختلاف نظرهایی است.</p>
      <p>وی با تاکید بر اینکه اصل ۲۷ قانون اساسی راهپیمایی و تشکیل اجتماع بدون حمل سلاح با برقراری آرامش و مبانی اسلام را کاملا آزاد شمرده است، خاطرنشان کرد: در شرایط فعلی جامعه و با توجه به مشکلات اقتصادی و تحریم‌های ناعادلانه آمریکا بر ملت ایران، افزایش آگاهی عموم و رفع شبهات این طرح می تواند از بروز مشکلات بکاهد.</p>
      <p>این وکیل پایه یک دادگستری اضافه کرد: با توجه به اصل دوم و سوم قانون اساسی که اطلاع رسانی و بالابردن آگاهی‌ها و جلب رضایت عمومی اشاره شده است و با توجه به نظرات کارشناسان خبره اقتصادی و تصمیم گیری سران سه قوه نظام که در شرایط فعلی افزایش قیمت بنزین را تایید می کنند، راهگشای جلوگیری از این ناآرامی ها اطلاع رسانی درست از این طرح است.  </p>
      <p>داوری با تاکید براینکه عموم جامعه با توجه به شرایط کشور بر لزوم همبستگی اتفاق نظر دارند و همواره آن را اثبات کرده اند، تصریح کرد: اگر چه باید ابتدا به شبهات مخالفان طرح، پاسخ داده می شد، اما اکنون هم انتقال توجیه‌ این طرح به صورت علمی گامی موثر در آرامش هرچه بیشتر جامعه خواهد بود و اقدامی است که جلوی افراد سودجو را می‌گیرد.</p>
      <p>انتهای پیام</p>
    </article>
  </body>
</html>