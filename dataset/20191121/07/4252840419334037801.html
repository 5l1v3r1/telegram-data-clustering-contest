<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/jak-porownac-wiek-psa-do-wieku-czlowieka/"/>
    <meta property="og:site_name" content="CHIP"/>
    <meta property="article:published_time" content="2019-11-21T07:15:05+00:00"/>
    <meta property="og:title" content="Jak porównać wiek psa do wieku człowieka?"/>
    <meta property="og:description" content="Psy starzeją się szybciej niż ludzie. To powszechnie wiadomo. Jak jednak porównać wiek psa do wieku człowieka. Jak bardzo dojrzały jest pięcio-, czy siedmioletni pies? To już staruszek, czy jeszcze młodzian? Teraz łatwiej o odpowiedź na to pytanie. Psy starzeją się szybciej niż ludzie. To powszechnie wiadomo. Jak jednak porównać wiek psa do wieku człowieka. Jak bardzo dojrzały jest pięcio-, czy siedmioletni pies? To już staruszek, czy jeszcze młodzian? Teraz łatwiej o odpowiedź na to pytanie. Zespół naukowców z Uniwersytetu Kalifornijskiego w San Diego podjął się opracowania metody, która ułatwiłaby porównywanie wieku, a w zasadzie procesu starzenia się, u tak różnych ssaków jak człowiek i pies. Naukowcy wykorzystali mechanizm epigenetyczny zwany metylacją. W miarę starzenia się ludzi i psów domowych (oczywiście innych zwierząt także) do cząsteczek DNA przyłączają się grupy alkilowe (metylowe). Proces metylacji DNA prowadzi do zmian w aktywności niektórych genów, jednak bez modyfikacji oryginalnej sekwencji DNA.…"/>
  </head>
  <body>
    <article>
      <h1>Jak porównać wiek psa do wieku człowieka?</h1>
      <address><time datetime="2019-11-21T07:15:05+00:00">21 Nov 2019, 07:15</time> by <a rel="author">Monika Mamakis</a></address>
      <p>
        <b>Psy starzeją się szybciej niż ludzie. To powszechnie wiadomo. Jak jednak porównać wiek psa do wieku człowieka. Jak bardzo dojrzały jest pięcio-, czy siedmioletni pies? To już staruszek, czy jeszcze młodzian? Teraz łatwiej o odpowiedź na to pytanie.</b>
      </p>
      <p>Zespół naukowców z Uniwersytetu Kalifornijskiego w San Diego podjął się opracowania metody, która ułatwiłaby porównywanie wieku, a w zasadzie procesu starzenia się, u tak różnych ssaków jak człowiek i pies. Naukowcy wykorzystali mechanizm epigenetyczny zwany metylacją. W miarę starzenia się ludzi i psów domowych (oczywiście innych zwierząt także) do cząsteczek DNA przyłączają się grupy alkilowe (metylowe). Proces metylacji DNA prowadzi do zmian w aktywności niektórych genów, jednak bez modyfikacji oryginalnej sekwencji DNA. Zmiany te postępują wraz z wiekiem biologicznym danego zwierzęcia, który może być większy lub mniejszy od wieku mierzonego w przeżytych latach. <b>Naukowcy mogą więc ustalić czyjś wiek biologiczny, mierząc zmiany chemiczne w DNA, które zachodzą z czasem. Mowa o tzw. zegarze epigenetycznym. </b></p>
      <figure>
        <img src="https://www.chip.pl/uploads/2019/11/0v9m2IVUvWTBZJtxBrGTQxwHKpd94RSQ.jpg"/>
        <figcaption><i>„Żartujesz? Jest dopiero 10.00. Jeszcze trochę pośpię”</i>. Jak się ma prawie „siedem dych na karku”, to czas płynie inaczej. Także psu.</figcaption>
      </figure>
      <p><b>Zespół z kalifornijskiej uczelni postanowił więc porównać zegary epigenetyczne ludzi i psów.</b> Przy czym wzięto pod uwagę, że długość życia psa jest mocno skorelowana z jego wielkością. Im większy pies, tym krócej żyje. Mimo to wszystkie rasy rozwijają się podobnie, przez pierwsze dwa lata wchodząc w dorosłość. Jednak jedna z ras, czyli labradory, ma bardzo jednolity profil genetyczny, co ułatwiło naukowcom zidentyfikowanie fragmentów DNA związanych ze starzeniem. Naukowcy porównali więc dane 104 labradorów z opublikowanymi profilami metylacji 320 osób (w wieku od roku do 103 lat) i 133 myszy.</p>
      <blockquote>Porównanie z ludzkimi metylomami ujawnia nieliniową zależność, którą pozwala porównać wiek psa z wiekiem człowieka, pokazując jednocześnie, że w tym samym momencie życia u obu gatunków mają miejsce zmiany fizjologiczne.</blockquote>
      <p>Podobieństwa były największe w porównaniu młodych psów do młodych ludzi, a starszych psów do starszych ludzi. <b>To dopasowanie zegarów epigenetycznych pozwoliło zespołowi na opracowanie formuły obliczania „ludzkiego” wieku:</b></p>
      <p><i><b>wiek_człowieka= 16ln (wiek psa) + 31</b></i>.</p>
      <p>Wystarczy więc pomnożyć naturalny logarytm wieku psa w latach (<a href="https://www.rapidtables.com/calc/math/Ln_Calc.html">kalkulator logarytmu</a>) przez 16, a następnie dodać 31. W ten sposób uzyskuje się ludzki odpowiednik psich lat. Łatwo więc policzyć, że 10-letni pies zbliża się do ludzkiej siedemdziesiątki. Nic dziwnego, że więcej śpi i nie w głowie mu zabawy z piłeczką.</p>
      <figure>
        <img src="https://www.chip.pl/uploads/2019/11/OBZ3fYalXoTiB7v7sBqkKtXWYXUdgqbP.png"/>
      </figure>
      <p>Wykorzystując tę formułę <a href="https://www.biorxiv.org/content/10.1101/829192v1?ct=">naukowcy przekonali</a> się, że dobrze oddaje ona tempo rozwoju fizjologicznego ludzi i psów. Siedmiotygodniowe szczenię jest na tym samym etapie rozwojowym co dziewięciomiesięczne dziecko. Średnia długość życia obu gatunków, porównując ich zegary epigenetyczne, również się jest podobna – 12 lat przeciętnie żyją labradory, a 70 lat ludzie. Nie wszystkie elementy tej układanki pasują idealnie, bowiem psy szybciej dojrzewają płciowo, ale za to z wiekiem ich metylacja zwalnia. W efekcie można uznać, że psy mają dłuższy okres w swoim życiu, gdy już nie są młode, ale jeszcze nie są stare. Teraz więc możecie sprawdzić, na ile lat czuje się wasz ukochany psiuńcio i zrozumiecie, dlaczego nie ma ochoty zrywać się bladym świtem o dziesiątej rano. | CHIP</p>
      <p>0 +1 +3</p>
    </article>
  </body>
</html>