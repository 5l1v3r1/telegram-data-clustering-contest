<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109290-Protestirashti-v-Honkong-byagat-prez-othodna-traba-na-universitet-%2528VIDEO%2529"/>
    <meta property="og:site_name" content="Канал 3"/>
    <meta property="article:published_time" content="2019-11-21T07:36:00+00:00"/>
    <meta property="og:title" content="Протестиращи в Хонконг бягат през отходна тръба на университет (ВИДЕО)"/>
    <meta property="og:description" content="Пожарникари блокирали една от тръбите и опитът се оказал неуспешен"/>
  </head>
  <body>
    <article>
      <h1>Протестиращи в Хонконг бягат през отходна тръба на университет (ВИДЕО)</h1>
      <h2>Пожарникари блокирали една от тръбите и опитът се оказал неуспешен</h2>
      <address>
        <time datetime="2019-11-21T07:36:00+00:00">21 Nov 2019, 07:36</time>
      </address>
      <p><b>Част от антиправителствените демонстранти, които са обсадени от полицията в Политехническия университет в Хонконг, опитаха да избягат през тръбите на канализацията, пише Евронюз.<br/></b> </p>
      <p>Пожарникари блокирали една от отходните тръби и опитът се оказал неуспешен.</p>
      <p> </p>
      <p>По-малко от 100 протестиращи остават в сградата на учебното заведение.</p>
      <p> <br/> </p>
      <p>По-рано голяма група демонстранти беше окупирала университета, но полицията го обгради и започна да ги арестува.</p>
      <p> </p>
      <p>От понеделник са задържани поне 1000 души, като някои се предадоха, а други бяха заловени при опити да избягат, включително спускайки се с въжета по фасадата и скачайки върху мотоциклети на помощници извън кампуса.</p>
      <p> </p>
      <p>Полицаите на няколко пъти влизаха в сблъсъци с протестиращите. Както с намиращите се в Политехническия университет, така и с организирани групи техни съмишленици, които атакуваха полицейския кордон в гръб, в опит да подмамят служителите далеч от сградата и да помогнат на обградените да избягат.</p>
      <p> </p>
      <p>Улиците около университета бяха спокойни в сряда.</p>
      <p> </p>
      <p>Политехническият университет е един от петте в града, които протестиращите срещу управата на Хонконг и намесата в нейната работа на Пекин окупираха миналата седмица.</p>
      <p> </p>
      <p>Те ги използваха като бази, от които стартираха различни акции за блокирането на основни пътни артерии и други нарушения на ритъма на живот в града.</p>
      <p> </p>
      <p>Полицията каза, че от понеделник 800 души мирно са напуснали Политехническия университет. Властите ще разследват задържаните, поне 300 от които са непълнолетни.</p>
      <p> </p>
      <p>Градоначалничката на Хонконг Кари Лам призова за мирен край на обсадата на университета, която беше белязана от най-тежките сблъсъци, откакто започнаха протестите преди половин година.</p>
      <p> </p>
      <p>Полицията обяви, че няма планове да щурмува кампуса, който в момента е в плачевно състояние, изпочупен от сблъсъците и издраскан с графити.</p>
      <p> </p>
      <p>Протестиращите в Хонконг са недоволни от намесата на Пекин в работите на града, който по закон се ползва с автономия от централната власт в Китай, според сделката за връщането му в страната от Великобритания в края на 90-те години.</p>
      <p> </p>
      <p>Те твърдят че насилието е резултат от ненужната употреба на сила от страна на полицията.</p>
      <p> </p>
      <p>Протестите в Хонконг са най-голямото предизвикателство срещу властта на президента на Китай Си Дзинпин, който е определян като имащия най-голяма власт лидер на Комунистическата партия от епохата на Мао Дзъдун.</p>
      <figure>
        <iframe src="https://www.youtube.com/embed/33bGfwjc3v4" width="853" height="480" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="http://kanal3.bg/news/world/azia/105604-Honkong-zabranyava-maskite-po-vreme-na-protesti"/>
        <a href="http://kanal3.bg/news/world/azia/103776-Zakonoproektat-za-ekstradiciya-v-Honkong-shte-bade-otmenen-prez-oktomvri-bez-glasuvane"/>
        <a href="http://kanal3.bg/news/world/azia/102968-Studentite-v-Honkong-boykotirat-nachaloto-na-noviya-semestar"/>
      </related>
    </article>
  </body>
</html>