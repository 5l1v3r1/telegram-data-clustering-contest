<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-polityku-krayiny-vyznachaye-prezydent-a-ne-biznesmeny-zelenskyj-pro-zayavy-kolomojskogo/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T07:55:24+00:00"/>
    <meta property="og:title" content="Політику країни визначає президент, а не бізнесмени – Зеленський про заяви Коломойського"/>
    <meta property="og:description" content="Президент України Володимир Зеленський прокоментував недавні заяви бізнесмена Ігоря Коломойського про необхідність Києву відновити дружбу з Москвою."/>
  </head>
  <body>
    <article>
      <h1>Політику країни визначає президент, а не бізнесмени – Зеленський про заяви Коломойського</h1>
      <address>
        <time datetime="2019-11-21T07:55:24+00:00">21 Nov 2019, 07:55</time>
      </address>
      <p>Президент України Володимир Зеленський прокоментував недавні заяви бізнесмена Ігоря Коломойського про необхідність Києву відновити дружбу з Москвою.</p>
      <p>Президент України Володимир Зеленський підкреслює, що зовнішньополітичний курс країни повинен визначати президент за участю уряду і суспільства, але не окремі бізнесмени.</p>
      <blockquote>– Я хотів би, щоб я як президент думав про міжнародні відносини і вектор України, а не який-небудь бізнесмен в Україні. Мені здається, що це правильно.<br/>Я, держава, суспільство можемо говорити про це, але це все-таки рішення державного рівня, – сказав він на брифінгу в Очакові.</blockquote>
      <p>Відповідаючи на запитання про те, чи можливе відновлення співпраці з Росією в сфері ВПК після припинення війни на Донбасі, чи “доведеться чекати ще і повернення Криму”, Зеленський зазначив, що йому в цілому подобається такий настрій, коли люди думають про те, що буде відбуватися після закінчення війни.</p>
      <p><b>Читайте:</b> <a href="https://fakty.com.ua/ua/ukraine/20191121-na-donbasi-poraneno-simoh-vijskovyh/">На Донбасі поранено сімох військових</a></p>
      <blockquote>– Це дуже добре, тому що ми психологічно з вами хочемо завершити війну найближчим часом. Коли ми повернемо всі території, тоді будемо робити з вами все, що вигідно для економіки України, для робочих місць, для того, аби піднімати наші підприємства, – підкреслив він.</blockquote>
      <p>13 листопада в New York Times опубліковали інтерв’ю з Ігорем Коломойським, де бізнесмен зробив кілька резонансних заяв.</p>
      <p>Зокрема, на його думку, Україні необхідно відновити зв’язки з Росією для забезпечення економічного зростання, “ЄС і НАТО ніколи не приймуть Україну”, США “просто використовують Україну, щоб спробувати послабити Росію”.</p>
      <p>Нагадаємо, президент Володимир Зеленський планує говорити на нормандській зустрічі про <a href="https://fakty.com.ua/ua/ukraine/20191120-peremyr-ya-na-donbasi-maye-buty-z-chitkymy-terminamy-i-zobov-yazannyamy-zelenskyj/">перемир’я на Донбасі</a> з чіткими термінами і зобов’язаннями.</p>
    </article>
  </body>
</html>