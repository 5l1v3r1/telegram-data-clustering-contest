<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019479/%D8%A7%D8%B5%D9%81%D9%87%D8%A7%D9%86-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%DA%86%D9%82%D8%AF%D8%B1-%D8%AE%D8%B3%D8%A7%D8%B1%D8%AA-%D8%AF%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:46:00+00:00"/>
    <meta property="og:title" content="اصفهان از ناآرامی‌های اخیر چقدر خسارت دید؟"/>
    <meta property="og:description" content="ایسنا/اصفهان شاهدان می گویند، اگرچه روز شنبه ابتدا اعتراض به گرانی بنزین به صورت اعتصابی آرام از سوی مردم شکل گرفت، اما متاسفانه با گذشت چند ساعت اغتشاشگران به صورت سازمان دهی شده با نفوذ در بین مردم، با تخریب اموال عمومی و خصوصی و غارت آن وارد میدان شدند و خسارت بالایی به بخش های مختلف کشور و از جمله اصفهان وارد کردند."/>
  </head>
  <body>
    <article>
      <h1>اصفهان از ناآرامی‌های اخیر چقدر خسارت دید؟</h1>
      <address><time datetime="2019-11-21T07:46:00+00:00">21 Nov 2019, 07:46</time> by <a rel="author">پروانه عبداللهی</a></address>
      <p>ایسنا/اصفهان شاهدان می گویند، اگرچه روز شنبه ابتدا اعتراض به گرانی بنزین به صورت اعتصابی آرام از سوی مردم شکل گرفت، اما متاسفانه با گذشت چند ساعت اغتشاشگران به صورت سازمان دهی شده با نفوذ در بین مردم، با تخریب اموال عمومی و خصوصی و غارت آن وارد میدان شدند و خسارت بالایی به بخش های مختلف کشور و از جمله اصفهان وارد کردند.</p>
      <p>متاسفانه اصفهان نیز همانند کشور طی سه روز شاهد برخی ناآرامی ها و جولان اغتشاشگران و اشرار بود که خوشبختانه با حضور به موقع عوامل انتظامی و امنیتی، خواسته های آنها در نطفه خفه شد، اما متاسفانه در همان ساعات نخست، اقدام این افراد موجب خسارت و تخریب تعدادی جایگاه های سوخت و آتش زدن آن، تخریب و آتش زدن برخی بانک و تاسیسات مخابرات و تلفن و زیرساخت های حمل و نقل عمومی ازجمله ناوگان اتوبوس رانی و مترو اصفهان و همچنین خودروهای امدادی همچون اورژانس و آتش نشانی و حتی فضای سبز و ... شدند.</p>
      <p>البته مسئولان استان به طور دقیق آمار خسارت های اصفهان را اعلام نکرده اند و میزان خسارات در بخش های مختلف و بعضا به طور جداگانه اعلام شده است.</p>
      <p>
        <a href="https://www.isna.ir/news/98082717779/%D8%AE%D8%B3%D8%A7%D8%B1%D8%A7%D8%AA-%DB%B2%DB%B0%DB%B0-%D8%AA%D8%A7-%DB%B3%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%A8%D9%87-%D8%B4%D9%87%D8%B1-%D8%A7%D8%B5%D9%81%D9%87%D8%A7%D9%86">
          <b>خسارات ۲۰۰ تا ۳۰۰ میلیارد تومانی به شهر اصفهان</b>
        </a>
      </p>
      <p>به گزارش ایسنا، نوروزی شهردار اصفهان (دوشنبه ۲۷ آبان ماه) در جلسه فوق العاده مدیران و معاونان شهرداری، میزان خسارت وارده به شهر اصفهان درجریان نا آرامی های اخیر را ۲۰۰ تا ۳۰۰ میلیارد تومان برآورد کرد و گفت: زیرساخت های شهری، معابر و تاسیسات شهری اصفهان آسیب دیده است.</p>
      <p>
        <a href="https://www.isna.ir/news/98082818156/%D8%AD%D8%AF%D8%A7%D9%82%D9%84-%DB%B1%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D9%87-%D9%85%D8%AA%D8%B1%D9%88-%D8%AE%D8%B3%D8%A7%D8%B1%D8%AA-%D9%88%D8%A7%D8%B1%D8%AF-%D8%B4%D8%AF%D9%87-%D8%A7%D8%B3%D8%AA">
          <b>خسارت ۱۰ میلیاردی به مترو اصفهان</b>
        </a>
      </p>
      <p>همچنین، رضا فاتحی- مدیرعامل قطار اصفهان با بیان اینکه هنوز برآورد دقیقی از خسارات وارده به خطوط مترو اصفهان نشده است، گفت: تصور بنده این است که حداقل ۱۰ میلیارد تومان به مترو و زیرساخت‌های آن خسارت وارد شده است. آسیب به قطارهای مترو در حد شکسته شدن شیشه‌ها بوده و خسارات اصلی به ایستگاه‌ها و تجهیزات مترو بوده است.</p>
      <p><a href="https://www.isna.ir/news/98082717709/%D8%AE%D8%B3%D8%A7%D8%B1%D8%AA-%DB%B5%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%A8%D9%87-%DB%B8%DB%B0-%D8%AF%D8%B3%D8%AA%DA%AF%D8%A7%D9%87-%D8%A7%D8%AA%D9%88%D8%A8%D9%88%D8%B3-%D8%AF%D8%B1-%D8%A7%D8%B5%D9%81%D9%87%D8%A7%D9%86">مدیرعامل شرکت اتوبوسرانی اصفهان نیز روز دوشنبه اعلام کرد </a>که طی روزهای شنبه و یکشنبه نزدیک به ۸۰ دستگاه اتوبوس دچار سوختگی جزیی یا حریق کامل شد.</p>
      <p>قدرت افتخاری درخصوص خسارت وارد شده به ناوگان اتوبوسرانی اصفهان، گفت: برآورد دقیقی صورت نگرفته، اما نزدیک به ۵۰ میلیارد تومان خسارت به اتوبوسرانی اصفهان وارد شده است.</p>
      <p>
        <a href="https://www.isna.ir/news/98082717542/%D8%AA%D8%AE%D8%B1%DB%8C%D8%A8-%DB%B2%DB%B3-%D8%AE%D9%88%D8%AF%D8%B1%D9%88-%D8%AA%D8%AE%D8%B5%D8%B5%DB%8C-%D8%A2%D8%AA%D8%B4-%D9%86%D8%B4%D8%A7%D9%86%DB%8C-%D8%A7%D8%B5%D9%81%D9%87%D8%A7%D9%86-%D8%AA%D9%88%D8%B3%D8%B7-%D8%A7%D8%B4%D8%B1%D8%A7%D8%B1">
          <b>تخریب ۲۳ خودرو تخصصی آتش نشانی اصفهان توسط اشرار</b>
        </a>
      </p>
      <p>به گفته مدیر روابط عمومی سازمان آتش نشانی اصفهان نیز در جریان اتفاقات اخیر  حدود ۷۰ نفر از نیروهای سازمان آتش نشانی مورد هجوم اغتشاشگران قرار گرفته‌اند که از این تعداد، عده‌ای دچار شکستگی کتف، ضربه مغزی و جراحات ناشی از سوختگی شده‌اند.</p>
      <p>فرهاد کاوه آهنگران همچنین افزود: ۲۳ دستگاه خودرو تخصصی آتش نشانی نیز به دلیل صدمات وارد شده از سوی اشرار از رده خارج شده است که جایگزین کردن این خودروها امری دشوار است.</p>
      <p>
        <a href="https://www.isna.ir/news/98082918865/%DB%B1%DB%B7%DB%B6-%D9%85%D9%88%D8%B1%D8%AF-%D9%85%D8%B3%D9%85%D9%88%D9%85%DB%8C%D8%AA-%D8%A8%D8%A7-%D9%85%D9%86%D9%88%D8%A7%DA%A9%D8%B3%DB%8C%D8%AF%DA%A9%D8%B1%D8%A8%D9%86-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84-%D8%AC%D8%A7%D8%B1%DB%8C">
          <b>آسیب به خودروهای اورژانس</b>
        </a>
      </p>
      <p>راستین مدیر مرکز حوادث و فوریت های پزشکی اصفهان نیز  درباره حوادث چندروز اخیر نیز، توضیح داد: در این جریان تعدادی از خودروهای اورژانس آسیب دیدند اما ظرف یکی دوهفته آنها را به ناوگان برمی گردانیم چون خسارت غیرقابل برگشت نیست.</p>
      <p>
        <a href="https://www.isna.ir/news/98082919100/%DB%B4%DB%B8%DB%B0-%D8%AF%D8%B1%D8%AE%D8%AA-%D9%88-%D8%AF%D8%B1%D8%AE%D8%AA%DA%86%D9%87-%D8%AF%D8%B1-%D8%A7%D8%B5%D9%81%D9%87%D8%A7%D9%86-%D8%A2%D8%B3%DB%8C%D8%A8-%D8%AF%DB%8C%D8%AF">
          <b>آسیب به ۴۸۰ درخت و درختچه در اصفهان</b>
        </a>
      </p>
      <p>مدیرعامل سازمان فضای سبز شهرداری اصفهان نیز میزان خسارت وارده به فضای سبز شهر اصفهان در جریان اتفاقات چند روز اخیر را سه میلیارد تومان اعلام کرد.</p>
      <p>به گفته فروغ مرتضایی نژاد، در جریان اتفاقات روزهای گذشته در شهر اصفهان حدود ۴۸۰ درخت و درختچه و متراژ زیادی از باغچه‌های گل و ۵۰۰ فلاورباکس در سطح شهر آسیب دید. البته میزان آسیب به فضای سبز در برخی مناطق بیشتر و در برخی کمتر بوده، مثلا تخریب فلاورباکس‌ها در منطقه پنج بیشتر اتفاق افتاد و آسیب به درختان در منطقه ۹ و ۱۲ بیشتر بوده است.</p>
      <p>
        <a href="https://www.isna.ir/news/98082918908/%D8%AE%D8%B3%D8%A7%D8%B1%D8%AA-%DB%B1%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%AC%D8%A7%DB%8C%DA%AF%D8%A7%D9%87-%D9%87%D8%A7%DB%8C-%D8%B3%D9%88%D8%AE%D8%AA-%D8%A7%D8%B3%D8%AA%D8%A7%D9%86-%D8%A7%D8%B5%D9%81%D9%87%D8%A7%D9%86">
          <b>خسارت ۱۰ میلیارد تومانی جایگاه های سوخت استان اصفهان</b>
        </a>
      </p>
      <p>همچنین پیمان کامران- رئیس انجمن جایگاه‌داران استان اصفهان با بیان اینکه میزان خسارت جایگاه های سوخت آسیب دیده در استان بین ۸ تا ۱۰ میلیارد تومان برآورد شده است، توضیح داد: از حدود ۲۰ جایگاه آسیب دیده، اکنون ۹ جایگاه وارد مدار شده و ۱۱ جایگاه دیگر که آسیب بیشتری دیده اند، تا هفته های آتی وارد مدار خواهند شد.</p>
      <figure>
        <img src="https://cdn.isna.ir/d/2019/11/20/3/61490541.jpg"/>
      </figure>
      <p>
        <b>خسارت نامشخص برخی بخش ها</b>
      </p>
      <p>متاسفانه در جریان اتفاقات اخیر، بسیاری از بانک های استان و به خصوص شهر اصفهان دچار آسیب و خسارت شدند، همچنین مرکز تلفن رباط در محدوده خیابان ملک شهر توسط اشرار غارت و تخریب شد و تلفن مشترکان آن به طور کامل قطع شد.</p>
      <p>معاون هماهنگی امور اقتصادی استانداری اصفهان نیز در گفت‌وگو با ایسنا، در خصوص خسارتی اتفاقات اخیر به بخش های مختلف اصفهان وارد کرد، اظهار کرد: واقعیت این است که ما هنوز آمار دقیقی از میزان خسارت های استان اصفهان نداریم، اما نزدیک به ۸۰  بانک و تعداد زیادی خودپرداز، ۲۰ جایگاه سوخت بنزین و برخی زیرساخت های حمل و نقل اصفهان  آسیب و دچار خسارت بالایی شده اند.</p>
      <p>سیدحسن قاضی عسگر درباره خسارت جایگاه های سوخت در استان، توضیح داد: تمام جایگاه های سوخت استان متعلق به بخش خصوصی است و در این اتفاقات، آشوبگران به اموال بخش خصوصی آسیب زدند و از ۱۱۰ جایگاه سوخت در شهرستان اصفهان حدود ۲۰ جایگاه از مدار خارج شد.</p>
      <p>
        <b>آسیب به ۱۳۰ دستگاه اتوبوس</b>
      </p>
      <p>وی با بیان اینکه در جریانات اخیر حدود ۱۳۰ اتوبوس در شهر اصفهان دچار آسیب شد، افزود: تنها ۳۰ دستگاه اتوبوس متعلق به شهرداری بود و بقیه متعلق به بخش خصوصی بود که متاسفانه این افراد اکنون بضاعت خرید اتوبوس جدید را ندارند و به دلیل نداشتن بیمه بیکاری، امروز دچار مشکل شده اند.</p>
      <p>وی تاکید کرد: هنوز دستورالعمل پرداخت خسارت به اتوبوس های آسیب دیده صادر نشده و بعد از برآورد دقیق آن، تصمیم گیری خواهد شد.</p>
      <p>
        <b>برآورد خسارت ۱۰ میلیاردی مرکز مخابرات رباط</b>
      </p>
      <p>معاون استاندار اصفهان در خصوص خسارت بالا و از بین رفتن مرکز مخابرات رباط، گفت: این مرکز به عنوان بزرگترین مرکز مخابرات اصفهان در این ناآرامی ها دچار آسیب و خسارت شدید شد و تلفن بیش از ۱۴۰ هزار مشترک قطع شد، البته تلفن ۳۰ تا ۵۰ هزار مشترک این مرکز وصل شده، برقراری تلفن بقیه مشترکین نیز نیاز به کار بیشتر دارد.</p>
      <p>وی با تاکید بر اینکه برخی از تجهیزات مخابرات وارداتی و خارجی است،  تصریح کرد: در حال حاضر واردات این تجهیزات در شرایط تحریم مشکل است، البته مسئولان شرکت مخابرات استان در تلاش هستند تا این مرکز به طور کامل به مدار بازگردد.</p>
      <p>قاضی عسگر گفت: هنوز رقم دقیق خسارت این مرکز تلفن احصا نشده، اما گفته می شود نزدیک به ۱۰ میلیارد تومان دچار آسیب شده است، همچنین زمان دقیقی برای بازسازی دقیق آن اعلام نشده است.</p>
      <figure>
        <img src="https://cdn.isna.ir/d/2019/11/20/3/61490547.jpg"/>
      </figure>
      <p>
        <b>برآورد خسارت ۱۰ میلیاردی بانک های اصفهان در اغتشاشات</b>
      </p>
      <p>وی همچنین درباره خسارت بانک های استان در ناآرامی و اغتشاشات اخیر، توضیح داد: خسارت بانک‌های اصفهان در ناآرامی های اخیر حدود ۱۰ میلیارد تومان برآورد شده است.</p>
      <p>معاون هماهنگی امور اقتصادی استانداری اصفهان با تاکید بر اینکه بانک ها به عنوان اموال عمومی متعلق به مردم هستند و امیدواریم عوامل اصلی تخریب ها شناسایی شوند، افزود: در ناآرامی های اخیر ۹ شعبه بانک تجارت، ۶ شعبه بانک کشاورزی، یک شعبه بانک حکمت ایرانیان، ۱۸ شعبه بانک سپه، ۶ شعبه بانک ملت و چهار خودپرداز آن، پنج شعبه بانک سینا، چهار شعبه بانک انصار، سه شعبه بانک دی دچار آسیب و خسارت شده اند.</p>
      <p>قاضی عسگر در توضیح اموال سرقت رفته بانک ها در ناآرامی های اخیر، گفت: با توجه به اینکه بانک ها مجهز به دوربین مدار بسته هستند، امکان شناسایی آشوبگران و اغتشاشگران وجود دارد و به طور قطع خسارت بخش های عمومی از این افراد گرفته خواهد شد.</p>
      <p>وی با بیان اینکه قرار است با تشکیل کمیته ای، خسارت بانک ها احصا شود و امیدواریم زمینه حفاظت بیشتر برای بانک ها ایجاد شود، ادامه داد: در این کمیته علاوه بر مشخص شدن میزان دقیق خسارت، قرار است چگونگی بازگشت بانک های دچار آسیب و یا تخریب کامل به چرخه فعالیت، مشخص شود.</p>
      <p>
        <b>خسارت از اغتشاشگران گرفته می شود</b>
      </p>
      <p>معاون استاندار اصفهان همچنین به نامه اخیر دادستان کل کشور اشاره کرد و گفت: در این نامه آمده است، هر فردی که در ناآرامی های اخیر خسارت دیده می تواند با شکایت در  دادستانی، میزان خسارت خود را اعلام کند تا از افراد دستگیر شده بخشی از خسارت ها گرفته شود.</p>
      <p>وی در خصوص بازگشت بخش های تخریب شده اصفهان به چرخه فعالیت، گفت: تعمیر، بازسازی و ساخت برخی بخش ها نیاز به زمان طولانی دارد، به عنوان مثال ساخت مجدد برخی بانک های خسارت دیده نیازمند یک یا دو سال زمان است، البته بازسازی برخی زیرساخت های آسیب دیده در حال انجام است.</p>
      <p>قاضی عسگر درباره ضربه و خسارت اقتصاد اصفهان از ناآرامی های اخیر، گفت: اقتصاد استان پیش از این جریانات، حرکتی رو به جلو داشت به نحوی که نرخ بیکاری آن از ۱۴.۱ درصد به ۱۰.۴ درصد رسید و شاخص ها حاکی از بهبود شرایط در برخی حوزه ها از جمله واردات و صادرات بود، همچنین ۱۹۵ کارخانه رو به تعطیل، به چرخه کار و فعالیت بازگشتند، اما متاسفانه ناآرامی های اخیر موجب خسارت بالایی به اقتصاد استان شد که هزینه جبران آن باید از جیب مردم پرداخت شود.</p>
      <p>معاون استاندار اصفهان در ادامه پیرامون تصمیم دولت در افزایش نرخ بنزین نیز، گفت: واقعیت این است که نرخ قبلی بنزین نمی توانست ادامه پیدا کند و دولت چندین بار به دنبال اصلاح قیمت آن بود.</p>
      <p>وی با بیان اینکه در دولت خاتمی قرار بود نرخ بنزین سالیانه ۲۰ درصد افزایش یابد، اما با سیاسی کردن این موضوع، مانع اجرای آن شدند، افزود: در دولت احمدی نژاد نیز شرایط به نحوی دیگر رقم خورد و در ابتدای دولت یازدهم و دوازدهم نیز قرار بر افزایش نرخ بنزین بود که متاسفانه مجلس و برخی دولتی‌ها مانع اجرای آن شدند تا اینکه بلاخره با تصمیم سران سه قوه برای جلوگیری از هدررفت منابع و قاچاق، نرخ بنزین افزایش یافت، اما متاسفانه برخی با اغتشاش موجب خسارت به اموال عمومی و خصوصی مردم شدند.</p>
      <p>وی تاکید کرد: معتقدم از محل بودجه سازمان هدفمندی یارانه ها که حاصل از افزایش نرخ بنزین است باید هزینه این خسارت ها تامین شود تا بتوان به بخش خصوصی کمک کرد، چرا که این بخش در ناآرامی‌های اخیر بسیار متضرر شد.</p>
      <p>به اعتقاد قاضی عسگر، به طور قطع اگر مخالفتی وجود دارد باید همانند دیگر کشورها به صورت مدنی مطرح شود، البته افرادی که اقدام به اغتشاش کرده اند، افراد عادی نبودند و کاملا دوره دیده و متصل به مافیای قاچاق سوخت و برخی گروه های معاند و مخالفت نظام بوده اند.</p>
      <p>انتهای پیام</p>
    </article>
  </body>
</html>