<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21890/meg-tobb-penztar-nelkuli-boltot-fog-nyitni-az-amazon"/>
    <meta property="og:site_name" content="PC Forum"/>
    <meta property="article:published_time" content="2019-11-21T07:30:00+00:00"/>
    <meta property="og:title" content="Még több pénztár nélküli boltot fog nyitni az Amazon"/>
    <meta property="og:description" content="Sorban állás nélkül lehet majd kisétálni belőlük a polcokról levett termékekkel és árukkal"/>
  </head>
  <body>
    <article>
      <h1>Még több pénztár nélküli boltot fog nyitni az Amazon</h1>
      <address><time datetime="2019-11-21T07:30:00+00:00">21 Nov 2019, 07:30</time> by <a rel="author">Sting</a></address>
      <p>Úgy tűnik, hogy az Amazon által közel <a href="https://pcforum.hu/hirek/20209/ma-nyilik-meg-az-amazon-boltja-amiben-abszolut-nincs-kassza">két évvel ezelőtt megnyitni kezdett</a> első, kassza nélküli boltok beváltották a hozzájuk fűzött reményeket, a bennük használt technológia pedig mostanra kiforrta magát. Ezért az online kereskedő azt tervezi, hogy hamarosan több ezer további ilyen áruházat nyit meg, amikből szintén sorban állás nélkül, simán ki tudnak a vásárlók sétálni a magukhoz vett árukkal.<br/><br/>Legalábbis <a href="https://www.bloomberg.com/news/articles/2019-11-20/amazon-go-cashierless-supermarkets-pop-up-stores-coming-soon">így tudja</a> a céghez közeli forrásoktól a Bloomberg, ami szerint az új áruházak ráadásul sokkal nagyobbak is lehetnek az eddigieknél. A jelenleg üzemelő 21 darab <a href="https://www.amazon.com/b?ie=UTF8&amp;node=16008589011">Amazon Go boltok</a> ugyanis csak viszonylag kicsi vegyeskereskedések, az új áruházak azonban már szupermarket kategóriájúak lehetnek, amikben sokkal nagyobb területen sokkal többféle terméket tudnak majd megtalálni a vásárlók.<br/><br/>Sőt, az Amazon licencelheti a technológiát más, nagyobb üzletláncok számára is, aminek köszönhetően még több helyen bukkanhatnak majd fel a kassza nélküli boltok, illetve tűnhetnek el a már meglévő üzletekből is a pénztársorok.<br/><br/>A Go technológiával felszerelt üzletekben kamerák és más szenzorok figyelik, hogy a vásárlók milyen termékeket vesznek le a polcokról, így amikor azokkal kisétálnak a boltból, egyszerűen csak levonják azok ellenértékét kártyájukról vagy számlájukról anélkül, hogy valamiféle kasszán újból egyenként be kellene mutatni vagy le kellene húzni őket.</p>
      <figure>
        <iframe src="https://www.youtube.com/embed/NrmMk1Myrxc" width="728" height="410" data-service="Youtube" scrolling="no"/>
      </figure>
      <p>Az Amazon ugyanakkor nem az egyetlen cég, ami ilyen megoldásokat fejleszt, illetve tervez licencelni harmadik felek számára. A Microsoft ugyanis szintén <a href="https://pcforum.hu/hirek/20599/penztar-nelkuli-boltok-nyitasan-dolgozik-a-microsoft-is">létrehozott már korábban</a> egy ilyen jellegű kísérleti boltot, de az olyan nagy áruházláncak, mint pl. a Tesco is <a href="https://pcforum.hu/hirek/21576/penztar-nelkulive-alakitana-at-szupermarketeit-a-tesco">vizsgálni kezdte már</a>, hogy miként lehetne boltjaiban felszámolni a kasszákat.</p>
    </article>
  </body>
</html>