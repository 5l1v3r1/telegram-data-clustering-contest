<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/vinniczki-zavodi-virobili-235-tis-tonn-czukru/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-21T07:30:00+00:00"/>
    <meta property="og:title" content="Вінницькі заводи виробили 235 тис тонн цукру"/>
    <meta property="og:description" content="Станом на 15 листопада на Вінничині на шести заводах загалом виробили 235 тис. т цукру. Про це пише «Голос України». У середньому півтори тонни цукрових бу"/>
  </head>
  <body>
    <article>
      <h1>Вінницькі заводи виробили 235 тис тонн цукру</h1>
      <address>
        <time datetime="2019-11-21T07:30:00+00:00">21 Nov 2019, 07:30</time>
      </address>
      <figure>
        <img src="https://infoindustria.com.ua/wp-content/uploads/2019/02/103.jpg"/>
      </figure>
      <p>
        <b>Станом на 15 листопада на Вінничині на шести заводах загалом виробили 235 тис. т цукру. Про це пише «<a href="http://www.golos.com.ua/">Голос України</a>». У середньому півтори тонни цукрових буряків не добирають з гектара у Вінницькій області, порівняно з минулорічним показником. У 2018-му копали на круг по 569 ц, нині — 419 ц. Тому й цукру зварили менше. Уже очевидно, що минулорічного показника — 424 тис. т — досягти не вдасться.</b>
      </p>
      <p>Копати буряки залишилося на останніх 500 га (цьогоріч площа посівів буряків склала 44,2 тис. га). Із доставлених на кагатні поля цукроварень 1,6 млн т сировини переробили 1,5 млн т. За підсумками нинішнього виробничого сезону, в регіоні матимуть у кращому разі 300 тис. т цукру.</p>
      <p>«Підвели природні умови, — прокоментувала заступник керівника департаменту агропромислового розвитку, екології та природних ресурсів Валентина Кирилюк, — Навесні насіння клали здебільшого в сухий ґрунт. Дощів не дочекалися навіть тоді, коли вже минали оптимальні строки для посіву. Копати теж почали у незвично пізні для регіону терміни. Теж через несприятливі погодні умови».</p>
      <p>Ще одна причина — скорочення посівних площ. Буряків посіяли майже на 10 тис. га менше, порівняно з 2018 роком. Два із шести цукрових заводів області вже завершили роботу.</p>
      <p>
        <b>Інфоіндустрія</b>
      </p>
    </article>
  </body>
</html>