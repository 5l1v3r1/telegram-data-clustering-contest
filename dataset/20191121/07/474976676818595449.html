<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121128/rz-wielki-koncern-idzie-do-likwidacji-w-tle-spor-ministrow.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T07:39:00+00:00"/>
    <meta property="og:title" content="&quot;Rz&quot;: Wielki koncern idzie do likwidacji. W tle spór ministrów"/>
    <meta property="og:description" content="Agencja Uzbrojenia zastąpi Polską Grupę Zbrojeniową. To efekt sporu między ministrami – ustaliła &quot;Rzeczpospolita&quot;."/>
  </head>
  <body>
    <article>
      <h1>"Rz": Wielki koncern idzie do likwidacji. W tle spór ministrów</h1>
      <address>
        <time datetime="2019-11-21T07:39:00+00:00">21 Nov 2019, 07:39</time>
      </address>
      <h4>Agencja Uzbrojenia zastąpi Polską Grupę Zbrojeniową. To efekt sporu między ministrami – ustaliła "Rzeczpospolita".</h4>
      <p>Polska Grupa Zbrojeniowa, do której należy kilkadziesiąt spółek zbrojeniowych, ma być likwidowana. Jej struktury wraz z Inspektoratem Uzbrojenia MON utworzą nową Agencję Uzbrojenia – pisze w czwartek "Rz".</p>
      <p>Zadaniem Agencji będzie pozyskiwanie sprzętu dla polskiej armii. Cały proces jej powstania, łącznie z likwidacją PGZ, ma się odbyć szybko, w ciągu kilku miesięcy. Według ustaleń "Rz" odpowiednie decyzje polityczne w tej sprawie zapadły już w PiS.</p>
      <p>Dziennik informuje nieoficjalnie, że likwidacja PGZ to efekt walki o wpływy w rządzie. "Politycy związani z szefem MON Mariuszem Błaszczakiem nie chcą dopuścić do tego, by zbrojeniowy potentat był nadzorowany przez Ministerstwo Aktywów Państwowych kierowane przez wicepremiera Jacka Sasina" – czytamy.</p>
      <p>"Rzeczpospolita" podaje, że w struktury Agencji wejdzie tylko PGZ, natomiast spółki, które należą do koncernu, będą działać samodzielnie, ale pod pełną kontrolą MON. "O wszelkich szczegółach związanych z powołaniem Agencji Uzbrojenia będziemy informować na bieżąco" – brzmi odpowiedź Ministerstwa Obrony.</p>
      <p>Jak czytamy w gazecie, do resortu Sasina wejdzie tylko kilka spółek z PGZ zajmujących się produkcją cywilną.</p>
      <footer>/ Źródło: <a href="http://www.rp.pl/">Rzeczpospolita<br/></a>/ dcy</footer>
    </article>
  </body>
</html>