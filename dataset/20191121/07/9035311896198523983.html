<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/21/azil-sorusturmas-trump-a-olan-destegi-artiriyor-mu"/>
    <meta property="og:site_name" content="euronews"/>
    <meta property="article:published_time" content="2019-11-21T07:32:57+00:00"/>
    <meta property="og:title" content="Azil soruşturması Trump'a olan desteği artırıyor mu?"/>
    <meta property="og:description" content="ABD'de yapılan bir anket, azil soruşturmasının devam ettiği Başkan Donald Trump'ı onaylayanların oranının kasım ayında 2 puan arttığını gösterdi"/>
  </head>
  <body>
    <article>
      <h1>Azil soruşturması Trump'a olan desteği artırıyor mu?</h1>
      <address><time datetime="2019-11-21T07:32:57+00:00">21 Nov 2019, 07:32</time> by <a rel="author">Hüseyin Koyuncu</a></address>
      <p>Amerika Birleşik Devletleri'nde yapılan bir anket, azil soruşturmasının devam ettiği kasım ayında Başkan Donald Trump'ı onaylayanların oranının 2 puan arttığına işaret etti.</p>
      <p>Küresel araştırma şirketi Gallup'ın bin 15 yetişkin Amerikalı üzerinde yaptığı anket sonucuna göre Trump'ın onay oranı yüzde 2 arttı.</p>
      <p>Aynı şirketin ekimde yaptığı ankette Trump'ın onay oranı yüzde 41 çıkarken bu oran 1-14 Kasım'da yüzde 43'e yükseldi.</p>
      <p>Ankete katılanlardan yüzde 48'i Trump'ın azlini desteklediğini vurgularken, yüzde 50'si Başkanın azline karşı çıktığı yönünde fikir bildirdi.</p>
      <p>Trump'ın, Cumhuriyetçi Parti destekçileri arasındaki onay rakamının, azil sürecinde değişmediği ve yüzde 90'da kaldığı vurgulandı.</p>
      <p>Öte yandan raporda, 1970'lerde azil soruşturması açılan eski ABD Başkanı Richard Nixon'ın azil soruşturmasının ardından onay oranlarında ciddi bir azalma gözlendiği anımsatıldı.</p>
      <p>Trump son olarak, kendisine yönelik devam eden azil soruşturmasına ilişkin, "Bu cadı avı şu anda bitmeli. Bu ülkemiz için çok kötü" <a href="https://tr.euronews.com/2019/11/20/trump-tan-azil-sorusturmas-yorumu-bu-cad-av-hemen-bitmeli">dedi</a>.</p>
      <ul>
        <li>
          <a href="https://tr.euronews.com/2019/11/18/baskan-trump-tan-azil-aciklamasi-ifade-vermeyi-ciddi-sekilde-dusunuyorum">Başkan Trump'tan azil açıklaması: İfade vermeyi ciddi şekilde düşünüyorum</a>
        </li>
        <li>
          <a href="https://tr.euronews.com/2019/11/15/beyaz-saray-trump-ile-zelenskiyin-ilk-gorusmesinin-metnini-yayimladi-biden-konusu-gecmiyor">Beyaz Saray, Trump ile Zelenskiy'in ilk görüşmesinin metnini yayımladı: Biden konusu geçmiyor</a>
        </li>
      </ul>
      <h3>Trump'a yönelik azil soruşturması</h3>
      <p>Trump, Ukrayna Devlet Başkanı Vladimir Zelenskiy ile temmuz ayında telefon görüşmesi yapmış, görüşmede Trump'ın Zelenskiy'e, rakibi Joe Biden ve ailesini soruşturması durumunda ABD'nin ülkesine yardım edeceğini söylediği iddia edilmişti. ABD Kongresindeki Demokratlar da bu iddia üzerine azil soruşturması başlatmıştı.</p>
      <p>Trump ise Zelenskiy ile görüşmesinin tamamen usullere uygun olduğunu savunmuştu. Ancak Trump'ın, telefon görüşmesinden önce Ukrayna'ya 400 milyon dolarlık askeri ve mali yardımın askıya alındığını açıklaması dikkati çekmişti.</p>
      <p>Beyaz Saray, görüşmenin dökümünü yayımlamış ve yardımlarla görüşme arasında ilişki olmadığını savunmuştu.</p>
      <p>Temsilciler Meclisi, geçen ay yaptığı oylamayla azil soruşturmasının usullerini belirlemiş, kamuya açık oturumların yapılmasını kararlaştırmış, ilk oturum da geçen hafta çarşamba günü yapılmıştı.</p>
    </article>
  </body>
</html>