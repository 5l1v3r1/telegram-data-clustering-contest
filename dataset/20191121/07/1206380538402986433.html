<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/velka-zmena-jizdnich-radu-vlaky-i-mhd-budou-od-prosince-jezdit-jinak"/>
    <meta property="og:site_name" content="eXtra.cz"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="Velká změna jízdních řádů: Vlaky i MHD budou od prosince jezdit jinak"/>
    <meta property="og:description" content="V polovině prosince přijde velká změna jízdních řádů, která se bude týkat celé republiky. České dráhy i dopravní podniky měst Prahy a Brna zveřejnily, jaké novinky pro cestující plánují. Některé velké změny se odehrají už na počátku měsíce."/>
  </head>
  <body>
    <article>
      <h6 class="kicker">přehled</h6>
      <h1>Velká změna jízdních řádů: Vlaky i MHD budou od prosince jezdit jinak</h1>
      <address><time datetime="2019-11-21T07:00:00+00:00">21 Nov 2019, 07:00</time> by <a rel="author">Eliška Reiglová</a></address>
      <p>
        <b>V polovině prosince přijde velká změna jízdních řádů, která se bude týkat celé republiky. České dráhy i dopravní podniky měst Prahy a Brna zveřejnily, jaké novinky pro cestující plánují. Některé velké změny se odehrají už na počátku měsíce.</b>
      </p>
      <p>České dráhy chystají od prosince posilovat dálkové spoje, jejichž nabídka by se měla v brzké době významně rozšířit. Mimo republiku tak cestující budou mít častější spoje například do Rakouska či do Polska. Největší oznámenou novinkou je railjet Vindobona, který bude přímo spojovat Štýrský Hradec a Vídeň s Drážďany a Berlínem.</p>
      <p>V pátek a v neděli v dopravní špičce budou posíleny i spoje Praha – Brno – Praha, posílení ve stejnou dobu se dočkají i cestující z Prahy do Břeclavi. Pro obyvatele severní Moravy bude jistě potěšením, že budou mít k dispozici až čtyři páry přímých vlaků do Vídně a jeden dokonce až do jižního Rakouska. <a href="https://www.cd.cz/info/aktuality/-33185/">Na kompletní přehled změn se můžete podívat zde.</a></p>
      <h3>Praha</h3>
      <p>Pražský dopravní podnik od prosince spustí spoustu změn, jednou z těch nejzásadnějších je vznik nových spojů a zrušení některých linek, které budou nahrazeny zcela novými. Mezi takové patří například linka 192 z Nemocnice Pod Petřínem na Florenc, kterou nahradí linka 194.</p>
      <p>Se začátkem prosince v Praze přijdou i změny názvů dvou zastávek. Krausova se přejmenuje na Sídliště Letňany a Milovice, Rozc. Zbožíčko bude mít název Milovice, Třešňová. <a href="https://pid.cz/trvale_zmeny/trvale-zmeny-v-prosinci-2019/">Na další konkrétní změny se podívejte zde.</a></p>
      <h3>Brno</h3>
      <p>Brno se Prahou inspirovalo, provede však drobnější úpravy. Brněnská MHD otevře tramvajovou trať v Zábrdovické ulici, čímž se obnoví tramvajové linky 2 a 3 na Starou osadu. „<b>Zároveň Dopravní podnik města Brna zprovoznil nový úsek trolejbusové trati Novolíšeňská – Jírova. Tato novinka s sebou nese i úpravu tras autobusových linek ve východní části města Brna – od Židenic přes Vinohrady až po Líšeň,“</b> uvedla pro server TN.cz mluvčí brněnského dopravního podniku Hana Tomaštíková.</p>
      <p><b>„Protože byl zaznamenán velký zájem veřejnosti o zachování linky x27, bylo po důkladném zvážení zachováno přímé spojení mezi Dělnickým domem a sídlištěm Vinohrady. Toto spojení bude nově zajišťováno úpravou trasy linky 78, která nově obslouží sídliště Vinohrady a také zastávku Strnadova,“</b> dodala mluvčí.</p>
    </article>
  </body>
</html>