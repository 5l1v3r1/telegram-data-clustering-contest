<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T07:00:00+00:00"/>
    <meta property="og:title" content="استقبال ریاض از تصمیم آمریکا در لغو معافیت تحریمی فردو"/>
    <meta property="og:description" content="به گزارش فارس، عربستان سعودی از تصمیم دولت «دونالد ترامپ»، رئیس‌جمهور آمریکا در تمدید نکردن معافیت‌های تاسیسات هسته‌ای «فردو» از تحریم‌ها استقبال کرد. "/>
  </head>
  <body>
    <article>
      <h1>استقبال ریاض از تصمیم آمریکا در لغو معافیت تحریمی فردو</h1>
      <address>
        <time datetime="2019-11-21T07:00:00+00:00">21 Nov 2019, 07:00</time>
      </address>
      <p>عربستان سعودی از تصمیم دولت آمریکا برای تمدید نکردن معافیت تأسیسات «فردو» از تحریم‌های مربوط به همکاری‌های هسته‌ای با ایران در این مرکز استقبال کرد.</p>
      <p>به گزارش فارس، عربستان سعودی از تصمیم دولت «دونالد ترامپ»، رئیس‌جمهور آمریکا در تمدید نکردن معافیت‌های تاسیسات هسته‌ای «فردو» از تحریم‌ها استقبال کرد. </p>
      <p>«مایک پامپئو» وزیر خارجه آمریکا روز دوشنبه گفت که دولت این کشور معافیت‌های تحریمی مربوط به همکاری هسته‌‌ای با ایران در مرکز فردو را لغو خواهد کرد. او گفت: «هیچ دلیل قانونی برای غنی‌سازی اورانیوم وجود ندارد.» </p>
      <p>دولت «دونالد ترامپ» آخرین بار روز ۱۰ آبان معافیت‌های مربوط به همکاری‌های صلح‌آمیز هسته‌ای با ایران را تمدید کرده بود. </p>
      <p>همکاری‌های صلح‌آمیز هسته‌ای با ایران، یکی از بندهای توافق هسته‌ای سال ۲۰۱۵ با گروه ۱+۵ است. بر این اساس، دولت وقت آمریکا معافیت‌هایی را برای برخی از تحریم‌های یکجانبه مربوط به صادرات اقلام قابل استفاده در برنامه هسته‌ای به ایران، صادر کرد.</p>
      <p>دولت کنونی آمریکا علی‌رغم خروج از برجام نزدیک به ۱۸ ماه پیش همکاری‌های هسته‌ای میان ایران و اعضای باقی‌مانده در برجام را از شمول تحریم‌ها معاف کرد. هدف دولت آمریکا اطمینان از این بود که ایران غنی‌سازی اورانیوم خودش را در سطح محدود نگاه می‌دارد و آن را ارتقا نمی‌دهد. </p>
      <p>دولت ترامپ چند ماه پیش برخی از این معافیت‌ها، از جمله معافیت از تحریم خرید آب سنگین و اورانیوم با غنای پایین از ایران را لغو کرد. ایران در واکنش اعلام کرد دیگر به سقف‌های تعیین‌شده در برجام برای ذخایر این دو فرآورده، پایبند نخواهد بود.</p>
    </article>
  </body>
</html>