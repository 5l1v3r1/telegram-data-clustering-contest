<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019470/%D8%AF%D8%A8%DB%8C%D8%B1%DA%A9%D9%84-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%AA%D8%AD%D8%A7%D8%AF%DB%8C%D9%87-%D8%B9%D8%B1%D8%A8-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA%D9%86-%D8%B3%D9%81%DB%8C%D8%B1-%DB%8C%D9%85%D9%86-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T07:37:39+00:00"/>
    <meta property="og:title" content="دبیرکل اتحادیه اتحادیه عرب: به رسمیت شناختن سفیر یمن در تهران نقض قوانین بین المللی است"/>
    <meta property="og:description" content="دبیرکل اتحادیه عرب گفت که اقدام ایران در به رسمیت شناختن سفیر یمن در تهران نقض قوانین بین المللی است."/>
  </head>
  <body>
    <article>
      <h1>دبیرکل اتحادیه اتحادیه عرب: به رسمیت شناختن سفیر یمن در تهران نقض قوانین بین المللی است</h1>
      <address><time datetime="2019-11-21T07:37:39+00:00">21 Nov 2019, 07:37</time> by <a rel="author">سبحان ثقفی‌نیا</a></address>
      <p>دبیرکل اتحادیه عرب گفت که اقدام ایران در به رسمیت شناختن سفیر یمن در تهران نقض قوانین بین المللی است.</p>
      <p>به گزارش ایسنا به نقل از اسکای نیوز عربی، احمد ابوالغیط دبیرکل اتحادیه عرب، اقدام ایران در به رسمیت شناختن سفیر جدید یمن در تهران و واگذاری ساختمان سفارت این کشور در تهران به وی را محکوم کرد.</p>
      <p>وی گفت: این اقدام نقض آشکار عرف دیپلماسی و منشور سازمان ملل، نقض توافق وین در مورد روابط دیپلماتیک و امور کنسولگری و همچنین نقض قطعنامه های ذیربط شورای امنیت به خصوص قطعنامه 2216 است.</p>
      <p>از سوی دیگر یک منبع مسئول در دبیرخانه عمومی سازمان ملل با طرح ادعاهایی علیه جمهوری اسلامی ایران و حمایت از دولت مستعفی یمن مدعی شد: این اقدام نشان دهنده پافشاری ایران در تداوم فعالیت‌های خصمانه به منظور ایجاد بی ثباتی در یمن و همچنین تهدید همسایگان آن است.</p>
      <p>بر اساس اعلام شبکه سعودی العربیه، وزارت خارجه دولت مستعفی یمن نیز در بیانیه‌ای با متهم کردن ایران به حمایت از تروریسم و نقض قوانین بین المللی، اقدام ایران در به رسمیت شناختن سفیر جدید یمن در تهران را محکوم کرد.</p>
      <p>به گزارش ایسنا،‌ حسن روحانی، رئیس جمهور کشورمان دیروز (سه‌شنبه) استوارنامه «ابراهیم محمد بن محمد الدیلمی»، سفیر جدید جمهوری یمن در تهرانرا دریافت کرد.</p>
      <p>وی در این دیدار گفت: در سال‌های اخیر شاهد شهامت، مقاومت و ایستادگی فوق‌العاده مردم یمن بوده‌ایم و شجاعت و بیان صریح مواضع از سوی مقامات انقلاب یمن، بسیار افتخارآمیز است.</p>
      <p>از سوی دیگر سفیر جدید جمهوری یمن نیز در این دیدار ضمن تقدیم استوارنامه خود به رئیس جمهور کشورمان و ابلاغ سلام گرم رهبر انقلاب یمن به دولت و ملت ایران، خواستار توسعه و تقویت بیش از پیش همکاری‌ها و روابط دو کشور شد.</p>
      <p>انتهای پیام</p>
    </article>
  </body>
</html>