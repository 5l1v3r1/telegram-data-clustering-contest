<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/wayanad/local-news/2019/11/21/wayanad-panamarom-deadbody-of-a-cow.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T07:42:00+00:00"/>
    <meta property="og:title" content="കബനിയിൽ മൃഗങ്ങളുടെ അഴുകിയ ജഡങ്ങൾ; മുപ്പതോളം നായ്ക്കൾ, പശു..."/>
    <meta property="og:description" content="പനമരം∙ കബനിയിൽ കുടിവെള്ള പദ്ധതികളോട് ചേർന്ന് പശുവിന്റെ അഴുകിയ ജഡം അടിഞ്ഞത് നീക്കം ചെയ്യാതെ കിടന്നത് 4 ദിവസം. പഞ്ചായത്ത്, മൃഗസംരക്ഷണ, ആരോഗ്യ വകുപ്പ്.Wayanad News. വയനാട് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>കബനിയിൽ മൃഗങ്ങളുടെ അഴുകിയ ജഡങ്ങൾ; മുപ്പതോളം നായ്ക്കൾ, പശു...</h1>
      <address><time datetime="2019-11-21T07:42:00+00:00">21 Nov 2019, 07:42</time> by <a rel="author">മനോരമ ലേഖകൻ</a></address>
      <p>പനമരം∙ കബനിയിൽ കുടിവെള്ള പദ്ധതികളോട് ചേർന്ന് പശുവിന്റെ അഴുകിയ ജഡം അടിഞ്ഞത് നീക്കം ചെയ്യാതെ കിടന്നത് 4 ദിവസം. പഞ്ചായത്ത്, മൃഗസംരക്ഷണ, ആരോഗ്യ വകുപ്പ് അധികൃതരെ അറിയിച്ചെങ്കിലും ജഡം നീക്കം ചെയ്യാൻ ആരും തയാറായില്ല. കമ്പനിയിൽ കുടൽ കടവ് പാൽ വെളിച്ചം കുടിവെള്ള പദ്ധതിയുടെ പമ്പ് ഹൗസിനു സമീപം ആലുവ കടവിൽ ദിവസങ്ങൾ പഴക്കമുള്ള പശുവിന്റെ ജഡം 4 ദിവസം മുൻപ് കണ്ടെത്തിയത്. </p>
      <p>അസഹ്യമായ ദുർഗന്ധം വമിച്ച് ചീഞ്ഞഴുകി പുഴയിൽ തങ്ങിനിൽക്കുന്ന ജഡം നീക്കം ചെയ്യണമെന്ന് ആവശ്യപ്പെട്ട് പ്രദേശവാസികൾ അധികൃതരെ സമീപിച്ചെങ്കിലും യാതൊരുവിധ നടപടിയും സ്വീകരിക്കാൻ തയാറായില്ല. ഒടുവിൽ നാട്ടുകാരുടെ ഇടയിൽ പ്രതിഷേധം ശക്തമായതിനെ തുടർന്ന് ഇന്നലെ പഞ്ചായത്തിന്റെ നേതൃത്വത്തിൽ മണ്ണുമാന്തി ഉപയോഗിച്ച് പുഴയുടെ നടുവിൽ കിടന്ന പശുവിന്റെ ജഡം കരയ്ക്കെത്തിച്ച് പുഴയോരത്ത് മറവ് ചെയ്തു.</p>
      <p>4 മാസം മുൻപ് മുപ്പതോളം നായ്ക്കളുടെ അഴുകിയ ജഡം പുഴയിൽ കണ്ടെത്തിയിട്ടും ഇതിന്റെ ഉറവിടം പോലും കണ്ടെത്താൻ തയാറാകാത്തതാണ് ഇപ്പോഴും മൃഗങ്ങളുടെ ജഡങ്ങൾ പുഴയിൽ പെരുകാൻ കാരണമെന്ന് നാട്ടുകാർ പറയുന്നു. ചത്ത പശുവിനെ പിന്നീട് പുഴയിലേക്ക് തള്ളിയതാവാം എന്നാണ് നാട്ടുകാർ പറയുന്നത്. ഇത്തരക്കാരെ കണ്ടെത്തി കർശന നടപടി സ്വീകരിച്ചില്ലെങ്കിൽ ചീഞ്ഞഴുകിയ മൃഗങ്ങളുടെ ജഡങ്ങൾ പുഴയിൽ ഇനിയും പെരുകുമെന്നാണ് നാട്ടുകാരുടെ ആശങ്ക.</p>
    </article>
  </body>
</html>