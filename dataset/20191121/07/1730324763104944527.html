<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242435/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T07:30:09+00:00"/>
    <meta property="og:title" content="‘แบงก์ชาติจีน’ ลดดอกเบี้ยต่อเนื่อง สะท้อนความพยายาม ‘กู้ชีพ’ เศรษฐกิจ"/>
    <meta property="og:description" content="นักวิเคราะห์ชี้ แบงก์ชาติจีนเดินหน้าลดดอกเบี้ยอย่างต่อเนื่อง สะท้อนความพยายามที่จะส่งสัญญาณเพื่อสร้างความมั่นใจ ถึงการสนับสนุนภาคธุรกิจ"/>
  </head>
  <body>
    <article>
      <h1>‘แบงก์ชาติจีน’ ลดดอกเบี้ยต่อเนื่อง สะท้อนความพยายาม ‘กู้ชีพ’ เศรษฐกิจ</h1>
      <address><time datetime="2019-11-21T07:30:09+00:00">21 Nov 2019, 07:30</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>นักวิเคราะห์ชี้ แบงก์ชาติจีนเดินหน้าลดดอกเบี้ยอย่างต่อเนื่อง สะท้อนความพยายามที่จะส่งสัญญาณเพื่อสร้างความมั่นใจ ถึงการสนับสนุนภาคธุรกิจ</p>
      <figure>
        <img src="https://www.thebangkokinsight.com/wp-content/uploads/2019/11/000_1JT4TC-1.jpg"/>
      </figure>
      <p>เมื่อวานนี้ พีเพิลส์ แบงก์ ออฟ ไชน่า (พีบีโอซี) ธนาคารกลางของจีน ได้ประกาศลดดอกเบี้ยเงินกู้ยืมลงมา 0.05% ทำให้อัตราดอกเบี้ยเงินกู้ “loan prime rate” (แอลพีอาร์)ระยะ 1 ปี ลงมาอยู่ที่ 4.15% จากระดับ 4.20% เมื่อเดือนตุลาคม และปรับลดดอกเบี้ยแอลพีอาร์ระยะ 5 ปีเป็นครั้งแรก จากระดับ 4.85% มาอยู่ที่ 4.80%</p>
      <p>นักวิเคราะห์ระบุว่า การเคลื่อนไหวครั้งล่าสุดนี้ ยิ่งเน้นให้เห็นถึงพยานหลักฐานที่ว่า รัฐบาลปักกิ่งกำลังเพิ่มความพยายามที่จะทำให้เศรษฐกิจเติบโตอย่างมีเสถียรภาพ ท่ามกลางความกังวลที่เพิ่มมากขึ้น</p>
      <p>การลดดอกเบี้ยครั้งล่าสุดนี้ ยังเกิดขึ้นเพียงไม่กี่วันหลังจากที่ธนาคารกลางจีน ได้สร้างความประหลาดใจไปก่อนหน้านี้ ด้วยการลดดอกเบี้ยเงินกู้หลักตัวอื่นไปแล้ว ทั้งเมื่อช่วงต้นเดือนนี้ แบงก์ชาติจีนก็เพิ่งลดดอกเบี้ยเงินกู้ยืมระยะกลางอายุ 1 ปี ลงมา 0.05% มาอยู่ที่ 3.25%</p>
      <p>สตีเฟน อินเนส หัวหน้านักกลยุทธ์ตลาดเอเชีย จากแอกซีเทรดเดอร์ ระบุว่า การลดดอกเบี้ยที่เกิดขึ้นมาอย่างต่อเนื่องนี้ ถือเป็นการส่งสัญญาณเพื่อรับประกันความเชื่อมั่นว่า ธนาคารกลางจีนยังต้องการเพิ่มการสนับสนุนด้านสินเชื่อให้กับภาคธุรกิจ แม้จะเกิดฟองสบู่อสังหาริมทรัพย์ และระดับหนี้ที่เพิ่มขึ้น</p>
      <p>ส่วนเจฟฟรีย์ ฮัลลีย์ นักวิเคราะห์ตลาดอาวุโส ภาคพื้นเอเชีย แปซิฟิค จากออนดา ชี้ว่า เป็นความเคลื่อนไหวที่แสดงให้เห็นค่อนข้างชัดเจนว่า จีนจะไม่เอาแต่นั่งรอ การลงนามในข้อตกลงการค้าฉบับชั่วคราว และจีนกำลังเดินหน้าติดเครื่องยนต์กระตุ้นเศรษฐกิจอย่างรวดเร็ว จากการที่เศรษฐกิจท้องถิ่นชะลอตัว</p>
      <p>อย่างไรก็ดี นักวิเคราะห์เตือนว่า ธนาคารจีนต้องระมัดระวังในเรื่องการสร้างสมดุล เพราะการที่เงินเฟ้อผู้บริโภคที่กำลังเพิ่มขึ้น ทั้งที่อัตราดอกเบี้ยลดต่ำลงนั้น มีแนวโน้มที่จะยิ่งเพิ่มแรงกดดันให้กับเงินเฟ้อมากขึ้น เพราะทำให้ค่าใช้จ่ายในการกู้ยืมถูกลง และทำให้ผู้คนพากันจับจ่ายมากขึ้น</p>
      <p>หวัง ฮั่น หัวหน้านักเศรษฐศาสตร์ จากอินดัสเตรียล ซิเคียวริตีส์ บริษัทโบรกเกอร์จีน กล่าวว่า การที่เศรษฐกิจชะลอตัวรุนแรงมากขึ้น ทำให้แบงก์ชาติจีนต้องเผชิญกับอุปสรรค และความตึงตัวในหลายด้าน และส่วนใหญ่เป็นเรื่องที่ขัดแย้งกัน</p>
      <p>กระนั้นก็ตาม เมื่อพิจารณาจากแนวโน้มเศรษฐกิจ ที่อาจถดถอยอย่างต่อเนื่องแล้ว ก็มีความเป็นไปได้ที่ธนาคารกลางจีนจะต้องเดินหน้าในเชิงรุกมากกว่านี้</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242435%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242698/"/>
        <a href="https://www.thebangkokinsight.com/242662/"/>
        <a href="https://www.thebangkokinsight.com/242285/"/>
        <a href="https://www.thebangkokinsight.com/242097/"/>
      </related>
    </article>
  </body>
</html>