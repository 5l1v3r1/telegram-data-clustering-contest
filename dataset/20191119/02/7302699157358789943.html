<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000110815"/>
    <meta property="og:site_name" content="MGR Online"/>
    <meta property="article:published_time" content="2019-11-19T02:54:00+00:00"/>
    <meta property="og:title" content="จีนฮึ่ม ‘ศาลฮ่องกง’ ไม่มีสิทธิ์ตัดสินคำสั่งห้ามม็อบสวมหน้ากาก ‘ขัดรัฐธรรมนูญ’"/>
    <meta property="og:description" content="องค์กรฝ่ายนิติบัญญัติสูงสุดของจีนระบุศาลฮ่องกงไม่มีอำนาจตัดสินความชอบด้วยรัฐธรรมนูญของการออกกฎหมายภายใต้กฎหมายพื้นฐาน (Basic Law) ซึ่งรวมถึงคำสั่งห้ามผู้ประท้วงสวมใส่หน้ากาก สำนักข่าวซินหวารายงานวันนี้ (19 พ.ย.)"/>
  </head>
  <body>
    <article>
      <h1>จีนฮึ่ม ‘ศาลฮ่องกง’ ไม่มีสิทธิ์ตัดสินคำสั่งห้ามม็อบสวมหน้ากาก ‘ขัดรัฐธรรมนูญ’</h1>
      <address><time datetime="2019-11-19T02:54:00+00:00">19 Nov 2019, 02:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011464501.JPEG"/>
      </figure>
      <p><b>รอยเตอร์ - องค์กรฝ่ายนิติบัญญัติสูงสุดของจีนระบุศาลฮ่องกงไม่มีอำนาจตัดสินความชอบด้วยรัฐธรรมนูญของการออกกฎหมายภายใต้กฎหมายพื้นฐาน (Basic Law) ซึ่งรวมถึงคำสั่งห้ามผู้ประท้วงสวมใส่หน้ากาก สำนักข่าวซินหวารายงานวันนี้ (19 พ.ย.)</b><br/><br/>คำเตือนจากจีนมีขึ้น 1 วัน หลังศาลสูงฮ่องกงมีคำพิพากษาวานนี้ (18) ให้คำสั่งห้ามผู้ชุมนุมสวมหน้ากาก ซึ่งมีวัตถุประสงค์เพื่อสลายการประท้วงเรียกร้องประชาธิปไตยที่ยืดเยื้อมานานเกือบ 6 เดือน ขัดต่อรัฐธรรมนูญ <br/><br/><i><b>“กฎหมายของเขตบริหารพิเศษฮ่องกงสอดคล้องกับหลักกฎหมายพื้นฐานหรือไม่นั้น มีเพียงคณะกรรมการประจำสภาประชาชนแห่งชาติเท่านั้นที่จะตัดสินได้” </b></i>หยาน ตันเว่ย (Yan Tanwei) โฆษกคณะกรรมาธิการกิจการนิติบัญญัติของคณะกรรมการประจำสภาประชาชนแห่งชาติจีน (Legislative Affairs Commission of the Standing Committee of the National People's Congress) ระบุในถ้อยแถลง<br/><br/><i><b>“ไม่มีองค์กรผู้มีอำนาจอื่นใดมีสิทธิ์พิพากษา หรือตัดสินใจในเรื่องนี้” </b></i><br/><br/>แคร์รี ลัม ผู้บริหารสูงสุดฮ่องกง เสนอให้ออกกฎห้ามผู้ชุมนุมสวมหน้ากากปกปิดใบหน้าเมื่อต้นเดือน ต.ค. หลังการประท้วงต่อต้านรัฐบาลฮ่องกงเริ่มทวีความรุนแรงจนกลายเป็นการก่อจลาจล<br/><br/>ผู้ประท้วงซึ่งส่วนใหญ่เป็นคนวัยหนุ่มสาวต่างสวมหน้ากากเพื่อปกปิดตัวตน และคำสั่งแบนของรัฐบาลก็ถูกฝ่ายเรียกร้องประชาธิปไตยโจมตีว่าทำให้ผู้ชุมนุมตกอยู่ในความเสี่ยง<br/><br/>ศาลสูงฮ่องกงระบุว่า กฎหมายฉุกเฉินยุคอาณานิคมซึ่งรัฐบาลนำมาใช้เพื่อสั่งแบนหน้ากากนั้น “ขัดต่อกฎหมายพื้นฐาน” ซึ่งเป็นเสมือนรัฐธรรมนูญฉบับย่อของฮ่องกง นับตั้งแต่เกาะแห่งนี้ถูกส่งคืนให้แก่จีนในปี 1997</p>
    </article>
  </body>
</html>