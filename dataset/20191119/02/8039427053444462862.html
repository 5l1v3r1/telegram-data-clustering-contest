<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958447"/>
    <meta property="og:site_name" content="Andhrajyothy"/>
    <meta property="article:published_time" content="2019-11-19T02:43:45+00:00"/>
    <meta property="og:title" content="ఇవేం ఉచితాలు.. ఇది అనుచితం"/>
    <meta property="og:description" content="ADVT"/>
  </head>
  <body>
    <article>
      <h1>ఇవేం ఉచితాలు.. ఇది అనుచితం</h1>
      <address>
        <time datetime="2019-11-19T02:43:45+00:00">19 Nov 2019, 02:43</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>అధికారం కోసం విపరీత వాగ్దానాలు</b>
        </li>
        <li>
          <b>పనిచేసేవాళ్లనూ బద్ధకస్తుల్ని చేస్తున్నారు</b>
        </li>
        <li>
          <b>ప్రభుత్వాలు ప్రజలకు పని ఇచ్చి తోడ్పడాలి</b>
        </li>
        <li>
          <b>ఉద్యోగాల కల్పనతోనే ఆర్థికంగా పటిష్ఠం</b>
        </li>
        <li>
          <b>75% స్థానికులకే అంటే ఎవరొస్తారు?</b>
        </li>
        <li>
          <b>ఆర్యవైశ్య మహాసభ అధ్యక్షుడు రామకృష్ణ</b>
        </li>
      </ul>
      <p><b>ఖైరతాబాద్‌/హైదరాబాద్‌, నవంబరు18 (ఆంధ్రజ్యోతి):</b> దేశ వ్యాప్తంగా రాజకీయ పార్టీలు అధికారం కోసం అలవిమాలిన హామీలు గుప్పిస్తున్నాయని.. ఇది దేశ ఆర్థిక పరిస్థితిని వెనక్కి తీసుకెళ్తుందని ప్రపంచ ఆర్యవైశ్య మహాసభ అధ్యక్షుడు, ఉభయ రాష్ట్రాల చాంబర్‌ ఆఫ్‌ కామర్స్‌ కార్యదర్శి టంగుటూరి రామకృష్ణ అన్నారు. సోమవారం లక్డీకాపూల్‌లో జరిగిన విలేకరుల సమావేశంలో ఆయన మాట్లాడారు. రాజకీయ పార్టీలు ఇప్పటికైనా ఉచిత హామీలను పక్కన పెట్టాలని కోరారు. ఆ వివరాలు ఆయన మాటల్లోనే.. ‘‘ప్రస్తుత నాయకులు అనుసరిస్తున్న ఆర్థిక విధానాలు, రాజకీయ పోకడలు భారతదేశానికి మంచి కాదు. ఒకప్పుడు రూ. 2 బియ్యంతో మొదలైన ఈ ఉచిత పథకాలను ఇప్పుడు ప్రతి పార్టీ కూడా అధికారంలోకి రావడానికి వాడుకుంటున్నాయి. ఇది భారతదేశాన్ని ఆర్థికంగా దెబ్బతీస్తోంది. ఉద్యోగాల కల్పన వల్ల దేశం ఆర్థికంగా బలోపేతమవుతుంది. అలాకాకుండా.. కులాలు, మతాలుగా వేరు చేయడం.. వారి మధ్య లేనిపోని ఆశలు కల్పించడం..చాలా ఇబ్బంది కలిగించే విషయాలు.</p>
      <p> ఈరోజు ఎన్నికలు వస్తున్నాయంటే.. ఐదేళ్ల బడ్జెట్‌ కూడా చాలనంతగా ఉచిత పథకాలను ప్రకటిస్తున్నాయి. అవన్నీ ఆచరణసాధ్యం కాదని వాళ్లకి కూడా తెలుసు. కానీ, ‘ముందు అధికారంలోకి వస్తే చాలు, తర్వాత చూసుకుందాం.. ఈ ఐదేళ్లూ మనం అధికారంలో ఉంటే చాలు’ అని ప్రతి రాజకీయ పార్టీ భావిస్తోంది. ఏ బీదవాడికీ సహాయం చేయకూడదనేది నా ఉద్దేశం కాదు. ఉచితంగా ఇవ్వడం కంటే.. వారికి పనిని కల్పించాలి. దానివల్ల ఉత్పత్తి ఏర్పడుతుంది. ఆదాయం వస్తుంది. ప్రభుత్వానికి పన్నులు వస్తాయి. ఎగుమతులు పెరిగి మనదేశం నంబర్‌వన్‌ స్థాయికి వెళ్తుంది. చిన్న ఉదాహరణ.. ఒకప్పుడు బకింగ్‌హామ్‌ కెనాల్‌ ఉండేది. 100 అడుగుల వెడల్పు, 50 అడుగుల లోతుతో కొన్ని లక్షల మంది దాన్ని తవ్వారు.  సముద్రానికి పక్కనే కోల్‌కతా నుంచి మద్రాస్‌ దాకా ఆంగ్లేయులు దీన్ని అవసరం లేకపోయినా నిర్మించారు. ఎందుకంటే ఆ రోజుల్లో కరువుకాటకాలతో ప్రజలు అల్లాడేవారు. వారికి పని కల్పిస్తే డబ్బు సంపాదించుకుని, నిత్యావసర వస్తువులు కొనుక్కుంటారు. వాళ్ల కొనుగోలు శక్తి పెరగడం వల్ల వస్తువులకు డిమాండ్‌ పెరిగి, కొత్తగా పరిశ్రమలు వస్తాయి, కార్మికులు వస్తారు, జీవనోపాధి, ప్రభుత్వ ఆదాయం పెరుగుతాయి.. అనే ఉద్దేశంతో కొన్ని వేల మైళ్ల దూరం ఈ కాలువ తవ్వించారు. కానీ.. ఈ రోజున పనిచేసేవాళ్లని కూడా పనిచేయనీయకుండా ఉచితహామీలతో లేనిపోని ఆశలు కల్పించి వారిని బద్ధకస్తులుగా మార్చుతున్నారు. కొత్త ప్రభుత్వం రావాలంటే అంతకు మించి వాగ్దానాలు చేయాల్సిన పరిస్థితి.  దీంతో పార్టీలు ఆచరణసాధ్యం కాని హామీలు ఇస్తున్నాయి. ప్రభుత్వ ఆస్తుల్ని అమ్మి వాగ్దానాలను నిలబెట్టుకునే స్థితికి చేరుకున్నాయి. అది మంచి పద్ధతి కాదు. వెనిజులా దుస్థితే ఇందుకు ఉదాహరణ. అది ప్రపంచంలోనే 4వ ధనిక దేశంగా ఉండేది. మిలటరీ అధికారి ప్రభుత్వాన్ని ఏర్పాటు చేసేందుకు వాగ్దానాల పరంపర మొదలై.. అది కొనసాగి ఇప్పుడు దరిద్రదేశంగా మారింది. ఇప్పుడక్కడ ఆకలిచావులు చచ్చిపోతున్నారు. నగదుకు విలువ లేకుండా పోయింది. ఆ పరిస్థితి భారత్‌కు రాకుండా ఉండాలంటే.. ఉచితం అనుచితమని ప్రజలు కూడా గుర్తించాలి. </p>
      <p>
        <b>75% ఉద్యోగాలు స్థానికులకే అంటే ఏ కంపెనీ ముందుకొస్తుంది?</b>
      </p>
      <p>‘‘అమెరికాలో సరిగ్గా పనిచేయకుంటే వెంటనే ఉద్యోగం నుంచి తొలగిస్తారు. అందుకే వారు ఎప్పటికప్పుడు కొత్త సాంకేతికతను అందిపుచ్చుకుంటూ.. నైపుణ్యాభివృద్ధికి ప్రయత్నిస్తారు. ఇక్కడ అలా లేదు. ఒకసారి ఉద్యోగం వస్తే.. తీసేసే అధికారం లేదు. ఇలా ఉంటే పరిశ్రమలు దెబ్బతింటాయి. నేను కార్మికులను విమర్శించడం లేదు. వారి బాధ్యతలు పెంచాలని అంటున్నా.</p>
      <p>  రాజకీయ నాయకులు కూడా అంతే. ఒకప్పుడు తమ పరిధిలో తప్పు జరిగితే రాజీనామాలు చేసిన మంత్రులు, ప్రధానులను చూశాం. ఇప్పుడు కోర్టులు మొట్టికాయలు వేసినా.. బేఫికర్‌గా ఉంటున్నారు. ఒకప్పుడు విపక్షాల నేతలనూ గౌరవించేవారు. ఈ రోజుల్లో టీవీ ఆన్‌ చేస్తే.. బూతులు మాట్లాడుకుంటున్నారు. ఇదేనా ప్రజాస్వామ్యం? మంత్రి పదవిలో ఉన్నప్పుడు హుందాగా ఉండాలి. ప్రజలకు మంత్రుల్లా కాకుండా.. అధికార పార్టీకి మంత్రులుగా వ్యవహరించకూడదు. ఎదుటివారికి మాట్లాడే అవకాశం ఇవ్వాలే తప్ప.. సవాళ్లు, ప్రతిసవాళ్లు కాదు. అది ప్రజాస్వామ్యానికి</p>
      <p>సిగ్గుచేటు’’ అని రామకృష్ణ అన్నారు.</p>
    </article>
  </body>
</html>