<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717850/%D9%87%D8%B1%DA%86%D9%87-%D9%82%DB%8C%D9%85%D8%AA-%D9%87%D8%A7-%D9%88%D8%A7%D9%82%D8%B9%DB%8C-%D8%AA%D8%B1-%D8%B4%D9%88%D8%AF-%D9%82%D8%A7%DA%86%D8%A7%D9%82-%DA%A9%D9%85%D8%AA%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T02:27:00+00:00"/>
    <meta property="og:title" content="هرچه قیمت‌ها واقعی‌تر شود، قاچاق کمتر می‌شود"/>
    <meta property="og:description" content="یک فعال اقتصادی معتقد است فاصله قابل توجه نرخ بنزین در ایران با کشورهای منطقه باعث شده قاچاق سوخت در ایران به شکل قابل توجهی بالا برود و تصمیم اخیر برای اصلاح نرخ‌ بنزین می‌تواند بخشی از این مشکل را برطرف کند."/>
  </head>
  <body>
    <article>
      <h6 class="kicker">یک فعال اقتصادی با اشاره به اصلاح قیمت بنزین</h6>
      <h1>هرچه قیمت‌ها واقعی‌تر شود، قاچاق کمتر می‌شود</h1>
      <address><time datetime="2019-11-19T02:27:00+00:00">19 Nov 2019, 02:27</time> by <a rel="author">جواد هاشمی</a></address>
      <p>یک فعال اقتصادی معتقد است فاصله قابل توجه نرخ بنزین در ایران با کشورهای منطقه باعث شده قاچاق سوخت در ایران به شکل قابل توجهی بالا برود و تصمیم اخیر برای اصلاح نرخ‌ بنزین می‌تواند بخشی از این مشکل را برطرف کند.</p>
      <p>محمد رسولی در گفت‌وگو با ایسنا، اظهار کرد: برآوردها نشان می‌دهد فاصله میان نرخ بنزین در ایران و بسیاری از کشورهای منطقه بسیار افزایش یافته؛ تا جایی که در بعضی کشورهای اطراف، قیمت بنزین به مرز لیتری ۲۰ هزار تومان نیز رسیده است.</p>
      <p>وی افزود: البته این موضوع به معنی یکسان بودن شرایط اقتصادی ایران به کشورهای مورد مقایسه و لذا لزوم رسیدن به آن نرخ‌ها نیست، اما برنامه‌ریزی برای نزدیک شدن به قیمت‌های واقعی می‌تواند برای اقتصاد ایران نتایج مثبتی از خود بر جای بگذارد.</p>
      <p>به گفته وی، در صورتی که قیمت‌ها واقعی‌تر شود، میزان قاچاق سوخت نیز پایین می‌آید. قاچاق فرایندی است که مستقیما ثروت ملی را از کشور خارج می‌کند و برای عده‌ای معدود سودآور است؛ از این رو ایستادن در مقابل قاچاق اهمیت بسیار زیادی دارد.</p>
      <p>این فعال اقتصادی با بیان اینکه افزایش درآمد مردم در جریان اصلاحات اقتصادی اهمیت زیادی دارد، گفت: مردمی که درآمد ثابتی دارند نگران افزایش هزینه‌هایشان هستند و باید این نگرانی با افزایش درآمد و حمایت از آنان برطرف شود. در این رابطه بسته حمایتی دولت می‌تواند گام نخست در این مسیر تلقی شود و باید همین روال را در ماه‌های آینده ادامه داد.</p>
      <p>رسولی با تاکید بر اینکه اشتغال‌زایی مهم‌ترین خواسته اقتصاد ایران در ماه‌های پیش‌رو خواهد بود، اظهار کرد: در کوتاه‌مدت بسته‌های حمایتی و نظارت بر بازار برای حفظ قیمت‌ها، می‌تواند ثبات اقتصادی کشور را حفظ کند اما برای اثرات بلندمدت باید تلاش کرد که سرمایه‌گذاری و اشتغال‌زایی رشد کند تا با بهبود سطح درآمدی مردم، واقعی شدن قیمت‌ها و رشد اقتصادی تداوم پیدا کند.</p>
      <p>به گزارش ایسنا، بر اساس اعلام رییس‌جمهوری، ۶۰ میلیون ایرانی در قالب بسته حمایتی جدید دولت، در قالب خانوارهای یک تا پنج نفره از محل اصلاح قیمت بنزین مورد حمایت قرار می‌گیرند.</p>
      <p>انتهای پیام</p>
    </article>
  </body>
</html>