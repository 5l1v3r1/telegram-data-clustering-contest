<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742390"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T02:40:00+00:00"/>
    <meta property="og:title" content="'กกต.'ให้'อนค.'ส่งเอกสารหลักฐาน แจงปมกู้เงิน'ธนาธร'"/>
    <meta property="og:description" content="'กกต.' มติเอกฉันท์ให้อนค. ส่งเอกสาร-หลักฐาน แจงปมกู้เงิน“ธนาธร” หลังคณะอนุกรรมการวินิจฉัยฯรวบรวมข้อเท็จจริง-ข้อกฏหมายครบถ้วนแล้ว เผยคณะอนุกรรมการวินิจฉัยฯเคยเรียกเอกสารแล้วแต่ 'อนค.' ไม่ส่ง"/>
  </head>
  <body>
    <article>
      <h1>'กกต.'ให้'อนค.'ส่งเอกสารหลักฐาน แจงปมกู้เงิน'ธนาธร'</h1>
      <address>
        <time datetime="2019-11-19T02:40:00+00:00">19 Nov 2019, 02:40</time>
      </address>
      <p>
        <b>"กกต." มติเอกฉันท์ให้อนค. ส่งเอกสาร-หลักฐาน แจงปมกู้เงิน“ธนาธร” หลังคณะอนุกรรมการวินิจฉัยฯรวบรวมข้อเท็จจริง-ข้อกฏหมายครบถ้วนแล้ว เผยคณะอนุกรรมการวินิจฉัยฯเคยเรียกเอกสารแล้วแต่ "อนค." ไม่ส่ง</b>
      </p>
      <p>เมื่อวันที่ 19 พ.ย.สำนักงานคณะกรรมการการดลือกตั้ง(กกต.)​ ได้เผยแพร่เอกสารข่าว ระบุว่า กกต.ได้ประชุมพิจารณาสํานวนการสืบสวน กรณีมีผู้กล่าวหาว่า นายธนาธร จึงรุ่งเรืองกิจ  ได้ให้พรรคอนาคตใหม่กู้ยืมเงินของตนเอง  ถือว่าเป็นการฝ่าฝืนหรือไม่ปฏิบัติตาม กฎหมายเกี่ยวกับการเลือกตั้งและพรรคการเมือง ตามมาตรา 66 แห่งพระราชบัญญัติประกอบรัฐธรรมนูญ(พ.ร.ป.)​ว่าด้วย พรรคการเมือง พ.ศ.2560 โดยได้บริจาคเงิน ทรัพย์สิน หรือประโยชน์อื่นใดให้แก่พรรคการเมืองมีมูลค่าเกินกว่า 10 ล้านบาท ต่อพรรคการเมืองต่อปีนั้น ซึ่งในเรื่องดังกล่าวคณะกรรมการสืบสวนและไต่สวน ของสํานักงาน กกต. และคณะอนุกรรมการวินิจฉัยคําร้องและปัญหาหรือข้อโต้แย้ง ได้ดําเนินการเป็นไปตามกระบวนการ และขั้นตอนที่กฎหมายกําหนดทุกประการแล้ว และ กกต. พิจารณาแล้ว เห็นว่าเพื่อให้การพิจารณาในเรื่องดังกล่าวข้างต้น ปรากฏข้อเท็จจริงและข้อกฎหมาย ถูกต้อง ครบถ้วนสมบูรณ์ ชัดเจนและเกิดความเป็นธรรมกับทุกฝ่าย จึงมีมติเป็นเอกฉันท์ให้พรรคอนาคตใหม่ส่งเอกสารหรือหลักฐานที่เกี่ยวข้องมาประกอบการพิจารณาเพิ่มเติม อันจะเป็นประโยชน์ต่อผู้ที่เกี่ยวข้องทุกฝ่ายต่อไป<br/><br/>อย่างไรก็ตามเอกสารหรือหลักฐานที่เกี่ยวข้องดังกล่าว เป็นเอกสารที่คณะอนุกรรมการวินิจฉัยคําร้องและปัญหาหรือข้อโต้แย้งใดเคยเรียกเอกสารดังกล่าวแล้ว   แต่พรรคอนาคตใหม่ไม่ได้จัดส่งเอกสารหรือหลักฐานที่เกี่ยวข้อง  ให้แก่คณะอนุกรรมการวินิจฉัยคําร้องและปัญหาหรือข้อโต้แย้งแต่อย่างใด.</p>
    </article>
  </body>
</html>