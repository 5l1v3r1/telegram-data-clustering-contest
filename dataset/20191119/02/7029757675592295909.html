<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/postignato-e-saglasie-po-byudzheta-na-es-za-2020g.html"/>
    <meta property="og:site_name" content="News.bg"/>
    <meta property="article:published_time" content="2019-11-19T02:50:37+00:00"/>
    <meta property="og:title" content="Постигнато е съгласие по бюджета на ЕС за 2020г."/>
    <meta property="og:description" content="Повече средства за климата и цифровите технологии..."/>
  </head>
  <body>
    <article>
      <h1>Постигнато е съгласие по бюджета на ЕС за 2020г.</h1>
      <address>
        <time datetime="2019-11-19T02:50:37+00:00">19 Nov 2019, 02:50</time>
      </address>
      <p>Европейският парламент и представителите на 28-те страни-членки на ЕС тази вечер постигнаха<b> споразумение за бюджета на общността за 2020 г.,</b> предаде Дойче веле.</p>
      <p><b>Постъпленията</b> в бюджета ще са в размер на <b>168.7 милиарда</b> евро. Това е с 1.5% повече, отколкото в бюджета за 2019 г. Сумата на финансовите постъпления е компромис между искането на Европарламента за 171 милиарда евро и желанието на държавите от съюза за приходна част от 166.8 милиарда.</p>
      <p>Общата сума на<b> разходите</b> ще бъде <b>153.6 милиарда евро</b> - с 3.4% повече отколкото през 2019 г.</p>
      <p><b>Увеличени са разходите за защита на климата</b>, за борба с безработицата сред младежите и внедряване на цифровите технологии. Същевременно с 85 милиона евро е <b>намалена помощта за Турция</b>, с която Брюксел има немалко разногласия през последните месеци.</p>
      <p>Комисарят на ЕС по бюджета Гюнтер Йотингер заяви, че новият бюджет ще пренасочи ресурси към сферите, където са особено необходими.</p>
      <p>"Той ще помогне <b>за създаване на работни места, за борба с климатичните промени</b> и стимулиране на инвестициите в цяла Европа", коментира Йотингер.</p>
      <p>Представителите на Германия, която предоставя над една пета от бюджета на ЕС, са определили новия бюджет като "добър компромис", съобщава агенция dpa.</p>
    </article>
  </body>
</html>