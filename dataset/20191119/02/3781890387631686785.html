<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742389"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T02:33:00+00:00"/>
    <meta property="og:title" content="เกาหลีเหนือไม่สนใจ &quot;คุยไร้สาระ&quot;กับสหรัฐ"/>
    <meta property="og:description" content="รัฐบาลเปียงยางประกาศว่า ไม่สนใจการเจรจา 'เปล่าประโยชน์' กับสหรัฐอีกต่อไป หลังประธานาธิบดีโดนัลด์ ทรัมป์ ทวีตเป็นนัยว่าการพบหารือกับผู้นำสูงสุดของเกาหลีเหนือครั้งใหม่ 'ใกล้เกิดขึ้น' และเพนตากอนเลื่อนซ้อมรบกับเกาหลีใต้ 'เพื่อแสดงความเป็นมิตร' กับเกาหลีเหนือ"/>
  </head>
  <body>
    <article>
      <h1>เกาหลีเหนือไม่สนใจ "คุยไร้สาระ"กับสหรัฐ</h1>
      <address>
        <time datetime="2019-11-19T02:33:00+00:00">19 Nov 2019, 02:33</time>
      </address>
      <p>
        <b>รัฐบาลเปียงยางประกาศว่า ไม่สนใจการเจรจา "เปล่าประโยชน์" กับสหรัฐอีกต่อไป หลังประธานาธิบดีโดนัลด์ ทรัมป์ ทวีตเป็นนัยว่าการพบหารือกับผู้นำสูงสุดของเกาหลีเหนือครั้งใหม่ "ใกล้เกิดขึ้น" และเพนตากอนเลื่อนซ้อมรบกับเกาหลีใต้ "เพื่อแสดงความเป็นมิตร" กับเกาหลีเหนือ</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 19 พ.ย. ว่า กระทรวงการต่างประเทศเกาหลีเหนือออกแถลงการณ์ผ่านสำนักข่าวกลางเกาหลี ( เคซีเอ็นเอ ) เมื่อวันจันทร์ ว่ารัฐบาลเปียงยางไม่มีความสนใจต่อการหารือใดก็ตามที่ "ไร้ประโยชน์" และไม่ได้เป็นผลดีแก่เกาหลีเหนืออีกต่อไป โดยเฉพาะการพบหารืออย่างเป็นทางการ 2 ครั้งก่อนหน้านี้ระหว่างนายคิม จอง-อึน ผู้นำสูงสุดของประเทศ กับประธานาธิบดีโดนัลด์ ทรัมป์ ผู้นำสหรัฐ ที่สิงคโปร์เมื่อเดือนมิ.ย. ปีที่แล้ว และที่กรุงฮานอย เมืองหลวงของเวียดนาม เมื่อเดือนก.พ. ที่ผ่านมา ซึ่งทรัมป์อวดอ้างเป็น "ความสำเร็จของสหรัฐฝ่ายเดียว" ทั้งที่รัฐบาลเปียงยาง "ควรได้รับการขอบคุณบ้าง"<br/> </p>
      <figure>
        <iframe data-src="https://twitter.com/arirangtvnews/status/1196404049769189383?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้วยเหตุนี้ ในส่วนของการเจรจากับสหรัฐ เกาหลีเหนือจะไม่ร่วมด้วยอีก ตราบใดที่รัฐบาลเปียงยาง "ไม่ได้รับผลตอบแทนในระดับเท่าเทียมกัน" โดยแถลงการณ์ดังกล่าวได้รับการเผยแพร่หลังทรัมป์ทวีตเมื่อวันอาทิตย์ที่ผ่านมา เตือนเรื่องเกาหลีเหนือไม่ควรใช้ถ้อยคำหยาบคายกับอดีตรองประธานาธิบดีโจ ไบเดน แต่นอกจากนั้นผู้นำสหรัฐยืนกรานว่าเขาคือบุคคลเดียวเท่านั้นซึ่งสามารถช่วยให้ผู้นำเกาหลีเหนือ "บรรลุเป้าหมายที่ควรจะเป็น" และทิ้งท้ายว่า "แล้วเจอกัน" ส่งผลให้ทุกฝ่ายตีความว่าการประชุมครั้งที่ 3 ระหว่างผู้นำทั้งสองประเทศ มีแนวโน้มใกล้จะเกิดขึ้น<br/> </p>
      <figure>
        <iframe data-src="https://twitter.com/realDonaldTrump/status/1196080086686011398?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_CvhnXbqiDb094039_533.jpg?v=201911191412?v=2321"/>
      </figure>
      <p><b>นายคิม จอง-อึน ผู้นำสูงสุดของเกาหลีเหนือ ลงพื้นที่เยี่ยมชมโรงงานแปรรูปปลาแห่งหนึ่ง และได้รับการต้อนรับจากบรรดาพนักงาน</b><br/> <br/>ขณะเดียวกัน เคซีเอ็นเอยังเผยแพร่แถลงการณ์ของนายคิม ยอง-ชอล รองประธานพรรคคนงานเกาหลี ซึ่งถือเป็นบุคคลใกล้ชิดของท่านผู้นำ ว่าสหรัฐและเกาหลีใต้ "ต้องยุติการซ้อมรบร่วมกันเท่านั้น" จึงจะถือเป็น "ความปรารถนาดีอย่างแท้จริง" หลังนายมาร์ค เอสเปอร์ รมว.กระทรวงกลาโหมสหรัฐ กล่าวเมื่อต้นสัปดาห์นี้ ว่ารัฐบาลวอชิงตันบรรลุข้อตกลงกับรัฐบาลโซล เลื่อนการฝึกซ้อมรบทางอากาศที่เดิมทีต้องมีขึ้นภายในเดือนนี้ เพื่อเพิ่มความสนับสนุนให้เกิดการเจรจาทางการทูตกับเกาหลีเหนือ.<br/><br/><b>เครดิตภาพ : REUTERS, AFP</b></p>
    </article>
  </body>
</html>