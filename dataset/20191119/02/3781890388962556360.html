<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742388"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T02:23:00+00:00"/>
    <meta property="og:title" content="&quot;มิว สเปซ&quot; ได้สัญญาให้บริการ Satellite Monitoring"/>
    <meta property="og:description" content="'มิว สเปซ' ปลื้มได้สัญญาให้บริการ 'Satellite Monitoring' จากลูกค้ารายใหม่ ย้ำช่วยเพิ่มศักยภาพการแข่งขันด้านอวกาศของไทยในภูมิภาคเอเชียตะวันออกเฉียงใต้"/>
  </head>
  <body>
    <article>
      <h1>"มิว สเปซ" ได้สัญญาให้บริการ Satellite Monitoring</h1>
      <address>
        <time datetime="2019-11-19T02:23:00+00:00">19 Nov 2019, 02:23</time>
      </address>
      <p>
        <b>"มิว สเปซ" ปลื้มได้สัญญาให้บริการ "Satellite Monitoring" จากลูกค้ารายใหม่ ย้ำช่วยเพิ่มศักยภาพการแข่งขันด้านอวกาศของไทยในภูมิภาคเอเชียตะวันออกเฉียงใต้</b>
      </p>
      <p>วันนี้ (19 พ.ย.) นายวรายุทธ เย็นบำรุง ประธานเจ้าหน้าที่บริหาร บริษัท มิว สเปซ แอนด์ แอดวานซ์ เทคโนโลยี จำกัด ผู้ดำเนินธุรกิจการให้บริการเทคโนโลยีดาวเทียมและกิจการอวกาศ กล่าวว่า บริษัทฯได้ลงนามในสัญญา ร่วมกับ RBC Signals International, Inc. ผู้ให้บริการระบบสถานีดาวเทียมภาคพื้นจากประเทศสหรัฐอเมริกา เพื่อให้บริการ Satellite Monitoring หรือระบบติดตามและสังเกตการณ์ดาวเทียม โดยมิว สเปซ มั่นใจว่า จะสามารถเพิ่มศักยภาพการให้บริการเครือข่ายสถานีภาคพื้นดิน บริการการรับและส่งสัญญาณดาวเทียมในระบบวงโคจรต่ำ รวมทั้ง ยังเป็นการขยายขีดความสามารถของสถานีภาคพื้นดินในด้านระบบการสังเกตการณ์รับและจับคลื่นสัญญาณของ RBC Signals International, Inc. เพื่อให้บริการแก่ ผู้ให้บริการด้านดาวเทียมต่างๆ ได้อย่างดีเยี่ยมมากยิ่งขึ้น</p>
      <figure>
        <img src="https://www.dailynews.co.th/admin/upload/20191119/news_pPrRmPWFjz093858_533.jpg?v=20191119161?v=1447"/>
      </figure>
      <p>อย่างไรก็ตาม ในการให้บริการครั้งนี้ เป็นหนึ่งในการดำเนินการภายใต้ความร่วมมือกับสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ จิสด้า (Gistda) เพื่อเพิ่มศักยภาพในการแข่งขันด้านอวกาศของประเทศไทยในภูมิภาคเอเชียตะวันออกเฉียงใต้ โดยในปีนี้ มิว สเปซ ได้รับความไว้วางใจจากลูกค้าผู้ให้บริการด้านดาวเทียมหลายรายอาทิ RBC Signals International, Inc. และ National Service Source, Inc. DBA USSI Global<br/><br/>ทั้งนี้ บริษัทฯ ได้ก่อตั้งเมื่อวันที่ 21 มิถุนายน 2560 โดยได้รับใบอนุญาตประกอบกิจการโทรคมนาคมแบบที่ 3 (แบบมีโครงข่ายดาวเทียมเป็นของตนเอง) จากสำนักงานคณะกรรมการ กิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) 15 ปี มีเป้าหมายในการดำเนินธุรกิจ ให้ครอบคลุมทั่วภูมิภาคเอเชียแปซิฟิค เพื่อมอบบริการการเข้าถึงประสบการณ์ทางอวกาศ การรับส่งสัญญาณประสิทธิภาพสูงผ่านดาวเทียมและการให้บริการเต็มรูปแบบ สำหรับการออกแบบการสื่อสารและการใช้งานรับส่งข้อมูลความเร็วสูงสำหรับเมืองอัจฉริยะ รวมถึงสนับสนุนกิจการภาครัฐในด้านการรับส่งสัญญาณในระบบดิจิทัลทั้งภายในประเทศและต่างประเทศ เพื่อยกระดับประสิทธิภาพในการแข่งขันกับนานาประเทศได้อย่างทัดเทียม</p>
    </article>
  </body>
</html>