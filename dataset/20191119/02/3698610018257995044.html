<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiya-mozhe-prokachuvati-gaz-cherez-ukrayinsku-gts-bez-kontraktu-orzhel-330107_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T02:46:00+00:00"/>
    <meta property="og:title" content="Росія може прокачувати газ через українську ГТС без контракту – Оржель"/>
    <meta property="og:description" content="Правда, у даному випадку це буде фактично контрабанда. Але Україна готова домовлятися."/>
  </head>
  <body>
    <article>
      <h1>Росія може прокачувати газ через українську ГТС без контракту – Оржель</h1>
      <h2>Правда, у даному випадку це буде фактично контрабанда. Але Україна готова домовлятися.</h2>
      <address>
        <time datetime="2019-11-19T02:46:00+00:00">19 Nov 2019, 02:46</time>
      </address>
      <p>Уряд України не виключає того варіанту, що Росія <a href="https://dt.ua/UKRAINE/propoziciya-gazpromu-dlya-naftogazu-nepriynyatna-orzhel-330100_.html"><b>продовжить транспортування газу через українську газотранспортну систему</b></a>, однак не буде укладати при цьому контракт, розповів міністр енергетики та захисту навколишнього середовища Олексій Оржель в ефірі програми "<a href="https://www.youtube.com/watch?v=uaqlbh3tKIQ&amp;feature=emb_logo">Свобода слова</a>" на ICTV.</p>
      <p>Оржель зазначив, що якщо Росія вирішить так вчинити, Україна негайно зафіксує це "з юридичної точки зору".</p>
      <p>"Я думаю, що будемо певним чином вести відповідну юридичну практику", – сказав міністр.</p>
      <p>Оржель додав, що українська сторона вже обговорювала зі своїми європейськими партнерами варіанти, коли Росія використовує українську ГТС без укладення контракту.</p>
      <p>"Ми опрацьовуємо цей сценарій. Більше того, ми з європейцями його опрацьовуємо. Формально, якщо газ буде йти – це буде контрабанда. Тобто у нас немає відносин і формально через нашу територію провозять певну товарну продукцію. Разом із тим, ми намагаємося показати, що ми максимально готові до підписання договорів. Ми максимально конструктивні. Якщо, наприклад, "Газпром" говорить: "А яким же буде тариф?", то ми взагалі даємо матрицю тарифів, залежно від обсягів та строків, які вони хочуть прокачати", – зазначив міністр.</p>
      <p>Раніше голова правління "Нафтогазу" Андрій Коболєв заявив, що <b><a href="https://dt.ua/ECONOMICS/ukrayina-i-yevropeyski-partneri-pidgotuvalisya-do-rishennya-rf-vidmovitisya-vid-tranzitu-gazu-cherez-ukrayinu-kobolyev-329345_.html">"Газпром", найімовірніше, не підпише новий контракт про транзит російського газу</a></b>. Але Україна і європейські партнери готові до такого розвитку подій і накопичили достатньо запасів газу у сховищах.</p>
      <p><b><a href="https://dt.ua/ECONOMICS/u-bryusseli-vidbulisya-tristoronni-konsultaciyi-schodo-tranzitu-gazu-329031_.html">В Брюсселі 8 листопада відбулися технічні консультації по транзиту російського газу</a></b> в Євросоюз через газотранспортну систему України.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей.</p>
      <p>19 вересня представники "Нафтогазу" і "Газпрому" попередньо <b><a href="https://dt.ua/ECONOMICS/ukrayina-i-rf-domovilisya-pro-noviy-kontrakt-schodo-tranzitu-gazu-324039_.html">домовилися про початок предметних переговорів щодо контракту з транзиту газу з РФ до ЄС через ГТС України</a></b>. Українська сторона передала росіянам дорожню карту анбандлінгу і проекти договорів про транспортування газу через ГТС України і про взаємодію між операторами суміжних газотранспортних систем. Росіяни вперше допустили можливість співпраці з "Нафтогазом" за європейськими правилами з 1 січня 2020 року.</p>
      <p>Раніше керівництво "Газпрому" висловлювало <b><a href="https://dt.ua/ECONOMICS/gazprom-gotoviy-podovzhiti-kontrakti-z-naftogazom-pislya-2019-roku-navit-bez-konsultaciy-300217_.html">готовність без консультацій продовжити договір, укладений у 2009</a></b> році тодішнім прем'єр-міністром України Юлією Тимошенко.</p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>