<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/isce-kar-mora-biti-najdeno"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Išče, kar mora biti najdeno"/>
    <meta property="og:description" content="Naslov razstave Tretji tir nikakor ne namiguje, da bi bil strip kot umetniška zvrst zapostavljen. Ali pa da bi se tako počutil avtor, pravi Andrej Štular, likovnik, stripar in avtor humornih ready-made objektov, ki se ne spomni, kdaj je nazadnje kupil kak pripomoček ali likovni material za svoje ustvarjanje. Njegovi plodovi so še ta teden na ogled v koprski galeriji Meduza."/>
  </head>
  <body>
    <article>
      <h1>Išče, kar mora biti najdeno</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Maja Pertič Gombač</a></address>
      <p>
        <b>Naslov razstave Tretji tir nikakor ne namiguje, da bi bil strip kot umetniška zvrst zapostavljen. Ali pa da bi se tako počutil avtor, pravi Andrej Štular, likovnik, stripar in avtor humornih ready-made objektov, ki se ne spomni, kdaj je nazadnje kupil kak pripomoček ali likovni material za svoje ustvarjanje. Njegovi plodovi so še ta teden na ogled v koprski galeriji Meduza.</b>
      </p>
      <figure>
        <img src="https://static.primorske.si/foto/highres/kultura/720259_stular2.jpg"/>
        <figcaption>Andrej Štular v koprsko galerijo vabi tudi s provokativno besedno igro, ki poudarja naše bistvo.  Foto: Maja Pertič Gombač</figcaption>
      </figure>
      <p><b>KOPER</b> &gt; “Štular išče, kar mora biti najdeno; ponovno odkrita lepota vsakdanje tvarine in podob se pod umetnikovimi prsti spreminja v pomenljive in lirične stvaritve, ki z ironijo in humorjem posegajo v kulturno-družbeni historiat,” so zapisali ob razstavi <b>Andreja Štularja</b> (1967)<i> Tretji tir</i>, ki je nastala kot plod sodelovanja med Obalnimi galerijami in Stripburgerja / Foruma Ljubljana, s katerim že drugo leto zapored umeščajo predstavitev stripovskega avtorja med spremljevalne dogodke mednarodnega festivala Tinta.</p>
      <p>Avtor, ki je tako član kolektiva Strip core kakor lutkovnega gledališča Nebo, prisega na krajšo stripovsko formo. V Meduzi so razstavljeni tako originalne risbe iz stripovskih albumov - od prvega <i>Lustri</i> (2000) do <i>Komposta</i> (2008) in <i>Kronike</i> (2015), v katerih je v strip pretopil nekaj najnenavadnejših “kroničnih” časopisnih zapisov - kot nekaj slik in drugih odtisov Štularjeve razvejane ustvarjalnosti. Tu sta še deli za mlade in večno mlade: delo <i>Jaz sem Živa</i> o pogumni stripovski junakinji Živi in vizualna reinterpretacija ene od rezijanskih pripovedk <i>Bežimo, svet se podira!</i> V njej pride najbolj do izraza avtorjeva ekološka zavest in uporaba odsluženih, najdenih in v novo življenje obujenih predmetov, ki v njegovih slikanici dobijo novo - nič manj kot - dušo.</p>
      <p>Posebno mesto v koprski galeriji zaseda Štularjev delež z lanske večmedijske skupinske razstave ob 100. obletnici smrti Ivana Cankarja, ki pogled pritegne tako s pronicljivostjo izbora citatov in poudarkov kakor s humorjem, ki je tudi v službi družbene kritike kulturi vse manj naklonjenih časov - tako pred stotimi leti kakor danes.</p>
      <p>Andrej Štular, ki svoje znanje kot pedagog rad deli tudi z mladimi, obetavnimi ustvarjalci, pa vešče suka tudi besede, o čemer priča njegov slogan Kultura ti materina!, ki te dni priteguje poglede mimoidočih na Čevljarski ulici. “A ni hecno, da ob tem vsi takoj pomislimo na aluzijo na zmerljivko? Zakaj pa ne bi ob Kultura ti materina! pomislili na tvoja, moja kultura? Zavoljo kulture smo preživeli, zavoljo kulture smo narod ... Kaj prihajajo k nam gledat turisti? Naravo in kulturo,” o svoji besedni igri še pravi Andrej Štular.</p>
      <figure>
        <img src="https://static.primorske.si/foto/highres/kultura/720259_andrej-stular1.jpg"/>
        <figcaption>Poleg napisa v izložbi galerije največ pozornosti priteguje kotiček, posvečen Ivanu Cankarju. Foto: Maja Pertič Gombač</figcaption>
      </figure>
    </article>
  </body>
</html>