<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200722/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T06:32:00+00:00"/>
    <meta property="og:title" content="שתיקת הרווחה"/>
    <meta property="og:description" content="הילדה נמצאת במשמורת מלאה אצל אביה | בפעם השנייה בתוך שנה וחצי נמלטה אשתו השנייה של האב עם בתם המשותפת למקלט מחשש לאלימות, אך הילדה מנישואיו הראשונים נשארה עמו | ברווחה לא עדכנו את האם על המתרחש"/>
  </head>
  <body>
    <article>
      <h6 class="kicker">אלימות במשפחה</h6>
      <h1>שתיקת הרווחה</h1>
      <h2>ילדה בת 9 חשופה לאלימות בביתו של האב, הרווחה לא יידעה את האם. <br/>הילדה נמצאת במשמורת מלאה אצל אביה | בפעם השנייה בתוך שנה וחצי נמלטה אשתו השנייה של האב עם בתם המשותפת למקלט מחשש לאלימות, אך הילדה מנישואיו הראשונים נשארה עמו | ברווחה לא עדכנו את האם על המתרחש</h2>
      <address><time datetime="2019-11-19T06:32:00+00:00">19 Nov 2019, 06:32</time> by <a rel="author">טל כרמון</a></address>
      <p>האם גבר שאשתו נמלטה ממנו פעמיים למקלט לנשים נפגעות אלימות יכול להמשיך ולהחזיק במשמורת על בתו בת התשע? מבחינת משרד הרווחה – מסתבר שכן. נראה שעבור גורמי המקצוע במשרד המצב הזה נראה סביר עד כדי כך, שהם אפילו לא טרחו לעדכן במתרחש את אמה של הילדה, גרושתו של האב.</p>
      <p>הורי הילדה גרושים, והיא נמצאת במשמורת מלאה אצל אביה. האב נשוי לאשה ולהם ילדה משותפת. לפני כשנה וחצי היא עזבה את הבית יחד עם הבת למקלט לנשים מוכות לאחר אלימות מצדו, והאב נעצר. לאחר שלושה חודשים חזרה אשתו השנייה של האב לחיות בסמוך אליו אך בנפרד ממנו. בשבוע שעבר, היא ובתה עברו בשנית אל המקלט. אך בכל הזמן הזה, ביתו של האב מנישואיו הראשונים המשיכה לחיות איתו. לאחר המקרה הראשון בו עזבה האשה את הבית, טענו בשירותי הרווחה שלילדה לא נשקפת כל סכנה ממנו – ובית המשפט לענייני משפחה קיבל את הטענה. כעת מגישה האם בקשה נוספת לבית המשפט, בבקשה להעביר את הילדה אליה.</p>
      <p>הורי הילדה, כיום בת תשע, נישאו וחיו יחד במשותף במשך כשנה. סמוך ללידת הבת נמלטה האם אל בית הוריה יחד עם הבת בעקבות אלימות והתקפי זעם של האב, שאף הורחק מהן בצו בית משפט. עקב הערכת מסוכנות גבוהה, האב הורשה לפגוש את הבת תחת פיקוח, במרכז קשר של משרד הרווחה. מספר חודשים לאחר מכן קבעה פקידת הסעד של הילדה בעקבות חוות דעת נוספת כי רמת המסוכנות של האב פחתה, ובהליך משמורת שהתנהל בבית המשפט לענייני משפחה נקבע כי האם תקבל את המשמורת על הילדה, והאב יוכל להיפגש איתה בביתו פעמיים בשבוע. בהמשך נקבע כי היא תוכל גם ללון בביתו בסופי שבוע.</p>
      <p>בתקופות שונות לאורך השנים מנעה האם את מפגשי הבת עם האב, לטענתה, עקב חשש לאלימות מצדו כלפיה. בחלק מהמקרים הבת עצמה התנגדה ולא היתה מעוניינת לפגוש את אביה בטענה שהיא מפחדת ממנו. לפני כשנתיים, אחרי הליכים משפטיים מרובים שנמשכו שנים ארוכות, קיבל בית הדין לענייני משפחה את בקשתו של האב להעברת המשמורת על הילדה אליו באופן בלעדי. השופטת קבעה שהאם שיבשה את הסדרי הראייה, יצרה 'ניכור הורי' בין האב לבת בכך שהסיתה אותה נגדו. האם קיבלה רשות לראות את בתה תחת פיקוח, מחשש שאם הילדה תועבר אליה, היא לא תחזיר אותה לאב. עם זאת לא נקבע כי האם מסוכנת לילדה.</p>
      <p>במקביל, האב נישא מחדש ונולדה לו בת מאשתו השנייה. לפני כשנה וחצי נכנסה אשתו השנייה של האב נכנסה למקלט לנשים נפגעות אלימות יחד עם בתם, לאחר שהאב תקף אותה. בזמן התקיפה, התינוקת של הזוג הייתה על הידיים שלה. בעקבות המקרה שהה האב במשך שלושה ימים במעצר, ושלושה ימים נוספים במעצר בית. אף אחד בשירותי הרווחה לא חשב לעדכן את האם כי אביה של בתם המשותפת נעצר בעקבות מקרה אלימות, וכי אשתו השנייה ובתם (אחותה למחצה של הבת) נמלטו למקלט לנשים מוכות. מהמשטרה נמסר בתגובה לפניית 'דבר' כי הליך החקירה בעניין האב טרם הסתיים.</p>
      <p>בעקבות המקרה פנתה האישה לבית המשפט לענייני משפחה להעברת המשמורת אליה. בדיון אמרה פקידת הסעד האחראית על הילדה בת ה-9 כי לילדה לא נשקפת סכנה מהאב, וכי "הפרמטר של שליטה בכעסים לא תמיד משפיע על מסוגלות הורית". השופטת דחתה את הבקשה וקבעה כי 'אין מקום לחשש' וכי המשמורת תישאר בידי האב.</p>
      <p>מתגובת משרד הרווחה עולה כי הסיבה לאי-העדכון של האם היא לא אחרת מאשר 'הזכות לפרטיות', שכנראה גוברת על שיקולים אחרים כגון זכותה של האם לדעת על האפשרות שלבתה נשקפת סכנה כלשהי.</p>
      <p>בשבוע שעבר זה קרה שוב. לאם נודע במקרה כי אשתו השנייה של האב נכנסה שוב למקלט, יחד עם בתה הקטנה. גם הפעם נשארה הילדה בת ה-9 במשמורת אצל האב, כאילו הכל כרגיל. כאמור, גם במקרה הזה, אף אחד מרשויות הרווחה לא עדכן אותה בכך.</p>
      <p>עו"ד גלי עציון, מנהלת מחלקת ייעוץ וחקיקה בנעמת, אמרה ל'דבר' בהתייחסות כללית כי זוהי אחריותן של רשויות הרווחה לבצע הערכת מצב מחודשת כאשר עולה תלונה כלשהי על אלימות במשפחה. "כאשר עוסקים במשפחה אחת שבה עלו כבר טענות של אלימות בהקשר של אחריות הורית, ומתברר שעולה חשש לאלימות גם ביחס לבת זוג חדשה, מצופה שהרווחה תעשה באופן יזום בדיקה נוספת של העניין".</p>
      <p>במשרד העבודה והרווחה סירבו להתייחס למקרה באופן פרטני "מפאת צנעת הפרט". מהמשרד נמסר כי "ככלל נציין כי מידע אודות אדם לא נמסר לאדם אחר ללא הסכמה וחתימה על וויתור סודיות שכן לכל אדם הזכות לפרטיות. כל מקרה בו קיים חשש לשלומו של קטין נבדק באופן מקצועי ומקיף ע"י אנשי מקצוע."</p>
      <p>במשרד הוסיפו כי "החלטות על משמורת מתקבלות בבית המשפט לענייני משפחה. בכל מקרה בו עו"ס לעניין סדרי דין מתבקש לתת המלצות לבית המשפט, נערכת בדיקה מקיפה ומקצועית הבוחנת את ההורות."</p>
    </article>
  </body>
</html>