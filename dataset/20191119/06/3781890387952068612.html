<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742346"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T06:05:00+00:00"/>
    <meta property="og:title" content="'สะพานลอยศรีนครินทร์'เสี่ยง มืดเปลี่ยวไฟห้อยฝ้าหลุด"/>
    <meta property="og:description" content="นี่หรือสะพานลอย! สถานที่ควรจะเต็มไปด้วยความปลอดภัย แต่จุดข้ามถนนศรีนครินทร์ หน้าห้างเทสโก้ โลตัส เต็มไปด้วยจุดเสี่ยง ทั้งฝ้าเพดานผุพังชำรุด สายไฟห้อยย้อยลงมาดูแล้วน่าเป็นอันตราย"/>
  </head>
  <body>
    <article>
      <h1>'สะพานลอยศรีนครินทร์'เสี่ยง มืดเปลี่ยวไฟห้อยฝ้าหลุด</h1>
      <address>
        <time datetime="2019-11-19T06:05:00+00:00">19 Nov 2019, 06:05</time>
      </address>
      <figure>
        <img src="https://www.dailynews.co.th/admin/upload/20191118/news_TLFDMzIdge195822_533.jpg?v=20191120089"/>
      </figure>
      <p>
        <b>นี่หรือสะพานลอย! สถานที่ควรจะเต็มไปด้วยความปลอดภัย แต่จุดข้ามถนนศรีนครินทร์ หน้าห้างเทสโก้ โลตัส เต็มไปด้วยจุดเสี่ยง ทั้งฝ้าเพดานผุพังชำรุด สายไฟห้อยย้อยลงมาดูแล้วน่าเป็นอันตราย</b>
      </p>
      <p>ไม่อยากจะคิด...เห็นภาพแล้วดึกดื่นค่ำคืน เป็นผู้หญิงตัวคนเดียว เดินข้าม <b><i>"สะพานเปลี่ยว"</i>  </b>จะเป็นอย่างไร!?! ไม่เพียงแต่เดินลำพังจะเพิ่มอันตราย เดินผ่านไปก็ต้องคอยระวังเศษวัสดุชิ้นส่วนฝาเพดานจะตกลงมากระแทกศีรษะ ได้รับบาดเจ็บหรืออาจถึงขั้นเสียชีวิต <br/><br/>ชาวบ้านผู้ใช้ <b>สะพานลอยข้ามถนนศรีนครินทร์ บริเวณหน้าห้างสรรพสินค้าเทสโก้ โลตัส สาขาศรีนครินทร์ ต.บางเมือง อ.เมือง จ.สมุทรปราการ</b> แจ้งเรื่องความเดือดร้อน ฝ้าเพดานสะพานลอยดังกล่าวชำรุดทรุดโทรมผุพังห้อยตกลงมาเป็นระยะ ไร้ไฟส่องสว่างมาตั้งแต่ช่วงเดือน ต.ค. จนถึงปัจจุบัน ยิ่งช่วงฝนตก ลมพัดแรง ชิ้นส่วนฝาหลุดร่วง บางจุดเป็นรูโหว่น้ำไหลเจิงนอง น่าหวาดเสียวมีสายไฟพาดระโยงระยาง ไร้หน่วยงานที่เกี่ยวข้องมาเหลียวแล ลงพื้นที่มาตรวจสอบแก้ไขปัญหา<br/>    <br/>ดูจากสายตาภายนอกสะพานลอยแห่งนี้ สร้างจากงบประมาณของ อบจ.สมุทรปราการ มีการตกแต่งด้านหน้าอย่างสะดุดตา สวยงาม แต่พอผ่านไปนานหลายปีก็ชำรุดทรุดโทรมไปตามกาลเวลา ชาวบ้านที่เดือดร้อนต้องทนใช้กันไป ไม่เช่นนั้นก็ข้ามถนนลำบาก พอมีคนถ่ายรูปเอาไปโพสต์ในโลกออนไลน์ ก็มีหน่วยงานส่งเจ้าหน้าที่จะเก็บกวาดทำความสะอาด แต่ไม่ได้มีการปรับปรุงซ่อมแซมในส่วนอื่นๆ ทั้งที่สะพานลอยแห่งนี้มีคนใช้ข้ามผ่านไปมาในแต่ละวันเป็นจำนวนมาก<br/><br/>ล่าสุด <b>"ชุมชนเมือง-เดลินิวส์"</b> ได้สอบถามไปยัง<b> นายสมเทพ บุญกว้าง รองผู้อำนวยการแขวงทางหลวงสมุทรปราการ ฝ่ายปฏิบัติการ</b> เบื้องต้นได้ประสานให้หมวดการทางเข้าไปดำเนินการแก้ไขในเบื้องต้น ในส่วนของตัวสะพานลอยอยู่ในความรับผิดชอบของแขวงทางหลวงฯ ส่วนหลังคาซุ้มเป็นของ อบจ.สมุทรปราการ  ตอนนี้ทางแขวงทางหลวงฯได้ประสานให้ทาง อบจ.สมุทรปราการ เข้าไปดำเนินการซ่อมแซมให้แล้วเสร็จ เพื่อความปลอดภัยของประชาชนผู้ใช้สะพานลอย.</p>
    </article>
  </body>
</html>