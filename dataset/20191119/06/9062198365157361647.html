<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378999/ingiltereden-hong-kong-olaylari-icin-uzlasma-cagrisi-cin-cevap-verdi"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T06:28:00+00:00"/>
    <meta property="og:title" content="İngiltere'den Hong Kong olayları için uzlaşma çağrısı! Çin cevap verdi"/>
    <meta property="og:description" content="İngiltere, Çin'in Hong Kong Özel İdari Bölgesi'nde üniversite kampüslerinde ve kent merkezinde bir haftadır devam eden olaylara ilişkin uzlaşma çağrısı yaptı."/>
  </head>
  <body>
    <article>
      <h1>İngiltere'den Hong Kong olayları için uzlaşma çağrısı! Çin cevap verdi</h1>
      <h2>İngiltere, Çin'in Hong Kong Özel İdari Bölgesi'nde üniversite kampüslerinde ve kent merkezinde bir haftadır devam eden olaylara ilişkin uzlaşma çağrısı yaptı.</h2>
      <address>
        <time datetime="2019-11-19T06:28:00+00:00">19 Nov 2019, 06:28</time>
      </address>
      <p>İngiltere Dışişleri Bakanlığı, Hong Kong'da yaşanan olaylara ilişkin dikkat çeken bir açıklama yaptı.</p>
      <p><b>"Hong Kong'da yaşanan olaylardan endişe duyuyoruz"</b> şeklindeki açıklamasıyla Çin yönetimine uyarılarda bulunan İngiltere Dışişleri Bakanlığı, gösterilerde yaralananların tedavi edilmesinin önemine dikkat çekilen açıklamada, bölgeden ayrılmak isteyenler için güvenli geçişin sağlanması gerektiği kaydedildi.</p>
      <p>İngiliz Dışişleri Bakanlığı ayrıca yaptığı açıklamada 24 Kasım'da düzenlenecek belediye meclisi seçimlerinden önce göstericiler ve Hong Kong yönetimine siyasi diyalog çağrısında bulundu.</p>
      <h3>ÇİN BÜYÜKELÇİSİ'NDEN İNGİLTERE'YE KARŞI CEVAP GELDİ</h3>
      <p>İngiltere'nin açıklamasının ardından elçilikte basın toplantısı düzenleyen Çin'in Londra Büyükelçisi Liu Xiaoming, <b>"İngiltere, Hong Kong'un bağımsızlık çağrısını daha güçlü şekilde kınamalı"</b> dedi.</p>
      <p>Şiddet olaylarından göstericileri sorumlu tutan Liu, Çin'in Hong Kong Baş Yöneticisi Carrie Lam ve yönetimine desteğini yineledi.</p>
      <p>Çin'in, Hong Kong'daki huzursuzluğa son verecek güce sahip olduğunu vurgulayan Liu, "<b>Durum kontrol edilemez hale gelirse merkezi hükümet (Çin), kesinlikle oturup izlemeyecek. Huzursuzluğu sona erdirmek için yeterli kararlılık ve gücümüz var"</b> ifadelerini kullandı.</p>
      <p>Toplantıda, göstericilerin yol açtığını iddia ettiği şiddet eylemleriyle ilgili video gösterimi de yapan Liu, <b>"Bazı Batılı ülkeler şiddet kullanımını açıkça destekledi. Onlar, tarafsız gibi görünseler de öyle değiller"</b> değerlendirmesinde bulundu</p>
      <p>Şiddetin her türlüsüne karşı olduklarını belirten Liu, Hong Kong yönetiminin göstericilerle iletişim kurabilmek için elinden geleni yaptığını söyledi.</p>
      <h3>HONG KONG PROTESO VE ŞİDDET DEVAM EDİYOR</h3>
      <p>Hong Kong'da yaz başından bu yana devam eden protestolarda, son haftalarda protestocular ile polis arasındaki çatışma ve şiddet olayları arttı.</p>
      <p>Polis, gösterilerin 6'ıncı ayında ilk kez 11 Kasım'da protestoculara karşı gerçek mermi kullanmış, bir gösterici vurularak yaralanmıştı.</p>
      <p>Göstericiler, bu hafta başında üniversite kampüslerini ve kent merkezlerini işgal etmişti.</p>
      <p>Güvenlik güçleri, hafta sonu itibarıyla öğrenci ve protestocuların işgal ettiği 10'dan fazla üniversite kampüsünden çoğunda kontrolü ele almıştı, işgal sadece Polytechnic Üniversitesinde devam etmişti.</p>
      <p>Geçen hafta başında başlayan üniversite işgalleri nedeniyle birçok üniversite, 2019'un son 2 ayında ders yapılmayacağını duyurmuş, yüzlerce yabancı öğrenci Hong Kong'dan ayrılmıştı.</p>
      <p>Resmi verilere göre, kentte hazirandan bu yana 3 bin 560 protestocu gözaltına alındı.</p>
    </article>
  </body>
</html>