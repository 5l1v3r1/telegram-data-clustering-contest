<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1998196/irakta-um-kasr-liman%C4%B1n%C4%B1n-giri%C5%9Fi-yeniden-kapat%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-19T06:15:00+00:00"/>
    <meta property="og:title" content="Irak'ta Um Kasr Limanı'nın girişi yeniden kapatıldı"/>
    <meta property="og:description" content="Irak’ın Basra kentinde bulunan Um Kasr Limanı girişi, dün, göstericiler tarafından yeniden kapatıldı. Ülkenin güney kentlerinde grev çağrılarına yanıt olarak birçok okul ve hükümet dairesi kapılarını kapattı. Irak’ın başkenti Bağdat’ın yanı sıra orta"/>
  </head>
  <body>
    <article>
      <h1>Irak'ta Um Kasr Limanı'nın girişi yeniden kapatıldı</h1>
      <address>
        <time datetime="2019-11-19T06:15:00+00:00">19 Nov 2019, 06:15</time>
      </address>
      <p>Irak’ın Basra kentinde bulunan Um Kasr Limanı girişi, dün, göstericiler tarafından yeniden kapatıldı. Ülkenin güney kentlerinde grev çağrılarına yanıt olarak birçok okul ve hükümet dairesi kapılarını kapattı.<br/><br/>Irak’ın başkenti Bağdat’ın yanı sıra orta ve güney kesimlerde bulunan kentlerde 1 Ekim’den bu yana süren gösterilerde en az 315 kişi hayatını kaybetti. Gözlemciler, bu gösterileri, 2003’ten beri ülkedeki en büyük çaplı gösteri hareketi olarak niteliyor.<br/><br/>Iraklı göstericiler, yolsuzluk ve dış güçlerin çıkarları adına çalışmakla suçladığı siyasi tabakanın tamamen değişmesini talep ediyor. Hükümetin reform vaatlerine inanmayan çoğu gösterici sivil itaatsizliğe başvurdu.<br/><br/>Reuters’ın Basra’daki Um Kasr Limanı’ndaki iki kaynaktan aktardığı bilgilere göre yüzlerce gösterici limanın girişini kapatarak, çalışanların ve yük boşaltmaya gelen kamyonların girişini engelledi. Bu durumun limandaki çalışmaların yüzde 50’isinin aksamasına neden olduğu belirtildi. Kaynaklar, kuşatmanın devam etmesi halinde limandaki çalışmaların tamamen duracağını aktardı. Um Kasr Limanı daha önce 29 Ekim’den 9 Kasım’a kadar kapalı kalmıştı. 7-9 Kasım tarihinde ise kısa bir süreliğine açılmıştı.<br/><br/>Kerim Cevad isimli bir gösterici, “Um Kasr Limanı’ndaki gösterilerimiz, Bağdat’taki Tahrir Limanı’nda ve diğer kentlerde gösterilere katılan kardeşlerimize yönelik bir dayanışmanın ifadesidir” dedi.<br/><br/>Irak hükümetinden üst düzey bir yetkili, daha önce yaptığı açıklamada, Limanı’n bir hafta kapalı kalmasının ülke ekonomisine 6 milyar doların üzerinde maliyetinin olduğunu ifade etmişti.<br/><br/>Irak’ın güneyindeki Hille, Divaniye ve Kerbela’da Öğretmenler Sendikası’nın grev kararı sonrası tüm okullar kapatıldı, öğretmenleri izleyen diğer memurların da greve gitmesi üzerine devlet dairelerinin kapıları da kapatıldı. Necef’te bazı kurumlar yarı zamanlı kapalı kalırken, Bağdat’ta da bazı okullar kapatıldı.<br/><br/>Kerbela Ticaret Odası’nın çağrısı üzerine kentteki işletmelerin büyük bir kısmı kepenk indirdi. İşçi Sendikası üyeleri de Bağdat’taki Tahrir Meydanı’nda 24 Ekim’den bu yana gösteri düzenleyen binlerce eylemcinin arasına katıldı.<br/><br/>Reuters’ın aktardığı habere göre göstericiler, önceki gün Bağdat’taki bir köprüye yerleşti. Haberde, Bağdat şehir merkezinde bulunan ve bakanlık ile büyükelçilik binalarının bulunduğu Yeşil Bölge’ye giden Ahrar Köprüsü’nde göstericiler ile güvenlik güçleri arasında çatışma yaşandığı aktarıldı. Polisin göz yaşartıcı gaz bombasıyla müdahale ettiği göstericiler köprüye yerleşmeyi başardı. Habere göre halihazırda güvenlik güçleri köprünün Yeşil Bölge’ye giden tarafını kontrol altında tutarken, göstericiler köprünün diğer bölümüne konuşlandı.<br/><br/>DPA’nın görgü tanıklarından aktardığı haberinde, göstericiler, Kerbela’da yapım aşamasındaki ham petrol rafinerisine giden anayolları kapattığı belirtildi. Habere göre birkaç yıldır yapımı devam eden rafineriye giden anayollar yaklaşık 400 gösterici tarafından kapatıldı. Rafineriye inşaat malzemesi taşıyan kamyonların yük boşaltamadan geri döndükleri aktarıldı.<br/><br/>Öte yandan Mesud Barzani’nin liderliğindeki Kürdistan Demokrat Partisi (KDP), Peşmerge güçlerinin göstericileri bastırma operasyonlarında yer aldığı iddiasını yalanladı. KDP’den yapılan açıklamada, barışçıl halk gösterilerinin anayasada tanınmış bir hak olduğu belirtilerek, Peşmerge’nin gösterilerde yaşanan olaylarda sorumluluğu olmadığı ifade edildi.</p>
    </article>
  </body>
</html>