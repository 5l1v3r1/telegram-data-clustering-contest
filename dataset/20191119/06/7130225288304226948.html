<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/intihar-girsiminde-bulunan-cocugun-yillarca-cinsel-istismara-ugradigi-ortaya-cikti-baba-ve-dede-olayi-kapatalim-dedi-889896"/>
    <meta property="og:site_name" content="Onedio"/>
    <meta property="article:published_time" content="2019-11-19T06:35:35+00:00"/>
    <meta property="og:title" content="İntihar Girişiminde Bulunan Çocuğun Yıllarca Cinsel İstismara Uğradığı Ortaya Çıktı: &quot;Baba ve Dede 'Olayı Kapatalım' Dedi&quot;"/>
    <meta property="og:description" content="İzmit'te, intihara teşebbüs eden 14 yaşındaki bir çocuğun 4 yaşından beri amcası tarafından cinsel istismara uğradığı ortaya çıktı. Şikâyetçi olan küç..."/>
  </head>
  <body>
    <article>
      <h1>İntihar Girişiminde Bulunan Çocuğun Yıllarca Cinsel İstismara Uğradığı Ortaya Çıktı: "Baba ve Dede 'Olayı Kapatalım' Dedi"</h1>
      <address><time datetime="2019-11-19T06:35:35+00:00">19 Nov 2019, 06:35</time> by <a rel="author" href="https://onedio.com/profil/freigeist" target="_blank">FreiGeist</a></address>
      <h4>İzmit'te, intihara teşebbüs eden 14 yaşındaki bir çocuğun 4 yaşından beri amcası tarafından cinsel istismara uğradığı ortaya çıktı. Şikâyetçi olan küçük kızın annesi, baba ve dedenin 'olayı kapatalım' dediğini, eşinin ailesi tarafından ölümle tehdit edildiğini söyledi. Tutuklanan saldırganın yargılanmasına bugün başlanacak. </h4>
      <figure>
        <img src="https://img-s2.onedio.com/id-5dd389b48d51a65e1287ef63/rev-0/w-500/s-cd46c1b29048d0dcf2980ebc84ec4b583eba54d7.jpg"/>
      </figure>
      <p><b>DHA muhabiri Selda Hatun Tan'ın haberine göre</b>, İzmit’te yaşayan F.A., kızı E.A.'nın sürekli banyoya girip saatlerce suyun altında kaldığını, akrabaları geldiğinde kendisini odaya kilitlediğini ve sınıfında erkek arkadaşları ile yan yana oturmadığını fark etti. Bunun üzerine çocuğunu psikoloğa götürdü. Ancak küçük kız konuşmadı. </p>
      <p>Sürekli saçlarını yolan E.A. art arda <a href="https://onedio.com/etiket/intihar/5078d58eb815ea38422581af">intihar</a> girişiminde bulundu. Bu nedenle doktor kontrolüne alınan E.A., mart ayında sinir krizi geçirdi ve ardından annesine, öz amcasının 4 yaşından itibaren kendisine cinsel istismarda bulunduğunu anlattı. <a href="https://onedio.com/etiket/anne/5a27dd7fae4a8535128011c9">Anne</a> şikayetçi oldu. </p>
      <p>Evli ve 1 çocuk babası F.A. gözaltına alındı.  Sevk edildiği adliyede, çıkarıldığı mahkemece tutuklanan F.A. hakkında 'çocuğun cinsel istismarı' suçundan dava açıldı.</p>
      <h3>"Sürekli banyoya giriyor saatlerce yıkanıyordu, meğer kendini kirlenmiş hissediyormuş yavrum"</h3>
      <figure>
        <img src="https://img-s2.onedio.com/id-5dd38971d8b76d21311d59a1/rev-0/w-500/s-4bf114cc1dc946830b756acfb5d96d874527b066.jpg"/>
        <figcaption>Yaşananların ardından 23 yıllık eşine boşanma davası açan 5 çocuk annesi F.A., eşi C.A. ile kayınpederi T.A.'nın olayın gizli kalmasını istediklerini öne sürerek, şöyle konuştu:<br/>"23 yıllık evliyim, en büyüğü 22, en küçüğü 2 yaşında 5 kızım var. Kızım E.A.'da 12 yaşından itibaren farklılıklar olmaya başlamıştı. Başlarda ergenlik diye düşündük, üzerine düşüp gözlemlemeye başladım. Dersleri çok iyiydi, devamsızlığı yoktu. Okulda başarılı bir öğrenciydi. Ama kötüye gitmeye başlamıştı. Kendisini odasına kapatıyordu. Akrabalarımıza gelmek istemiyordu. Onlar gelecekse asla odasından çıkmıyordu. İçine kapandı. Sürekli banyoya giriyor saatlerce kendisini yıkıyordu. Meğer kendini kirlenmiş hissediyormuş yavrum. Sınıfındaki erkek öğrencilerle iletişim kurmuyordu, aynı sırada dahi oturmuyordu. Bir şeyler olduğunun farkındaydım. Psikoloğa götürdüm ama orada da anlatmadı. Şüpheleniyordum ama aileden birinin yapacağını hiç düşünmedim. Okulda bir şeyler olduğundan şüphelendim. Büyük birileri bir şey yaptı, korkuyor diye düşündüm."</figcaption>
      </figure>
      <h3>"Birkaç kez intihar girişiminde bulundu, saçlarını yoluyordu sürekli"</h3>
      <figure>
        <img src="https://img-s1.onedio.com/id-5dd38b1e2550727d138eb708/rev-0/w-500/s-4d9694546820e35ba7cac8514835bd5fc9824fb6.jpg"/>
      </figure>
      <p>Kızının <a href="https://onedio.com/etiket/intihar/5078d58eb815ea38422581af">intihar</a> girişiminde bulunduğunu ifade eden F.A., sözlerini şu şekilde şöyle sürdürdü:</p>
      <p> "Önce psikolojik destek almaya başladık. Birkaç kez intihar girişiminde bulundu, sürekli intihar etmekten bahsediyormuş. Doktorlar <a href="https://onedio.com/etiket/bursa/503cd67dcc161f8ec1342438">Bursa</a>'ya hastaneye yolladı, bir hafta orada yattı. Ama orada da kriz geçirdi. Alıp, İzmit'e getirdim. Saçlarını yoluyordu sürekli. Bir gün sinir krizi geçirip, saçlarını kesti.</p>
      <p>Her gün doktora götürdüm, gözlem altında tutuldu. Geçen mart ayında sinir krizi geçirdi, yaşadıklarını kaldıramıyordu, taşıyamadı. Bir anda her şeyi anlattı. Anaokuluna gitmeye başladığında, 4 yaşındayken amcası F.A.'nın kendisine cinsel istismarda bulunmaya başladığını ve bunun devam ettiğini anlattı. Belki yanlış anlamıştır, belki farklı şeydir diye düşündüm, konduramıyor insan ailesinden birine böyle bir şeyi. Sonra Çocuk İzleme Merkezi'nde ve psikolojik tedavi gördüğü yerlerde yaşadıkları hep kanıtlandı. Adli Tıp raporunda da kanıtlandı doğru söylediği."</p>
      <h3>"Ölüm tehditleri aldım, çocuklarımı yanıma alıp ailemin yaşadığı şehre geldim"</h3>
      <figure>
        <img src="https://img-s2.onedio.com/id-5dd38b66af886aa6314d6151/rev-0/w-500/s-44d0618e6388af15832b116d25e3c1788a1f164a.jpg"/>
      </figure>
      <p>Eşinin ailesi tarafından ölümle tehdit edildiğini iddia eden F.A., "İlk önce olanları eşime anlatamadım. <a href="https://onedio.com/etiket/katil/50da2b9bede0671b432b5ff7">Katil</a> olur, zarar verir diye düşündüm. Dedesine anlattım, amcalarına anlattım. Yanımızda olmak yerine bizi sindirip, korkutup vazgeçirmek istediler. Dava açmamamızı, şikayetçi olmamızı istediler. Eşim ilk öğrendiğinde bizim yanımızdaydı. Bir ay sonra, ailesinin baskısıyla yaşananları kapatmak istedi. Şikayetçi olmamamızı istedi. Beni sürekli tehdit ettiler. 2 kızım üniversite okuyor. Onları okutmayacaklarını, parasız bırakacaklarını söylediler. Ölüm tehditleri aldım. Ailemin yaşadığı şehre geldim, çocuklarımı yanıma alıp. Burada yaşamaya başladım. 'Parasız sokaklarda kalıp, döneceksin' diye tehditler devam etti" dedi.</p>
      <h3>"Bu davanın peşini bırakmayacağım, adaletin yerini bulmasını istiyorum"</h3>
      <figure>
        <img src="https://img-s1.onedio.com/id-5dd3899b208471441352ff06/rev-1/w-500/o-48x86/s-31189d0626e7e550217c82c5c247a47d9d609cce.jpg"/>
      </figure>
      <p>Her zaman kızlarının yanında olacağını kaydeden <a href="https://onedio.com/etiket/anne/5a27dd7fae4a8535128011c9">anne</a> F.A. "Kızımı sosyal hizmetler almak istedi. Ben kendim koruyacağımı ve asla vazgeçmeyeceğimi söyledim. Vazgeçmem de. Bütün raporlar kızımın doğru söylediğini kanıtlıyor. Yaşadıkları çok kötü. Hepimiz şu an psikolojik destek alıyoruz. O tutuklandı. Yarın mahkememiz görülecek. Durumları iyi, güçlüler" dedi ve ekledi:</p>
      <p>"Ama ben bu davanın peşini bırakmayacağım. Kızıma, bize bunu yaşatan cezasını alana kadar peşinde olacağım. Kızlarımın her zaman arkasında durup, onlardan desteğimi esirgemeyeceğim. Adaletin yerini bulmasını istiyorum."</p>
    </article>
  </body>
</html>