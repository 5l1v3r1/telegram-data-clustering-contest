<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/taylor-swift-far-sjunga-tidiga-sanger-vid-gala/"/>
    <meta property="og:site_name" content="DN.SE"/>
    <meta property="article:published_time" content="2019-11-19T06:37:43+00:00"/>
    <meta property="og:title" content="Taylor Swift får sjunga tidiga sånger vid gala"/>
    <meta property="og:description" content="Artisten Taylor Swift får okej från sitt tidigare skivbolag att framföra en del tidiga sånger vid en gala."/>
  </head>
  <body>
    <article>
      <h1>Taylor Swift får sjunga tidiga sånger vid gala</h1>
      <address><time datetime="2019-11-19T06:37:43+00:00">19 Nov 2019, 06:37</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Artisten Taylor Swift får okej från sitt tidigare skivbolag att framföra en del tidiga sånger vid en gala.</b>
      </p>
      <p>Den amerikanska världsstjärnan Taylor Swift har varit i ett offentligt och infekterat bråk med sin tidigare manager Scooter Braun och tidigare skivbolagschef Scott Borchetta en längre tid. I somras meddelade Brauns företag att man köpt rättigheterna till Taylor Swifts första sex album, en affär som fick Swift att gå i taket.</p>
      <p>Swift hävdade nyligen <a href="https://twitter.com/taylorswift13/status/1195123215657508867?s=20">på Twitter</a> att hon inte får sjunga sina egna låtar i ett medley när hon prisas som decenniets artist på kommande American Music Awards. I inlägget hävdade hon att en kommande Netflixdokumentär också var i fara.</p>
      <p><b>Skivbolaget Big Machine</b> Label Group avvisar dessa anklagelser, och svarade <a href="https://www.bigmachinelabelgroup.com/news/big-machine-label-group-informed-dick-clark-productions-today-they-have-agreed-grant-all">i ett uttalande</a> att ”faktum är att vi inte har rättigheterna att hindra henne från liveframträdanden någonstans”. På tisdagen släpptes dock <a href="https://www.bigmachinelabelgroup.com/news/big-machine-label-group-informed-dick-clark-productions-today-they-have-agreed-grant-all">ett nytt uttalande</a> , där bolaget skriver att man är överens om att tillåta att alla bolagets artisters framträdanden från galan strömmas eller återsänds på de plattformar som man är överens om.</p>
      <p>Swifts senaste album, ”Lover”, ges ut på ett annat skivbolag. Hon har skrivit ett avtal som ger henne äganderätten för sina så kallade masters för den och framtida alster.</p>
      <p>
        <a href="https://www.dn.se/kultur-noje/taylor-swift-jag-far-inte-sjunga-mina-egna-latar/">Läs mer: Taylor Swift ”får inte sjunga” sina egna låtar</a>
      </p>
    </article>
  </body>
</html>