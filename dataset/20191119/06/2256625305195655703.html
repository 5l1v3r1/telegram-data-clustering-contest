<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158813_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-19T06:08:00+00:00"/>
    <meta property="og:title" content="Ахмедов стартира с ЦСКА от януари"/>
    <meta property="og:description" content="Клубът ще се раздели с един от нападателите си"/>
  </head>
  <body>
    <article>
      <h1>Ахмедов стартира с ЦСКА от януари</h1>
      <address><time datetime="2019-11-19T06:08:00+00:00">19 Nov 2019, 06:08</time> by <a rel="author">"Тема спорт"</a></address>
      <p>Нападателят на Дунав Ахмед Ахмедов е очакван за първата тренировка на ЦСКА през 2020-а.<br/> <br/>24-годишният таран би трябвало да се яви за старта на подготовката, който най-вероятно ще е на 6 януари, понеделник. Ахмедов със сигурност напуска Русе, където изкара успешен престой през последната година и половина.<br/> <br/>В същото време ЦСКА ще се раздели с един от нападателите си. В момента на върха на атаката червените разполагат със Coy, Евандро, който играе и като крило, Уот и Юрич. През зимата е възможно да се стигне до продажба на Coy, Евандро или Уот.<br/> <br/>Що се отнася до Юрич, той може да разтрогне. Това би се случило, ако австралиецът не се възстанови от контузията в прасеца, която го тормози повече от месец. Решението за Юрич ще се вземе на по-късен етап. Той още не е подновил пълноценни тренировки.<br/> <br/>Освен нападател ще има и поне двама други напускащи. Сред тях са бранителите Бодуров и Стойчо Атанасов.<br/> <br/>По отношение на Ахмедов доскорошният президент на Дунав Симеон Симеонов заяви, че неговата клауза за откупуване е около 100 000 лева. Хирургът допълни, че след Нова година Ахмедов ще заиграе за един от големите клубове у нас и смята, че ще пасне по-добре в ЦСКА. Симеонов го описа като типичен таран, който е много добър с гръб към вратата. Вече се появи информация, че червените са спазарили футболиста за 120 000 лева.<br/> <br/>Армейците не са привличали футболист от българското първенство от лятото на 2016-а, когато се завърнаха в елита. Тогава клубът подписа с Китанов (Черно море), Иван Минчев (Монтана), Лазар Марин (Ботев Пд) и Александър Дюлгеров (Пирин Бл). Ахмедов този сезон има 6 гола в елита, а през миналия реализира още 8. Преди да се присъедини към Дунав през лятото на 2018-а, нападателят беше играл само във Втора лига.</p>
      <p> </p>
    </article>
  </body>
</html>