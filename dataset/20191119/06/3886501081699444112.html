<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119494-vlast-hongkonga-pozvala-demonstrante-da-se-predaju?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T06:35:03+00:00"/>
    <meta property="og:title" content="Vlast Hongkonga pozvala demonstrante da se predaju"/>
    <meta property="og:description" content="Šefica Vlade Hongkonga Keri Lam izjavila je danas da demonstranti pod policijskom opsadom u univerzitetskom kampusu imaju samo mogućnost da se predaju ukoliko žele mirno rešenje.&quot;To se može postići samo uz punu saradnju demonstranata, uključujući naravno one koji izazivaju nerede. Oni moraju da obustave nasilje, da se predaju i mirno odu slušajući uputstva policije&quot;, poručila je Lam.To je bila njena prva konferencija za novinare otkako su u nedelju demonstranti zauzeli Politehnički univerzitet,  bastion petomesečnog protesta.Pošto su prošle noći desetine demonstranata uspele da pobegnu tako što su s jednog pešačkog mosta skakale na ulicu gde su čekali saradnici koji su ih odvezli motociklima, ne zna se koliko ih je ostalo u kampusu.Jedna 19-godišnja devojka koja krije ime, za AFP je u ponedeljak govorila o očajanju demonstranata opkoljenih u kampusu: &quot;Neki plaču, neki su gnevni (...) jer nema izlaza, jer više nije moguće napustiti kampus&quot;, rekla je ona.Protesti u Hongkongu, često nasilni, traju od početka juna.Aktivisti…"/>
  </head>
  <body>
    <article>
      <h1>Vlast Hongkonga pozvala demonstrante da se predaju</h1>
      <address>
        <time datetime="2019-11-19T06:35:03+00:00">19 Nov 2019, 06:35</time>
      </address>
      <slideshow>
        <figure>
          <img src="https://static.beta.rs/thumbs/26e72de4.556x371.jpg"/>
        </figure>
        <figure>
          <img src="https://static.beta.rs/thumbs/ad8da4f8.556x371.jpg"/>
        </figure>
      </slideshow>
      <p>Šefica Vlade Hongkonga Keri Lam izjavila je danas da demonstranti pod policijskom opsadom u univerzitetskom kampusu imaju samo mogućnost da se predaju ukoliko žele mirno rešenje."To se može postići samo uz punu saradnju demonstranata, uključujući naravno one koji izazivaju nerede. Oni moraju da obustave nasilje, da se predaju i mirno odu slušajući uputstva policije", poručila je Lam.<br/><br/>To je bila njena prva konferencija za novinare otkako su u nedelju demonstranti zauzeli Politehnički univerzitet,  bastion petomesečnog protesta.<br/><br/>Pošto su prošle noći desetine demonstranata uspele da pobegnu tako što su s jednog pešačkog mosta skakale na ulicu gde su čekali saradnici koji su ih odvezli motociklima, ne zna se koliko ih je ostalo u kampusu.<br/><br/>Jedna 19-godišnja devojka koja krije ime, za AFP je u ponedeljak govorila o očajanju demonstranata opkoljenih u kampusu: "Neki plaču, neki su gnevni (...) jer nema izlaza, jer više nije moguće napustiti kampus", rekla je ona.<br/><br/>Protesti u Hongkongu, često nasilni, traju od početka juna.<br/><br/>Aktivisti optužuju policiju za prekomernu upotrebu sile jer u sukobima s demonstrantima koristi suzavac, palice i gumene metke, a preti da će upotrebiti i "bojevu municiju", dok su demonstranti na policajce bacali cigle i "molotovljeve koktele" i jednog policajca ranili strelom.</p>
    </article>
  </body>
</html>