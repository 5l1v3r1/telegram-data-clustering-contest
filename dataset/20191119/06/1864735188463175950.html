<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/mario-capanna-1.4894905"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T06:32:56+00:00"/>
    <meta property="og:title" content="Mario Capanna: &quot;Annarumma morto, poi gli anni di piombo&quot;"/>
    <meta property="og:description" content="Milano, 50 anni fa l’uccisione dell’agente in una manifestazione studentesca. &quot;Così iniziò la strategia della tensione&quot;"/>
  </head>
  <body>
    <article>
      <h1>Mario Capanna: "Annarumma morto, poi gli anni di piombo"</h1>
      <h2>Milano, 50 anni fa l’uccisione dell’agente in una manifestazione studentesca. "Così iniziò la strategia della tensione"</h2>
      <address><time datetime="2019-11-19T06:32:56+00:00">19 Nov 2019, 06:32</time> by <a rel="author">MARCO GIRELLA</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894954.1574145176!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Mario Capanna sorretto dopo l'aggressione di estremisti di destra il 19 novembre del '69</figcaption>
      </figure>
      <p>Milano, 19 novembre 2019 - <b>Oggi produce olio,</b> che colleziona premi nel mondo, e gira l’Italia come testimone di quegli anni che ha definito formidabili. <b>Mario Capanna</b>, 74 anni, è stato il<b> leader del Movimento studentesco </b>a fine anni Sessanta, poi parlamentare di <b>Democrazia Proletaria.</b> Col cinquantesimo anniversario della strage di Piazza Fontana che si avvicina, è in tour per la penisola a raccontare l’autunno caldo, gli scontri, le rivendicazioni operaie e la contestazione studentesca di allora. Ha appena scritto la prefazione di un saggio di Cesare Vanzella sul caso Annarumma (editore Castelvecchi) considerato l’inizio della strategia della tensione.</p>
      <p>
        <b>Capanna, dal 1969 sono passati 50 anni. Ricapitoliamo per chi vuole confrontarsi con la storia.</b>
      </p>
      <p>"Il 19 novembre del 1969, a Milano, durante manifestazioni di operai e studenti, ci furono scontri con la polizia. In uno di questi morì il giovane agente Antonio Annarumma".</p>
      <p>
        <b>Il libro sostiene che si trattò di un incidente tra camionette della polizia.</b>
      </p>
      <p>"Sì, ma la questura di Milano diramò una velina dicendo che era stato ucciso negli scontri. E il presidente Saragat, la sera stessa, scrisse un telegramma in cui, senza prove, avallava quella tesi, parlando di barbaro assassinio".</p>
      <p>
        <b>Perché lo considera l’inizio della strategia della tensione?</b>
      </p>
      <p>"A noi fu subito chiaro che era una strumentalizzazione contro le rivendicazioni dei movimenti di sinistra che chiedevano più diritti e salari migliori".</p>
      <p>
        <b>Vi imputarono quella morte.</b>
      </p>
      <p>"La cosa più grave, ben documentata da Vanzella, fu l’ammutinamento nelle caserme. I poliziotti, convinti che il loro collega fosse stato assassinato, volevano irrompere nella Statale (l’università, ndr) e farsi giustizia da soli. Furono bloccati da reparti scelti, e bene armati, dei carabinieri".</p>
      <p>
        <b>Gli scontri continuarono.</b>
      </p>
      <p>"Crearono il clima per dire che le lotte dei sindacati, di studenti e operai, provocavano omicidi. E la manipolazione andò avanti il giorno dei funerali".</p>
      <p>
        <b>Lei fu picchiato.</b>
      </p>
      <p>"Da un gruppo di estremisti di destra. I tempi erano quelli. Quell’informazione drogata si rivelò utilissima, a scopo eversivo, per i fatti che seguirono".</p>
      <p>
        <b>La strage di piazza Fontana.</b>
      </p>
      <p>"Attentato fascista, attribuito vergognosamente agli anarchici. Seguirono le bombe dell’Italicus, di piazza della Loggia a Brescia, della stazione di Bologna. La strategia del terrore andò avanti".</p>
      <p>
        <b>Guardando a quei tempi, oggi cosa vede?</b>
      </p>
      <p>"Una ricostruzione storica onesta non può mettere in dubbio che le cose siano andate così. C’è stato un tentativo eversivo e violento di bloccare le rivendicazioni di quel movimento. Che fallì perché la reazione popolare fu molto forte".</p>
      <p>
        <b>Oggi le voci critiche sul ’68 sono tante.</b>
      </p>
      <p>"Eppure il lascito di quel periodo è che la lotta paga. Molte cose che oggi diamo per scontate vengono da lì. Senza il ’68 non avremmo lo Statuto dei Lavoratori, il diritto familiare, l’aborto, molti diritti civili e sociali".</p>
      <p>
        <b>Rivendicazioni lontane...</b>
      </p>
      <p>"Certo, oggi prevalgono passività e rassegnazione. Ma se non torniamo, in forme nuove, a una democrazia partecipata, è illusorio pensare che i governi di qualsiasi colore sappiano affrontare le diseguaglianze sociali o i cambiamenti climatici. Senza la spinta delle persone la politica non risolve i problemi. Li aggrava".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>