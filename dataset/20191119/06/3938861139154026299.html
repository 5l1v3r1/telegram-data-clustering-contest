<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_iz-frakciyi-sluga-narodu-viklyuchili-dvoh-nardepiv/938726"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:46:00+00:00"/>
    <meta property="og:title" content="Із фракції &quot;Слуга народу&quot; виключили двох нардепів"/>
    <meta property="og:description" content="15 листопада із фракції &quot;Слуга народу&quot; виключили нардепів Анну Скороход і Антона Полякова. Вони стали позафракційними. Офіційною причиною виключення в партії назвали порушення лінії голосувань. &amp;mdash;&amp;ensp;Порушення домовленостей у питаннях, по яких фракція має спільну позицію, &amp;mdash; ..."/>
  </head>
  <body>
    <article>
      <h1>Із фракції "Слуга народу" виключили двох нардепів</h1>
      <address><time datetime="2019-11-19T06:46:00+00:00">19 Nov 2019, 06:46</time> by <a rel="author">Ольга КИРИЛЕНКО</a></address>
      <p>15 листопада із фракції "Слуга народу" виключили нардепів Анну Скороход і Антона Полякова. Вони стали позафракційними. Офіційною причиною виключення в партії назвали порушення лінії голосувань.</p>
      <p>— Порушення домовленостей у питаннях, по яких фракція має спільну позицію, — пояснює рішення голова партії "Слуга народу" <b>35-річний Олександр Корнієнко</b>. — Я з Антоном Поляковим говорив щодо чутливих законопроектів. Але в нього була своя позиція, що відрізнялася від фракційної. Якщо людина системно не погоджується з фракцією, навіщо нам бути разом?</p>
      <p>Скороход пройшла до парламенту за округом №93 на Київщині. Отримала 43,9% голосів. Поляков — на окрузі №206 на Чернігівщині. Набрав 33,37% голосів.</p>
      <p>— Давид Арахамия (керівник фракції "Слуга народу". — ГПУ) говорит, что инакомыслие не может быть основанием для исключения, — каже щодо рішення фракції <b>32-річний Антон Поляков</b>. — Но при этом говорит: "Ты не с нами плывешь". Я не понимаю, куда мы плывем. Я с президентом. Чья мы партия? Богдана (Андрій Богдан, керівник Офіса президента. — ГПУ) или "Слуга народа"?</p>
      <p>— Я думаю, что это позитивный момент, — додає <b>29-річна Анна Скороход</b>. — Теперь мы без преследований можем говорить, что думаем, и голосовать за программу президента. А не за те лоббистские законы, которые нам пихают под эгидой президента. Мы говорим, что уходим от Советского Cоюза, только я не вижу, чтобы мы от него ушли. За то, что мы имеем свое мнение, нас политически преследуют.</p>
      <p>За день до виключення Анни Скороход із фракції її чоловіка, колишнього російського бізнесмена Олексія Алякіна, затримала Генпрокуратура. Він громадянин Росії, перебуває в міжнародному розшуку за підозрою в шахрайстві. Депутатка вважає це реакцією влади на її голосування проти ринку землі. 15 листопада Алякіна випустили під нічний домашній арешт.</p>
      <p>У фракцію "Слуга народу" після виборів входили 254 нардепи.</p>
      <p>— Зарано говорити, що монобільшість сиплеться, — говорить <b>26-річний Андрій Сухарина</b>, аналітик Фонду "Демократичні ініціативи імені Ілька Кучеріва".</p>
      <p>— Формально в них достатньо депутатів, аби тримати уряд і бути однопартійною більшістю. Але чи справді ця партія була монолітною? Із самого початку було зрозуміло, що є різні групи впливу і люди, об'єднані тільки перемогою на виборах. Зараз почали розглядати дискусійні питання. Вони й показали незгоду між групами. Ринок землі, скандал у фінансовому комітеті щодо системи оцінки майна. Це свідчить про кризу всередині фракції.</p>
      <p>Є ймовірність кардинальних змін у "СН" до кінця року, але невелика. Ці люди при владі, для них вигідно домовлятися, а не сваритися. Однак деякі депутати можуть відшаровуватися, як сталося із цими двома. Їм не вдалося домовитися з фракцією. Розбіжності були надто вагомими. І таких людей ставатиме більше.</p>
    </article>
  </body>
</html>