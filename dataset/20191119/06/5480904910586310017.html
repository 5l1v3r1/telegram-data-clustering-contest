<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/devitilety-chlapec-z-belgie-dokoncuje-bakalarska-studia/1822688?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T06:37:00+00:00"/>
    <meta property="og:title" content="Devítiletý chlapec z Belgie dokončuje bakalářská studia"/>
    <meta property="og:description" content="Brusel - Devítiletý Belgičan Laurent Simons se chystá příští měsíc dokončit studia na univerzitě v nizozemském Eindhovenu, kde získá bakalářský titul elektroinženýra. Informovala o tom televize CNN. Simons, který má IQ 145, tak překoná dosavadní rekord Američana Michaela Kearneyho, jenž získal bakalářský titul z antropologie v roce 1994 ve svých 10 letech."/>
  </head>
  <body>
    <article>
      <h1>Devítiletý chlapec z Belgie dokončuje bakalářská studia</h1>
      <address><time datetime="2019-11-19T06:37:00+00:00">19 Nov 2019, 06:37</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Devítiletý Belgičan Laurent Simons se chystá příští měsíc dokončit studia na univerzitě v nizozemském Eindhovenu, kde získá bakalářský titul elektroinženýra. Informovala o tom televize CNN. Simons, který má IQ 145, tak překoná dosavadní rekord Američana Michaela Kearneyho, jenž získal bakalářský titul z antropologie v roce 1994 ve svých 10 letech.</p>
      <p>"Jde o nejrychlejšího studenta, jakého jsme kdy na univerzitě měli," řekl CNN Sjoerd Hulshof z univerzity v Eindhovenu. Podle něj měl Simons individuální studijní plán, podobně jako ho mají třeba vrcholoví sportovci.</p>
      <p>Laurent Simons začal chodit do školy, když mu byly čtyři roky. V šesti letech zahájil středoškolská studia, která dokončil loni, když mu bylo osm. Poté nastoupil na univerzitu.</p>
      <p>Rodiče malého Laurenta televizi CNN řekli, že nechápou, jak se z jejich syna stalo zázračné dítě. "Když jsem byla těhotná, jedla jsem hodně ryby," uvedla s úsměvem matka Lydia. "Nechceme ale, aby se bral příliš vážně. Dělá to, co ho baví," dodal otec Alexander. Podle něj si Laurent kromě studia i užívá života jako ostatní děti, nejradši si hraje se svým psem.</p>
      <p>Malý génius z Belgie už také dostal řadu nabídek od různých univerzit. V plánu má studium medicíny a v budoucnu by se chtěl věnovat vývoji umělých lidských orgánů.</p>
    </article>
  </body>
</html>