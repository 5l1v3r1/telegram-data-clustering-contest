<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/buldan/buldanin-yeni-gozdesi-pikan-cevizi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-19T06:27:00+00:00"/>
    <meta property="og:title" content="Buldan’ın yeni gözdesi pikan cevizi"/>
    <meta property="og:description" content="Buldan Belediyesi tarafından 6 yıl önce dikilen pikan cevizi meyve vermeye başladı. Denizli’de ilk uygulamanın yapıldığı Buldan’ın Belediye Başkanı Mustafa Şevik, diğer ceviz türlerine göre iç randımanı, besin değeri yüksek ve az masraflı olan pikan cevizinin Buldan’da park ve bahçelere dikeceklerini, çiftçilere öncülük edeceklerini söyledi."/>
  </head>
  <body>
    <article>
      <h1>Buldan’ın yeni gözdesi pikan cevizi</h1>
      <h2>Buldan Belediyesi tarafından 6 yıl önce dikilen pikan cevizi meyve vermeye başladı. Denizli’de ilk uygulamanın yapıldığı Buldan’ın Belediye Başkanı Mustafa Şevik, diğer ceviz türlerine göre iç randımanı, besin değeri yüksek ve az masraflı olan pikan cevizinin Buldan’da park ve bahçelere dikeceklerini, çiftçilere öncülük edeceklerini söyledi.</h2>
      <address><time datetime="2019-11-19T06:27:00+00:00">19 Nov 2019, 06:27</time> by <a rel="author">Haber Merkezi</a></address>
      <p>Denizli’de ilk kez 6 yıl önce Buldan Belediyesi Park ve Bahçeler Müdürlüğü ekipleri tarafından dikilen pikan cevizi ilk meyvesini verdi.  İlk hasadını Belediye Başkanı Mustafa Şevik’e getiren Park ve Bahçeler Müdürlüğü personeli Ergun Seçgin, özellikle Akdeniz, Ege ve Karadeniz sahil bandında 500 rakımın altında yer alan 14 ilde üretimi yapılan pikan cevizinin, 690 rakımlı Buldan’da da denediklerini ve başarılı olduklarını belirtti. Pikan cevizi ile ilgili Başkan Şevik’e bilgi veren Seçgin,  6 yıl önce Aydın’dan getirilerek diktikleri ve bu yıl 15-20 kilogram pikan cevizi hasadının yapıldığını söyledi.</p>
      <figure>
        <img src="https://www.denizlihaber.com/medya/2019/11/denizli-buldan-pikan-cevizi-haber.jpg"/>
      </figure>
      <p><b>PARK VE BAHÇELERE DİKİLECEK</b><br/>Yerli cevizlere göre iç randımanının yüksekliği, ılıman iklim bölgelerinde daha az masrafla yetişebilmesi, zengin besin içeriğinin olması nedeniyle tercih edilen bir ceviz türü olduğunu belirten Başkan Şevik, kilogramının 130 TL’den satıldığını dikkat çekti.</p>
      <p>Başkan Şevik, “Pikan cevizi, Buldanlı çiftçilerimiz için alternatif ürün olabilir.  Biz belediye olarak öncülük yapmak istiyoruz. Belediyemizin fidanlığında yetiştirdiğimiz pikan cevizi fidanlarını, park ve bahçelerimize dikerek çiftçimize örnek olmak istiyoruz.  Pikan cevizi üretiminin artması Buldan ekonomisine artı katacaktır. Buldan, tarihi, kültürü ve doğal güzelliklerinin yanı sıra tarım kentidir. Tarım ürün çeşitliliğinin artırılması için belediye olarak gerekli desteği vermeye hazırız” dedi.</p>
      <figure>
        <img src="https://www.denizlihaber.com/medya/2019/11/denizli-buldan-pikan-cevizi-haber1.jpg"/>
      </figure>
      <p><b>PİKAN CEVİZİNİN FAYDALARI</b><br/>Pikan cevizi, ağaçta yetişen yemişler arasında en yüksek antioksidan oranına sahip yemiştir. Bağışıklık sistemini güçlendirmeye yardımcı olan antioksidanlar, kanser ve enfeksiyon riskini azaltmada da etkili rol oynar. Pikan cevizi; folik asit, A, C ve E vitaminleri, kalsiyum, magnezyum, fosfor, potasyum ve çinko gibi minerallerin önemli bir kaynağıdır.</p>
      <p>İçerdiği E vitamini sayesinde özellikle kalp krizi, felç gibi hastalıklara karşı koruyucu, diyabet riskini azaltıcı ve bağışıklık sistemini de güçlendirici etkiye sahiptir.</p>
      <p>Daha önemlisi B kompleks grubu vitaminlerinden B1, B2, B3, B5 ve B6 zengini olan pikan cevizi, iştahı dengeler ve vücudun ihtiyacı olan kaloriyi kullanmasında yardımcı olur. Günde bir avuç tüketilen pikan cevizi, beyin gelişimine katkı sağlar.</p>
    </article>
  </body>
</html>