<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/970735,Kazimierz-Puzak-i-PPS-przed-stalinowskim-sadem"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Kazimierz Pużak i PPS przed stalinowskim sądem"/>
    <meta property="og:description" content="19 listopada 1948 r. Rejonowy Sąd Wojskowy w Warszawie ogłosił wyrok w sprawie przywódców PPS-WRN, którym zarzucono m.in. planowanie obalenia przemocą ustroju &quot;ludowo-demokratycznego&quot; i współpracę z wywiadami państw zachodnich. Oskarżonym wymierzono kary do 10 lat więzienia, utratę praw obywatelskich do lat 5 oraz przepadek mienia."/>
  </head>
  <body>
    <article>
      <h1>Kazimierz Pużak i PPS przed stalinowskim sądem</h1>
      <address>
        <time datetime="2019-11-19T06:00:00+00:00">19 Nov 2019, 06:00</time>
      </address>
      <p>
        <b>19 listopada 1948 r. Rejonowy Sąd Wojskowy w Warszawie ogłosił wyrok w sprawie przywódców PPS-WRN, którym zarzucono m.in. planowanie obalenia przemocą ustroju "ludowo-demokratycznego" i współpracę z wywiadami państw zachodnich. Oskarżonym wymierzono kary do 10 lat więzienia, utratę praw obywatelskich do lat 5 oraz przepadek mienia.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/7276f02e-eef5-48f5-8693-843198826770.mp3"/>
          </figure>
          <p>Stalinowski proces działaczy PPS i WRN w 1948 r. Pogadanka Tadeusza Żenczykowskiego. (RWE, 1991)</p>
        </li>
      </ul>
      <p>
        <b>Według stalinowskich zasad</b>
      </p>
      <p>5 listopada 1948 roku przed sądem wojskowym w Warszawie stanęło 6 członków Polskiej Partii Socjalistycznej – Wolność, Równość, Niepodległość. Wyroki wielu lat więzienia postawiono czołowym działaczom PPS, w tym Kazimierzowi Pużakowi.</p>
      <p>Zadaniem procesu było zastraszenie działaczy PPS i WRN. Po dwuletniej odsiadce w areszcie 5 listopada na ławie oskarżonych zasiedli znani działacz PPS, m.in. Kazimierz Pużak, działający w PPS od 1904 r., więzień carski, wieloletni członek władz PPS, w latach 1919-1935 poseł na Sejm, podczas II wojny światowej jeden z przywódców PPS-WRN, komendant Gwardii Ludowej WRN, od 1944 r. do 1945 r. pełniący funkcję przewodniczącego Rady Jedności Narodowej. W czasie Powstania Warszawskiego był komendantem głównym Organizacji Wojskowej Pogotowia Powstańczego Socjalistów, podstępnie aresztowany w 1945 r. przez NKWD i sądzony w Moskwie w tzw. procesie szesnastu.</p>
      <related>
        <a href="https://www.polskieradio.pl/339"/>
      </related>
      <p>- Przeniesiony do Polski sowiecki model procesów politycznych polegał na takim sterroryzowaniu więźniów, że na publicznym procesie przyznawali się do wszystkiego, czego oczekiwał prokurator – mówił Tadeusz Żenczykowski przed mikrofonem Polskiej Rozgłośni Radia Wolna Europa w cyklicznej audycji "Z dziejów PRL". – Również starannie dobrany skład sędziowski wydawał wyroki po myśli prokuratora. Z reguły oskarżeni byli przetrzymywani bardzo długo w więzieniu, aby ich "zmiękczyć".</p>
      <p>W akcie oskarżenia prokurator napisał m.in., że "oskarżeni wywodzą się z kadry piłsudczyków i są sługami imperializmu. PPS brała udział w reakcyjnym rządzie 1919-1920 i wzywała wówczas naród do walki przeciwko Rosji Sowieckiej", a "kierownictwo PPS nawoływało do wojny zaborczej przeciwko Związkowi Radzieckiemu. Pużak i jego przyjaciele odpowiedzialni są za klęskę wrześniową, gdyż wywodzili się z piłsudczyzny, która narodowi zgotowała klęskę".</p>
      <p>
        <b>Posłuchaj, co Tadeusza Żenczykowski mówił w Rozgłośni Polskiej Radia Wolna Europa o tym procesie.</b>
      </p>
      <p><b>Dowiedz się</b>, dlaczego Pużak nie odpowiadał podczas procesu na żadne pytanie.</p>
      <p>- Oczywiście cała prasa krajowa otrzymała dyrektywy do obszernych sprawozdań z pokazowego procesu – mówił Tadeusz Żenczykowski. – Nie pojawiały się w prasie takie fragmenty zeznań, które nie odpowiadałyby ogólnym założeniom procesu.</p>
      <p>
        <b>Pokazowe procesy i wyroki</b>
      </p>
      <p>19 listopada 1948 r. sąd ogłosił następujące wyroki, które złagodzono na podstawie amnestii z lutego 1947 r.: Kazimierz Pużak i Tadeusz Szturm de Sztrem - 10 lat więzienia i utrata praw honorowych i obywatelskich na lat 5 (po amnestii 5 lat pozbawienia wolności), Józef Dzięgielewski i Wiktor Krawczyk - 9 lat więzienia i utrata praw honorowych i obywatelskich na lat 5 (po amnestii 4 lata i 6 miesięcy pozbawienia wolności), Ludwik Cohn i Feliks Misiorowski - 5 lat i utrata praw honorowych i obywatelskich na 2 lata (na mocy amnestii zwolnieni).</p>
      <p>Pierwszy tego typu proces odbył się w styczniu 1947 roku. Był to pokazowy proces członków Organizacji "Wolność i Niepodległość". Przed sądem w Warszawie rozpoczął się proces przywódców antykomunistycznej organizacji Wolność i Niezawisłość, nazwany "procesem Rzepeckiego" od nazwiska głównego oskarżonego. Przed sądem stanęło 10 osób z Zarządu Krajowego WiN między innymi, pułkownik Jan Rzepecki, założyciel i pierwszy prezes, podpułkownik Jan Szczurek-Cergowski i szefowa łączności zagranicznej Emilia Malessa. Zarzucono im organizowanie dywersji, akty terroru, morderstwa i rabunki, szpiegostwo, a także uchylanie się od powinności wojskowej.</p>
      <p>Był to pierwszy z głośnych procesów pokazowych stalinowskiej Polski, zorganizowany na krótko przed sfałszowanymi wyborami do Sejmu Ustawodawczego. Propagandowe relacje z procesu pojawiły się w prasie, radiu i Kronice Filmowej.</p>
      <p>Sąd wydał wyroki 3 lutego. Pułkownik Rzepecki został skazany na 8 lat więzienia i był więziony, z przerwami, do 1955 roku. Pozostałe osoby otrzymały kary od 2 do 12 lat więzienia, a jedna - karę śmierci. Zostali oni następnie ułaskawieni przez prezydenta Bolesława Bieruta. Potem jednak niektórzy byli ponownie aresztowani. Emilia Malessa wyczerpana psychicznie i fizycznie, w 1949 roku popełniła samobójstwo.</p>
      <p>Organizacja WiN domagała się opuszczenia Polski przez wojska radzieckie i NKWD oraz zaprzestania prześladowań politycznych i utworzenia apolitycznej armii. Żądała też przeprowadzenia wolnych wyborów, niezależnej polskiej polityki zagranicznej, a także rewizji granicy wschodniej. WiN między innymi poinformowała Radę Bezpieczeństwa ONZ o fałszerstwach wyborczych popełnionych podczas referendum ludowego w 1946 roku.</p>
      <p>Drugi tego typu proces odbył się w sierpniu 1947 roku w Krakowie przeciwko działaczom WiN i PSL. Kolejnym był ten z 1948 roku.</p>
      <p>im/PAP</p>
      <related>
        <a href="https://www.polskieradio.pl/39/1240/Artykul/308846,Zygmunt-Szendzielarz-zamordowany-przez-bezpieke"/>
      </related>
      <related>
        <a href="https://www.polskieradio.pl/39/156/Artykul/320336,Jozef-Franczak-Lalus-ostatni-z-wykletych"/>
      </related>
      <related>
        <a href="https://www.polskieradio.pl/39/156/Artykul/691387,Polskie-Panstwo-Podziemne-fenomen-w-skali-Europy"/>
      </related>
      <related>
        <a href="https://www.polskieradio.pl/39/156/Artykul/788049,Gen-August-Emil-Fieldorf-Nil-wierny-zolnierz-Niepodleglej"/>
      </related>
      <related>
        <a href="https://www.polskieradio.pl/39/156/Artykul/792892,Zolnierze-Wykleci-walczyli-o-wolnosc-do-konca"/>
      </related>
      <related>
        <a href="https://www.polskieradio.pl/39/156/Artykul/1211044,Inka-sanitariuszka-zolnierzy-wykletych"/>
      </related>
      <related>
        <a href="https://www.polskieradio.pl/39/156/Artykul/1659923,Feliks-Selmanowicz-Zagonczyk-zycie-partyzanta"/>
      </related>
      <related>
        <a href="https://www.polskieradio.pl/39/156/Artykul/1859183,Zolnierze-NSZ-bili-sie-dzielnie-i-krwawo"/>
      </related>
    </article>
  </body>
</html>