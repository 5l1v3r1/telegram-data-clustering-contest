<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yazarlar/erdal-otcu/otizm-spektrum-bozuklugu/"/>
    <meta property="og:site_name" content="Denizli Haber"/>
    <meta property="article:published_time" content="2019-11-19T06:21:17+00:00"/>
    <meta property="og:title" content="OTİZM SPEKTRUM BOZUKLUĞU"/>
    <meta property="og:description" content="Niğde’den ayrılarak 15 Haziran 1989’da il statüsü kazanan ve Türkiye’de plaka numarası 67 olan Zonguldak’tan sonraki 68 no.lu plaka kendisine tanımlanan Aksaray ilimizdeki bir okuldaki bazı velilerin, çocuklarının otistik çocuklarla aynı sınıfta eğitim/öğretim görmelerine itiraz ederek, karşı çıkmaları; otizmin dünya farkındalık günü 2 Nisan olmasına rağmen; tekrar gündeme gelmesine ve hayırlı gelişmelere sebep oldu."/>
  </head>
  <body>
    <article>
      <h1>OTİZM SPEKTRUM BOZUKLUĞU</h1>
      <address>
        <time datetime="2019-11-19T06:21:17+00:00">19 Nov 2019, 06:21</time>
      </address>
      <p>Niğde’den ayrılarak 15 Haziran 1989’da il statüsü kazanan ve Türkiye’de plaka numarası 67 olan Zonguldak’tan sonraki 68 no.lu plaka kendisine tanımlanan Aksaray ilimizdeki bir okuldaki bazı velilerin, çocuklarının otistik çocuklarla aynı sınıfta eğitim/öğretim görmelerine itiraz ederek, karşı çıkmaları; otizmin dünya farkındalık günü 2 Nisan olmasına rağmen; tekrar gündeme gelmesine ve hayırlı gelişmelere sebep oldu.</p>
      <p>Türkiye Otizm Erken Tanı ve Eğitim Vakfı’nın tanımına göre; Otizm Spektrum Bozukluğu; “Doğuştan gelen ya da yaşamın ilk yıllarında ortaya çıkan karmaşık bir nöro-gelişimsel farklılıktır.”</p>
      <p>Dolayısıyla Otizm; bir rahatsızlık değil; beynin yapısını ya da işleyişini etkileyen bazı sinir sistemi sorunlarından kaynaklanan bir farklılıktır.</p>
      <p>Otistiklerin diğer insanlardan geri kalan tarafı olmadığı gibi; bazen diğer insanlardan daha fazla özelliklere de sahiptirler.</p>
      <p>Otistik ünlülere örnek verilecek olursa; Beethoven, Einstein, Kafka, Tesla, Nietzsche, Edison, Mozart, Van Gogh, Newton gibi dahiler sayılabilir.</p>
      <p>Türkiye’den de; dünya çapında bir piyanist olan ve konserler veren Caner Serin, en zor konçertoları büyük bir ustalıkla çalan Ezgi Çakmak, paralimpik yüzme şampiyonalarına Türkiye adına katılan Hikmet Can Sezgin, kelebek stilde Türkiye şampiyonu Doruk Davran, ülkemizde atletizm dalında yapılan yarışmalarda altın madalya kazanan Atakan ve Ataberk Aytekin kardeşler göğsümüzü kabartan sanatçı ve sporcularımızdır.</p>
      <p>Otizm spektrum bozukluğu kapsamı içindeki teşhisler birbirinden farklı başlıklarda anılıyor. Mesela; çocukluk çağı otizmi, rett bozukluğu, atipik otizm, yüksek fonksiyonlu otizm, dezintegratif bozukluğu, asperger sendromu bunlardan bazıları.</p>
      <p>Otistik çocuklar için uygulanmaya başlayan kaynaştırma eğitimi ana-babalar için büyük önem taşıyor.</p>
      <p>Eğitim yeterlikleri açısından yaşıtlarına göre beklenilen düzeyden önemli ölçüde farklılık gösterenlerin diğer öğrencilerle birlikte, aynı ortamda, aynı mekanda, aynı sınıfta eğitim almasına ‘kaynaştırma’ deniliyor. Hatta kaynaştırma öğretmenleri de sınıfta oluyor.</p>
      <p>“İçimizdeki Hazine” isimli bir program var. Akıllı cep telefonlarına yükleyebiliyorsunuz. Bu program; eğitici oyunlar ile çocukların gelişimini kolaylaştırıyor, hızlandırıyor ve sosyal etkileşimlerini kuvvetlendiriyor.</p>
      <p>Otistik çocuklara evde, okulda, hastanede özel fiziksel eğitim vermek, anne -baba, kardeşleri ve toplumu otizm hakkında bilgilendirmek, destekleyici ilaç tedavisi uygulamak, davranışsal terapi uygulamak gerekiyor.</p>
      <p>Onlar; yaşıtlarından farklı gelişiyorlar.<br/>Engelleri eğitimle, sanatla, sporla ve en çok da sevgiyle aşıyorlar.</p>
      <p>Biz onları daha çok sevdikçe, daha çok güvendikçe, daha çok inandıkça; harika işler çıkarmaya devam edecekler.</p>
    </article>
  </body>
</html>