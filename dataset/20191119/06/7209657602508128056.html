<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/infortunio-sul-lavoro-1.4894878"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T06:03:13+00:00"/>
    <meta property="og:title" content="Infortunio sul lavoro Castellarano, apprendista schiacciato da macchinario"/>
    <meta property="og:description" content="L'incidente alla Starmax di Castellarano: ferito un ragazzo di 23 anni. Lesioni alle gambe"/>
  </head>
  <body>
    <article>
      <h1>Infortunio sul lavoro Castellarano, apprendista schiacciato da macchinario</h1>
      <h2>L'incidente alla Starmax di Castellarano: ferito un ragazzo di 23 anni. Lesioni alle gambe</h2>
      <address><time datetime="2019-11-19T06:03:13+00:00">19 Nov 2019, 06:03</time> by <a rel="author">MATTEO BARCA</a></address>
      <p>Castellarano (Reggio Emilia), 19 novembre 2019 - Giovane apprendista operaio resta <b>con le gambe incastrate </b>in un macchinario. L’infortunio sul lavoro si è verificato ieri pomeriggio a Castellarano in via Benedetto Croce. L’allarme è scattato intorno alle 14.30 all’azienda ‘Starmax srl’, specializzata in taglio ceramica. Momenti di grande apprensione e paura per un <b>lavoratore di 23 anni </b>di Scandiano.</p>
      <p>Il ragazzo, per cause ancora in corso di accertamento, si è ferito mentre stava lavorando nella ditta del comprensorio ceramico reggiano. Il 23enne, con qualifica di <b>apprendista operaio</b>, durante la manovra di taglio con una macchina per piastrelle è rimasto incastrato tra due linee di scorrimento e trasferimento materiale ceramico. Ha poi riportato un trauma da schiacciamento tra il basso ventre e gli arti inferiori. E’ stata subito attivata la centrale operativa del 118 che ha coordinato la situazione di emergenza e ha immediatamente inviato l’ambulanza della croce rossa del comitato di Castellarano e il personale dell’automedica. Sul posto sono anche giunti i vigili del fuoco.</p>
      <p>I sanitari e i volontari della croce rossa hanno subito prestato le prime terapie al giovane operaio che è stato poi urgentemente trasportato, in codice rosso, <b>all’ospedale di Baggiovara di Modena </b>in cui è stato sottoposto alle cure e agli accertamenti del caso da parte dei medici. Le condizioni sono gravi ma fortunatamente non risulta in pericolo di vita.</p>
      <p>Ieri pomeriggio alla ‘Starmax srl’ sono anche prontamente intervenuti <b>i carabinieri </b>della stazione di Castellarano per eseguire gli accertamenti. In via Benedetto Croce, oltre ai militari dell’Arma, è pure arrivato il <b>personale dell’Ausl </b>del servizio prevenzione e sicurezza ambienti di lavoro di Castelnovo Monti che adesso dovrà cercare di ricostruire con esattezza l’accaduto.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>