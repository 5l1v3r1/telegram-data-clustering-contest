<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-kerlingisti-tiek-pie-otras-uzvaras-eiropas-cempionata.d?id=51648955"/>
    <meta property="og:site_name" content="DELFI"/>
    <meta property="article:published_time" content="2019-11-19T06:32:32+00:00"/>
    <meta property="og:title" content="Latvijas kērlingisti tiek pie otrās uzvaras Eiropas čempionātā "/>
    <meta property="og:description" content="Latvijas vīriešu kērlinga izlase pirmdien, 18. novembrī, Eiropas čempionātā B divīzijā rezultatīvā spēles sākumā ieguva pārsvaru un ar 10:6 pieveica Franciju."/>
  </head>
  <body>
    <article>
      <h1>Latvijas kērlingisti tiek pie otrās uzvaras Eiropas čempionātā </h1>
      <address><time datetime="2019-11-19T06:32:32+00:00">19 Nov 2019, 06:32</time> by <a rel="author">DELFI Sports</a></address>
      <p>
        <b>Latvijas vīriešu kērlinga izlase pirmdien, 18. novembrī, Eiropas čempionātā B divīzijā rezultatīvā spēles sākumā ieguva pārsvaru un ar 10:6 pieveica Franciju.</b>
      </p>
      <p>Vīriešu izlase lieliski uzsāka ceturto Eiropas čempionāta spēli. Pirmajā endā ar pēdējo akmeni izdevās paņemt četrus punktus, bet otrajā nozagt divus, izvirzoties vadībā ar 6:0. Tomēr pretinieki līdz pārtraukumam atspēlēja piecus punktus un pietuvojās rezultātā līdz -2 (5:7). Spēles otrajā daļā izdevās noturēt iniciatīvu un pat palielināt pārsvaru, kas gala rezultātā nodrošināja otro uzvaru čempionātā.</p>
      <p>Vienlaikus norisinājās vēl viena apakšgrupas spēle, kurā Baltkrievija ar 10:7 pārspēja Izraēlu un šobrīd atrodas apakšgrupas līderos.</p>
      <p>Latvijas sieviešu izlasei Eiropas kērlinga čempionātā valsts svētkos jāaizvada divas spēles. Pirmajā viņām pretim stājās Phjončhanas olimpiskās čempiones no Zviedrijas, kuras pēc veiksmīgā sestā enda sagādāja mūsu izlasei trešo zaudējumu ar 2:9.</p>
      <p>Spēle iesākās ļoti līdzīgi un, ejot pārtraukumā, Zviedrijas izlasei tikai +2 (4:2) pārsvars. Diemžēl šādu pretsparu pret olimpiskajām un Eiropas čempionēm mūsējās ilgi noturēja un jau pēc pārtraukuma – sestajā endā pieļāva kļūdas, kas rezultējās piecos punktos un zaudētā spēlē ar 2:9.</p>
      <p>Pēc tam vakara spēlē Latvijas kērlingistes ar 4:8 atzina Dānijas pārākumu. Latvijas izlase pēc pirmā enda bija vadībā, pēc piektā enda rezultāts vēl bija neizšķirts 3:3, bet tad nākamajā endā dānietes guva trīs punktus, kas arī izšķīra mača likteni.</p>
      <p>Eiropas kērlinga čempionāts A un B divīzijā norisinās Helsingborgā, Zviedrijā (16. - 23.novembris).</p>
      <p>Latvijas vīriešu izlase savas cīņas aizvada B divīzijas B apakšgrupā, kur astoņu komandu starpā tiks noskaidrotas tās, kuras turpinās cīņu par B divīzijas goda pjedestālu un vietu pasaules čempionāta kvalifikācijas turnīrā Somijā.</p>
      <p>Latvijas sieviešu izlase sacenšas A divīzijā, kur 10 komandu konkurencē centīsies iekļūt labāko septiņu komandu vidū, lai nodrošinātu vietu 2020.gada pasaules čempionātā Kanādā.</p>
      <p>Latvijas sieviešu izlases sastāvs: Iveta Staša-Šaršūne (skips), Ieva Krusta, Santa Blumberga, Evelīna Barone, Tīna Siliņa, treneris Ritvars Gulbis.</p>
      <p>Latvijas vīriešu izlases sastāvs: Mārtiņš Trukšāns (skips), Jānis Klīve, Arnis Veidemanis, Sandris Buholcs, Jānis Rudzītis, treneris Erkki Lills.</p>
    </article>
  </body>
</html>