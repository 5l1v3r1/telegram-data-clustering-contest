<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/predsedniki-koalicijskih-strank-na-kosilu-pri-sarc"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Predsedniki koalicijskih strank na kosilu pri Šarcu"/>
    <meta property="og:description" content="Poslanci bodo danes začeli z obravnavo proračunskih zakonov, ključnih za preživetje vlade. Koalicija, ki sama nima večine, pa se pred glasovanjem, ki bo na sporedu v četrtek, sooča tudi z notranjimi razhajanji. Premier Marjan Šarec jutri predsednike koalicijskih strank vabi na kosilo, kjer se bodo pogovarjali tudi o tem, kaj je konstruktivno obnašanje."/>
  </head>
  <body>
    <article>
      <h1>Predsedniki koalicijskih strank na kosilu pri Šarcu</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Jana Krebelj</a></address>
      <p>
        <b>Poslanci bodo danes začeli z obravnavo proračunskih zakonov, ključnih za preživetje vlade. Koalicija, ki sama nima večine, pa se pred glasovanjem, ki bo na sporedu v četrtek, sooča tudi z notranjimi razhajanji. Premier Marjan Šarec jutri predsednike koalicijskih strank vabi na kosilo, kjer se bodo pogovarjali tudi o tem, kaj je konstruktivno obnašanje.</b>
      </p>
      <figure>
        <img src="https://static.primorske.si/foto/highres/politika/720276_266-sarec.jpg"/>
        <figcaption>Premier Marjan Šarec v četrtek pričakuje konstruktivno obnašanje. Foto: STA</figcaption>
      </figure>
      <p><b>LJUBLJANA</b> &gt; Zaradi vnovičnih razhajanj v koaliciji po mnenju <b>Marjana Šarca</b> ne potrebujejo koalicijskega vrha. Dovolj bo kosilo, kjer bi vnovič strnili vrste. “Potrebujemo le to, da vsak pove, da je za to, da vlada dela naprej, da bo vsak naročil ministrom iz svoje kvote, da delajo, kot je treba, in da se bo vsak pogovoril s svojimi poslanci, da morajo biti konstruktivni,” je včeraj dejal Šarec.</p>
      <h3>Opozicija bolj zanesljiva od koalicije</h3>
      <p>Nekoliko vsaksebi so šli koalicijski poslanci v petek, na odboru za finance, ko so dopolnjevali proračunske dokumente. Posamezni poslanci iz koalicije so prispevali svoj glas za predlog opozicijskih SDS in NSi. Tako so pomagali izglasovati dopolnilo k zakonu o izvrševanju proračunov, s katerim so občutno zvišali povprečnino občinam.</p>
      <blockquote>V občinskih združenjih so zadovoljni z dopolnili, da bi se povprečnina za letih 2020 in 2021 občutno zvišala. Pričakujejo, da bo to v četrtek potrdil tudi DZ.</blockquote>
      <p>Zvišanje bi podrlo strukturo proračuna; če bi primanjkljaj krpali z višjo porabo, proračun ne bi bil več skladen s fiskalnim pravilom. Poslanci sicer lahko na plenarni seji z novim dopolnilom povprečnino spet vrnejo na raven, kot jo je prvotno predlagala vlada. Tudi če bi to storili, lahko veto na zakon o izvrševanju proračuna da državni svet.</p>
      <p>Vlada bi v tem primeru pri ponovnem glasovanju nujno potrebovala vsaj 46 glasov poslancev. Vladi, ki zdaj tudi uradno ne more računati na Levico, je glasove za sprejetje proračunskih dokumentov že pred časom obljubila SNS. Šarec torej bolje ve, kaj si lahko obeta od opozicije kot od poslancev koalicije.</p>
      <p>Šarec o tem, kako bo pred četrtkovim glasovanjem o dopolnilih strnil koalicijske vrste, pravi, da v njegovi stranki LMŠ ni razhajanj, za poslance drugih strank pa so odgovorni predsedniki teh strank.</p>
      <h3>Stalno “ropotanje” ne prinaša točk</h3>
      <p>Negotovost prihaja v času, ko tudi javno mnenje do vlade ni več tako prizanesljivo, kot je bilo. Ankete kažejo, da več ljudi vlade ne podpira, kot jo podpira. “To je tudi opozorilo partnerjem, da stalno ropotanje in preigravanje ter neprestani konflikti zagotovo ne vplivajo dobro na bonitetno oceno vlade,” meni Šarec. “Vsi smo odgovorni za to in vsi se moramo zavedati, da ljudje želijo vlado, ki deluje in o kateri čim manj slišijo.”</p>
      <p>Koalicijske poslance so včeraj k odgovornosti pozivali tudi drugi partnerji. “Če se poslanci ne bodo zavedali odgovornosti sprejemanja proračuna, bomo lahko kmalu pospravili kovčke in šli domov,” je opozoril vodja poslanske skupine SMC <b>Igor Zorčič</b>.</p>
      <p>Predsednik Desus <b>Karl Erjavec</b> meni, da bo vsak predsednik skušal doseči, da bodo poslanci njegove stranke podprli proračun, kot ga je predlagala vlada. Obenem je priznal, da so poslanci neodvisni. V petek je prav eden od poslancev njegove stranke javno napovedal, da bo podprl dopolnilo za zvišanje povprečnine občinam.</p>
    </article>
  </body>
</html>