<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/polsha-naliva-usd60-miliarda-v-yadrena-energetika.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T06:43:34+00:00"/>
    <meta property="og:title" content="Полша налива $60 милиарда в ядрена енергетика"/>
    <meta property="og:description" content="Страната инвестира в нова централа с 6 реактора"/>
  </head>
  <body>
    <article>
      <h1>Полша налива $60 милиарда в ядрена енергетика</h1>
      <address>
        <time datetime="2019-11-19T06:43:34+00:00">19 Nov 2019, 06:43</time>
      </address>
      <p>След повече от десетилетие в подготовка, зависимата от въглища енергетика на Полша се намира една крачка по-близо до реализирането на най-големия енергиен проект в историята на държавата. Преговорите за осигуряването на финансиране в размер на 60 милиарда долара влизат в последната права, пише Bloomberg.</p>
      <p>Страната търси чуждестранен инвеститор за дял от 49% в компанията, която ще отговаря за изграждането и експлоатацията на ядрена централа с шест реактора. Това каза по-рано през седмицата Пьотр Наимски - държавен служител, отговарящ за стратегическата енергийна инфраструктура на Полша.</p>
      <p>Мащабът на проекта и прогнозите около него обаче се оказват като тежест за най-голямото енергийно предприятие в страната - PGE SA, чиито акции спадат.</p>
      <p>Изглежда, че новият кабинет на Полша ускорява темпото на преговорите по ядрения проект, след като управляващите запазиха мнозинството си в долната камара на парламента на изборите на 13 октомври.</p>
      <p>Наимски очаква финансирането да бъде договорено следващата година, за да може през 2033 година да бъде завършен първият реактор. Полша се стреми да генерира до 943 гигавата ядрена енергия до 2043 година, за да намали вредните си емисии и да отговаря на климатичните цели на ЕС.</p>
      <p>Мажоритарният дял в инвестиционния план, който най-вероятно ще стане факт през следващите няколко месеца, ще се държи от контролирани от държавата компании, в които потенциално може да влезе и PGE. От своя страна инвеститорите пък ще трябва да поемат ангажимент за целия живот на електроцентралата.</p>
      <p>Наимски отказа да посочи потенциалните инвеститори, но информира, че преговорният процес предвижда държавни гаранции, "без които не може да бъде изграден нито един от ядрените проекти по света", както той се изрази. По-рано от кабинета заявиха, че се водят преговори с американски компании.</p>
      <p>Според Дейвид Дърам, президент по въпросите с електрическите централи във Westinghouse Electric - една от компаниите, които биха могли да осигурят технологии за проекта - строителството може да отнеме от 5 до 6 години, докато инвестиционният график на проекта, представен от правителството, все още е финализиран. По думите му има много време и тепърва трябва много да се свърши.</p>
      <p>PGE и други потенциални инвеститори в ядрения проект, включително PKN Orlen, регистрират спад на цената на акциите си, предвид връщащия се инвестиционен риск около ядрената централа - тези на PGE се понижиха с 2,5% във Варшава, а тези на Orlen - с 0,9%.</p>
    </article>
  </body>
</html>