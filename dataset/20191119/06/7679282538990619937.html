<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-sbi-started-account-for-kids-which-run-by-them-bank-also-offer-atm-which-has-kids-photo-2857390.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T06:20:02+00:00"/>
    <meta property="og:title" content="SBI: अपने खाते से खुद लेनदेन करेंगे बच्चे, जानें क्या होगी इसकी खासियत"/>
    <meta property="og:description" content="बैंकिंग और बचत की आदत बचपन में ही डाली जाएगी। स्टेट बैंक ऑफ इंडिया ने बच्चों के नाम पर जीरो बैलेंस पर खाते खोलने का प्लान तैयार किया है। इसमें से एक प्लान के तहत दस साल का बच्चा अपने खाते का मालिक..."/>
  </head>
  <body>
    <article>
      <h1>SBI: अपने खाते से खुद लेनदेन करेंगे बच्चे, जानें क्या होगी इसकी खासियत</h1>
      <address><time datetime="2019-11-19T06:20:02+00:00">19 Nov 2019, 06:20</time> by <a rel="author">प्रमुख संवाददाता , कानपुर</a></address>
      <p>बैंकिंग और बचत की आदत बचपन में ही डाली जाएगी। स्टेट बैंक ऑफ इंडिया ने बच्चों के नाम पर जीरो बैलेंस पर खाते खोलने का प्लान तैयार किया है। इसमें से एक प्लान के तहत दस साल का बच्चा अपने खाते का मालिक खुद होगा। यानी बैंक बच्चे को खाता संचालित करने का अधिकार देगा। दस साल से कम उम्र के बच्चे का खाता तो खुलेगा लेकिन साथ में अभिभावक का नाम रहेगा। खास बात यह है कि बच्चों के खाते पर मिलने वाले एटीएम कार्ड पर उनकी फोटो भी होगी। बच्चों के ऐसे ही खाते खोलने की सुविधा निजी बैंक भी दे रहे हैं लेकिन उनमें मिनिमम बैलेंस की अनिवार्यता है। </p>
      <p>भारतीय स्टेट बैंक 'पहला कदम' और 'पहली उड़ान' स्कीम के तहत नाबालिग बच्चों के बैंक खाते खोलता है। इससे बच्चों के लिए बड़ा फंड तैयार करने में मदद मिलती है। साथ ही बच्चों को पैसे के महत्व के बारे में बताना भी आसान हो जाता है। पहला कदम और पहली उड़ान स्कीम के तहत बैंक बच्चे की फोटो लगा हुआ एटीएम-सह-डेबिट कार्ड भी इश्यू करता है। यह कार्ड अवयस्क और अभिभावक के नाम से जारी किया जाएगा।</p>
      <p>पहला कदम खाते के तहत कोई भी बच्चा अपने अभिभावक के साथ संयुक्त खाता खोल सकता है। इस खाते का संचालन अभिभावक के साथ किया जा सकता है। पहली उड़ान में केवल दस वर्ष से ऊपर की आयु के नाबालिग के नाम पर ही खाता खोला जा सकता है। इस खाते का केवल वही संचालन कर सकता है जिसके नाम पर खाता खोला गया है। </p>
      <p>पहला कदम और पहली उड़ान में प्रति दिन की लेन-देन की लिमिट 5000 रुपये है। इसके तहत व्यक्ति बिल का भुगतान, इंटर बैंक फंड ट्रांसफर (केवल एनईएफटी) और डिमांड ड्राफ्ट बनवा सकता है। इन खातों से बच्चा दो हजार रुपये तक का भुगतान कर सकता है।</p>
      <p>
        <a href="https://www.livehindustan.com/business/story-epfo-gives-benefit-to-crores-of-organised-sector-employees-know-details-2845586.html">EPFO ने करोड़ों कर्मचारियों को दी बड़ी खुशखबरी, PF को लेकर किया ये ऐलान</a>
      </p>
    </article>
  </body>
</html>