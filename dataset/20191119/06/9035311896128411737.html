<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/can-dundarin-kitab-tutuklandik-tiyatro-sahnesinde"/>
    <meta property="og:site_name" content="euronews"/>
    <meta property="article:published_time" content="2019-11-19T06:54:21+00:00"/>
    <meta property="og:title" content="Can Dündar’ın kitabı 'Tutuklandık' tiyatro sahnesinde"/>
    <meta property="og:description" content="Cumhuriyet gazetesi eski genel yayın yönetmeni Can Dündar’ın tutuklu kaldığı dönemi anlatan, “Tutuklandık” adlı kitabından uyarlanan #WeAreArrested Londra sahnesinde."/>
  </head>
  <body>
    <article>
      <h1>Can Dündar’ın kitabı 'Tutuklandık' tiyatro sahnesinde</h1>
      <address><time datetime="2019-11-19T06:54:21+00:00">19 Nov 2019, 06:54</time> by <a rel="author">Tuba Altunkaya</a></address>
      <p>Cumhuriyet gazetesi eski genel yayın yönetmeni Can Dündar’ın tutuklu kaldığı dönemi anlatan 'Tutuklandık' adlı kitabından uyarlanan #WeAreArrested Londra sahnesinde.</p>
      <p>Pippa Hill ve Sophie Ivatts tarafından tiyatroya uyarlanan İngilizce oyunda Can Dündar’ı Peter Hamilton Dryer canlandırıyor.</p>
      <p>Dündar’ın Silivri Cezaevi’nde kaleme aldığı 'Tutuklandık' kitabı, gazetecinin Kasım 2015 ile Şubat 2016 arasında, MIT TIRları davasında yargılanırken demir parmaklıklar ardında geçirdiği 3 ayı özetliyor.</p>
      <figure>
        <img src="https://static.euronews.com/articles/stories/04/30/86/40/808x539_cmsv2_3c3d1ba4-0642-593c-bb57-210424c602a6-4308640.jpg"/>
        <figcaption>Peter Hamilton DyeEllie Merridale/RSC</figcaption>
      </figure>
      <p>• <a href="https://tr.euronews.com/2019/05/03/can-dundarin-kurdugu-ozguruz-radyo-dunya-basin-ozgurlugu-gunu-nde-turkiyeden-erisime-engel">Özgürüz Radyo, Dünya Basın Özgürlüğü Günü’nde erişime engellendi</a></p>
      <p>• <a href="https://tr.euronews.com/2018/10/16/cumhuriyet-gazetesi-davasinda-can-dundar-ve-ilhan-tanir-hakkinda-kirmizi-bulten-karari">Can Dündar hakkında kırmızı bülten kararı</a></p>
      <p>#WeAreArrested’in tanıtım özetinde “Yasa dışı hükümet faaliyetlerini ifşa eden gazetecinin ödemesi gereken bedel nedir?” sorusuyla tiyatro oyununun, kişisel ancak küresel geçerliliği de olan evrensel bir hikaye olduğu vurgulanıyor.</p>
      <p>Yapımcılarına göre WeAreArrested “Yalan sarmalında gerçeğe ulaşma mücadelesini konu alan sürükleyici bir oyun”</p>
      <p>Oyuncu Inda Ove, Can Dündar’ın eşi Dilek Dündar olarak çıkıyor sahneye, Dündar çiftinin oğlu Ege’yi ise Jamie Cameron oynuyor.</p>
      <figure>
        <img src="https://static.euronews.com/articles/stories/04/30/86/40/808x539_cmsv2_b4962b40-dd12-552a-93db-0bc491c33ccc-4308640.jpg"/>
        <figcaption>Jamie Cameron &amp; Peter Hamilton DyerEllie Merridale/RSC</figcaption>
      </figure>
      <h3>Yönetmen Ivatts: Oyunda Türkiye’den bahsetmiyoruz çünkü…</h3>
      <p>Yönetmen koltuğunda da oturan Sophie Ivatts’a göre Dündar’ın yayınladığı bir haberden dolayı yargılanmasına benzer örnekleri dünyanın herhangi bir ülkesinde görmek mümkün. Prodüksiyonda altı çizilmek istenen husus: Basın özgürlüğünde bugün gelinen nokta.</p>
      <p>15 Kasım Tutuklu Yazarlar Günü’ne denk getirilen oyunla ilgili söyleşide konuşan Ivatts, “İşte bu nedenle, kitabı sahneye hazırlarken, uzun uzun düşündükten sonra oyun metninde Türkiye’den bahsetmemeyi” tercih ettik diyor.</p>
      <figure>
        <img src="https://static.euronews.com/articles/stories/04/30/86/40/808x539_cmsv2_68ce376d-da22-55ff-9117-f02a77db9e9b-4308640.jpg"/>
        <figcaption>Indra Ov+® (Wife), Peter Hamilton Dyer (Can)Ellie Merridale/RSC</figcaption>
      </figure>
      <h3>Dilek Dündar: Kendini dışarıdan seyretmek tuhaf</h3>
      <p>Bir gün İstanbul’da da sahnelenmesini hayal ettiği oyunu seyrederken aynı şeyleri tekrar yaşadığını söyleyen Dilek Dündar, insanın kendisini dışarıdan seyretmesi tuhaf bir duygu diyor: “Mücadelenin içindeyken insan farkına varmıyor birçok şeyin, sürekli dimdik durmak gerekiyor… Hep mücadele, hep mücadele. Olanları yaşayamadan geçip gidiyor günler. Burada seyredince bir tuhaf oluyor insan. Biz neler yaşadık diye duygusallık oluşuyor.”</p>
      <p>• <a href="https://tr.euronews.com/2019/06/14/dundar-cifti-yeniden-bir-arada-can-dundar-esi-dilek-turker-dundar-turkiye-den-ayrildi">Can Dündar’ın eşi Dilek Türker Dündar Türkiye’den ayrıldı</a></p>
      <p>• <a href="https://tr.euronews.com/2019/02/22/dilek-dundar-can-dundar-in-esi-olmanin-bedeli-varmis-suriye-silah-yuklu-mit-tirlari-davasi">Can Dündar’ın eşi olmanın bedeli varmış</a></p>
      <p>The Royal Shakespear Company tarafından ilk kez 2018’de Stratford Upon Avon’da sahneye taşınan oyun Londra’da ilk kez 13 Kasım’da perdelerini açtı.</p>
      <p>WeAreArrested 7 Aralık’a kadar Arcola Tiyatrosu’nda seyirciyle buluşacak.</p>
    </article>
  </body>
</html>