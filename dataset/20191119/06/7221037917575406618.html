<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/akpli-tuzla-belediyesinden-ben-deist-sansuru/927247"/>
    <meta property="og:site_name" content="medya faresi"/>
    <meta property="article:published_time" content="2019-11-19T06:40:00+00:00"/>
    <meta property="og:title" content="AKP'li Tuzla Belediyesi'nden Ben Deist sansürü"/>
    <meta property="og:description" content="AKP’li Tuzla Belediyesi, 15 Kasım Cuma günü oynanması planlanan oyunu, belediyenin ilgili kurumundan onay almasına rağmen oyundan bir gün önce iptal etti."/>
  </head>
  <body>
    <article>
      <h1>AKP'li Tuzla Belediyesi'nden Ben Deist sansürü</h1>
      <h2>AKP’li Tuzla Belediyesi, 15 Kasım Cuma günü oynanması planlanan oyunu, belediyenin ilgili kurumundan onay almasına rağmen oyundan bir gün önce iptal etti.</h2>
      <address>
        <time datetime="2019-11-19T06:40:00+00:00">19 Nov 2019, 06:40</time>
      </address>
      <p>AKP’li Tuzla Belediyesi, deist bir gencin sorgulamalarını konu alan “Ben Deist” adlı oyunu sansürledi.</p>
      <p>15 Kasım Cuma günü oynanması planlanan oyun, belediyenin ilgili kurumundan onay almasına rağmen oyundan bir gün önce iptal edildi.</p>
      <p><i><b><a href="https://odatv.com/ben-deist-dedi-sansuru-yedi-18111928.html">Odatv’ye konuşan</a></b></i> oyunun yazarı ve yönetmeni Cüneyt Sezer, oyunun iptal kararının telefonla kendilerine bildirildiğini söyledi.  Sezer, bu oyunu başka belediyelerde oynadıklarını, bir sorun yaşamadıklarını kaydetti.</p>
      <p>Herhangi bir açıklama yapılmadığını belirten Sezer, “İptal kararının ardından CİMER’e şikâyette bulunduk ancak bu kez de bize, eğer şikâyetinizi geri çekmezseniz diğer belediyelerde de oyununuzu oynayamazsınız dendi” diye konuştu.</p>
      <figure>
        <img src="http://i.medyafaresi.com/uploads/content/akpli-belediyeden-ben-deist-sansuru-19112019-1jpg.jpg?v=1574145727"/>
      </figure>
      <p>
        <b>“ŞİKAYETİMİZDEN SONRA BİZİ TEHDİT ETTİLER”</b>
      </p>
      <p>Kendilerinin belediye kaynaklarından bilgi aldıklarını söyleyen Cüneyt Sezer, şunları kaydetti:</p>
      <p>“Belediye başkanının bir yerden talimat aldığını bunun üzerine oyunun iptal edildiğini öğrendik. Ama talimatı nereden aldılar, ne gerekçeyle aldıklarını bilmiyoruz.</p>
      <p>Şikayetimizden sonra bizi tehdit ettiler. Şikayetinizi çekmezseniz sizi başka belediyelerde oynatmayız dediler.</p>
      <p>
        <b>Bu oyunun ne yasalara aykırı bir durumu var ne insanlara karşı bir pozisyonu var. Daha önce oynanmış bir oyun. Biz oyunun her şeyini daha öncesinden vermiştik ve kabul etmişlerdi.</b>
      </p>
      <p>
        <b>Bize şimdi olur böyle şeyler, sineye çekin diyorlar.”</b>
      </p>
      <p>Oyunda deizmi savunmadıklarını, herhangi bir dinin propagandasını yapmadıklarını, yalnızca deist bir gencin deizmi sorgulama sürecini yansıttıklarını belirten Sezer, sansürü kesinlikle kabul etmediklerini ve mücadelelerini sürdüreceklerini kaydetti.</p>
      <figure>
        <img src="http://i.medyafaresi.com/uploads/content/akpli-belediyeden-ben-deist-sansuru-19112019-2jpg.jpg?v=1574145743"/>
      </figure>
      <p>
        <i>
          <b>
            <a href="https://odatv.com/ben-deist-dedi-sansuru-yedi-18111928.html">(ODATV)</a>
          </b>
        </i>
      </p>
    </article>
  </body>
</html>