<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/leta-richiesta-per-accedere-alla-pensione-di-vecchiaia/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T06:30:40+00:00"/>
    <meta property="og:title" content="L’età richiesta per accedere alla pensione di vecchiaia"/>
    <meta property="og:description" content="Fino al 2022 per andare in pensione di vecchiaia occorreranno 67 anni di età  per tutte le categorie di lavoratori, vale a dire uomini e donne, dipendenti e autonomi. Così un decreto ministeriale pubblicato sulla Gazzetta Ufficiale del 14 novembre sulla base della speranza di vita accertata a consuntivo dall’Istat per l’intero biennio 2017-2018. Nel dettaglio si prevede che il requisito per l’accesso alla pensione di vecchiaia resti fissato a 67 anni anche nel biennio 2021-2022, come è adesso. Per accedere alla pensione di vecchiaia, vale ricordarlo, è necessario un requisito contributivo minimo di 20 anni. Solo per i lavoratori neoassunti dal 1° gennaio 1996 per i quali la pensione è interamente calcolata con il sistema contributivo, l’assegno pensionistico dovrà essere di importo almeno pari a 1,5 volte l’assegno sociale rivalutato in base all’andamento del Pil. Nel biennio 2023-2024 il requisito potrebbe aumentare di tre mesi, stando ai requisiti stimati a titolo esemplificativo dalla Ragioneria generale dello…"/>
  </head>
  <body>
    <article>
      <h1>L’età richiesta per accedere alla pensione di vecchiaia</h1>
      <address><time datetime="2019-11-19T06:30:40+00:00">19 Nov 2019, 06:30</time> by <a rel="author">Massimiliano Volpe</a></address>
      <figure>
        <img src="https://www.wallstreetitalia.com/app/uploads/2019/11/template-numero-del-giorno-13-640x450.jpg"/>
      </figure>
      <p>Fino al 2022 per andare in <b>pensione di vecchiaia</b> occorreranno 67 anni di età  per tutte le categorie di lavoratori, vale a dire uomini e donne, dipendenti e autonomi.</p>
      <p>Così un decreto ministeriale pubblicato sulla Gazzetta Ufficiale del 14 novembre sulla base della speranza di vita accertata a consuntivo dall’Istat per l’intero biennio 2017-2018.</p>
      <p>Nel dettaglio si prevede che il requisito per l’accesso alla pensione di vecchiaia resti fissato a 67 anni anche nel biennio 2021-2022, come è adesso.<br/>Per<b> accedere alla pensione di vecchiaia</b>, vale ricordarlo, è necessario un requisito contributivo minimo di 20 anni. Solo per i lavoratori neoassunti dal 1° gennaio 1996 per i quali la pensione è interamente calcolata con il sistema contributivo, l’assegno pensionistico dovrà essere di importo almeno pari a 1,5 volte l’assegno sociale rivalutato in base all’andamento del Pil.</p>
      <p>Nel biennio 2023-2024 il requisito potrebbe aumentare di tre mesi, stando ai requisiti stimati a titolo esemplificativo dalla Ragioneria generale dello Stato nel Rapporto sulla spesa pensionistica pubblicato in settembre.</p>
      <p><b>La pensione di anzianità</b><br/>La pensione di anzianità così come formulata in passato (35 anni di contributi e requisito anagrafico in ultimo pari a 62 anni o 40 anni di contributi) non esiste più: pensata per permettere al lavoratore che avesse raggiunto una determinata anzianità contributiva di andare in pensione a prescindere dall’età, è stata prima modificata nel 2004 mediante l’introduzione di requisiti aggiuntivi rispetto a quello contributivo e quindi del tutto eliminata dalla riforma Monti-Fornero che l’ha nella pratica sostituita con la <b>pensione anticipata</b>, che consente comunque al lavoratore di andare in pensione prima della soglia anagrafica prevista dalla pensione di vecchiaia a fronte di un certo numero di contributi.</p>
      <p><b>La pensione anticipata</b><br/>Introdotta dalla riforma Monti-Fornero, si può – semplificando – definire come quella prestazione previdenziale cui è possibile accedere non raggiungendo una certa età, bensì perfezionando un requisito di natura contributiva.<br/>Questo significa che diventa appunto possibile andare in pensione prima dei 67 anni richiesti dalla pensione di vecchiaia (da qui, il nome di “anticipata”), a condizione di aver accumulato un certo numero di contributi.</p>
    </article>
  </body>
</html>