<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/jevrosoyuz-ne-viznav-vibori-v-bilorusi-demokratichnimi-640847.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T06:39:56+00:00"/>
    <meta property="og:title" content="Євросоюз не визнав вибори в Білорусі демократичними"/>
    <meta property="og:description" content="Згідно з попередніми результатами парламентських виборів у Білорусі, до нижньої палати парламенту не пройшов жоден опозиціонер"/>
  </head>
  <body>
    <article>
      <h1>Євросоюз не визнав вибори в Білорусі демократичними</h1>
      <address>
        <time datetime="2019-11-19T06:39:56+00:00">19 Nov 2019, 06:39</time>
      </address>
      <h4>Згідно з попередніми результатами парламентських виборів у Білорусі, до нижньої палати парламенту не пройшов жоден опозиціонер</h4>
      <p>Європейський Союз розцінює дострокові парламентські вибори в Білорусі як невикористану можливість провести голосування згідно з міжнародними стандартами.</p>
      <p>Таку оцінку оприлюднила представниця Європейської служби зовнішніх дій Майя Косіянчич, інформує <a href="https://www.radiosvoboda.org/a/news-es-vybory-bilorus-krytyka/30279583.html">Радіо Свобода</a>.</p>
      <p>Європейський Союз закликав білоруську владу негайно відновити розробку виборчої реформи, щоб вибори президента Білорусі в 2020 році відбулися за новими правилами.</p>
      <p>18 листопада <a href="https://glavcom.ua/news/obsje-ne-viznala-parlamentski-vibori-v-bilorusi-640801.html">експерти ОБСЄ</a> та ПАРЄ визнали вибори в Білорусі такими, що не відповідають міжнародним стандартам.</p>
      <p>Згідно з попередніми результатами парламентських виборів у Білорусі, до нижньої палати парламенту не пройшов жоден опозиційний кандидат.</p>
      <p>Нагадаємо, у Білорусі у неділю, 17 листопада, <a href="https://glavcom.ua/world/observe/u-bilorusi-zavershilisya-parlamentski-vibori-640530.html">пройшли вибори до Палати представників Національних зборів</a> - нижньої палати парламенту країни.</p>
      <p>Протягом дня <a href="https://glavcom.ua/world/observe/sposterigachi-zafiksuvali-sotni-porushen-pid-chas-viboriv-u-bilorusi-640557.html">спостерігачі від опозиції зафіксували 668 порушень</a>, зазначили у кампанії моніторингу за перебігом голосування «Право вибору».</p>
      <p>Понад 40% порушень становить невідповідність кількості тих, хто проголосував, у протоколі комісії та за даними спостерігача.</p>
      <p>У 30% випадків головою дільничної комісії не було забезпечено належного зберігання скриньки дострокового голосування.</p>
      <p>До слова, президент Білорусі Олександр Лукашенко після голосування на парламентських виборах заявив журналістам, що <a href="https://glavcom.ua/world/observe/kolja-shche-ne-gotovij-lukashenko-znovu-jde-v-prezidenti-640493.html">має намір балотуватися на пост президента </a>країни у 2020 і 2025 роках.</p>
      <p>Палата представників Національних зборів Білорусі у складі 110 депутатів обирається на чотири роки.</p>
      <related>
        <a href="https://glavcom.ua/news/obsje-ne-viznala-parlamentski-vibori-v-bilorusi-640801.html"/>
        <a href="https://glavcom.ua/news/v-ukrajini-pochalasya-rejestraciya-kandidativ-na-miscevih-viborah-u-grudni-640782.html"/>
        <a href="https://glavcom.ua/news/na-viborah-u-bilorusi-zafiksovano-rekordnu-yavku-640594.html"/>
      </related>
    </article>
  </body>
</html>