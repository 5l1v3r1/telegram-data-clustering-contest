<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/spor/futbol/enes-unal-hedefim-real-madrid"/>
    <meta property="og:site_name" content="CNN Türk"/>
    <meta property="article:published_time" content="2019-11-19T06:24:05+00:00"/>
    <meta property="og:title" content="Enes Ünal: Hedefim Real Madrid"/>
    <meta property="og:description" content="Andorra maçında A Milli Takım forması altındaki..."/>
  </head>
  <body>
    <article>
      <h1>Enes Ünal: Hedefim Real Madrid</h1>
      <h2>Andorra maçında A Milli Takım forması altındaki ilk gollerini atan Enes Ünal, beş yıldır bu anı beklediğini söyledi, “Çok mutlu ve gururluyum. Dünyanın en büyük kulüplerine yakın olmak için Avrupa’da kalmak istiyorum. Küçüklüğümden beri hedefim Real Madrid” dedi.</h2>
      <address>
        <time datetime="2019-11-19T06:24:05+00:00">19 Nov 2019, 06:24</time>
      </address>
      <p>Andorra deplasmanında A <a href="https://www.cnnturk.com/haberleri/milli-takim">Milli Takım</a> kariyerindeki ilk gollerini atan Enes Ünal beş yıldır bu anı beklediğini ifade etti. Kiralık olarak Real Valladolid forması giyen 22 yaşındaki genç golcü, hedefinin İspanyol devi <a href="https://www.cnnturk.com/haberleri/real-madrid">Real Madrid</a> olduğunu dile getirdi.</p>
      <p>Andorra maçından sonra Milliyet’e konuşan Enes Ünal ilk olarak karşılaşmayı değerlendirirken, “Çok mutlu ve gururluyum. Gerçekten çok uzun süredir oynamayı bekliyordum. İlk geldiğimde 17 yaşındaydım. Şimdi 22 yaşındayım. 5 yıldır bekliyorum. Zaman zaman çok uzun süreler forma şansı bulamadığım dönemler oldu. Sıkıntılı maçlar oldu ama sonunda gol atabildiğim için çok mutluyum” dedi.</p>
      <p><b>‘Onları zorlarım’</b><br/><br/>Kariyerine Avrupa’da devam etmek istediğini aktaran yetenekli oyuncu, “Avrupa’da kalmak ve büyük kulüplere yakın olmak istiyorum. Dünyanın en büyük kulüplerinde oynama hedefim var. Bir ritim yakalayıp orada oynamayı hedefliyorum. Küçüklüğümden beri hedefim orasıydı. Avrupa’nın büyük takımlarıydı. Benim hayalim her zaman için Real Madrid... Olur, olmaz bilmiyorum. Çok da önemli değil ama bu kulübü kovalamak ve onun hedefiyle çalışmak, zorlamak bana mutluluk veriyor” diye konuştu.</p>
      <p>Enes Ünal, A Milli Takım’da Burak Yılmaz ve Cenk Tosun gibi deneyimli golcülerle rekabet halinde olduğunu da kaydetti. Başarılı futbolcu, “Ağabeylerim gerçekten çok tecrübeli, kaliteli ve büyük oyuncular. Benim için onları zorlayabilmek, onların yanında ismimin okunması bile gurur verici. Zorlamak istiyorum onları. Ne kadar zorlarsam onlar da daha sıkı gidecektir turnuvaya. En iyi şekilde yardım etmek istiyorum. Oynarım, oynamam o da önemli değil” yorumunu yaptı.<br/><br/><b>‘Hayatım <a href="https://www.cnnturk.com/haberleri/futbol">futbol</a>’</b><br/><br/>Enes Ünal, yurt dışında oynamasının daha az takip edilmesine sebep olup, olmadığı sorusunu da yanıtladı. Genç golcü, “Çok umurumda değil demek istemiyorum. Benim için farklı şeyler daha önde. Ben futbolu çok seviyorum ve futbol oynamak istiyorum. Onun dışında çok sakin bir hayatım var. Ünlü olayım diye bir şeye ihtiyacım yok” ifadelerini kullandı.</p>
      <p>(Milliyet)</p>
      <related>
        <h4>ilgili haberler</h4>
        <a href="https://www.cnnturk.com/spor/futbol/istenmeyen-adamlarin-zaferi"/>
        <a href="https://www.cnnturk.com/spor/futbol/galatasaraydan-mehmet-ekici-hamlesi"/>
        <a href="https://www.cnnturk.com/spor/futbol/ibrahimovic-surpriz-yapabilir"/>
      </related>
    </article>
  </body>
</html>