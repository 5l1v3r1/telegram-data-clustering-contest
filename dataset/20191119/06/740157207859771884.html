<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/za-rok-smogu-bedzie-mniej-zadzialaja-3-mechanizmy,134960.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Za rok smogu będzie mniej. Zadziałają 3 mechanizmy"/>
    <meta property="og:description" content="Antysmogowe działania w końcu zaczną przynosić wymierne efekty. - Myślę, że w sezonie smogowym 2020-21 będziemy mieli do czynienia z zauważalną poprawą jakości powietrza - zapowiada Piotr Woźny, prezes Narodowego Funduszu Ochrony Środowiska i Gospodarki Wodnej."/>
  </head>
  <body>
    <article>
      <h1>Za rok smogu będzie mniej. Zadziałają 3 mechanizmy</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Adam Sofuł  </a></address>
      <h4>Antysmogowe działania w końcu zaczną przynosić wymierne efekty. - Myślę, że w sezonie smogowym 2020-21 będziemy mieli do czynienia z zauważalną poprawą jakości powietrza - zapowiada Piotr Woźny, prezes Narodowego Funduszu Ochrony Środowiska i Gospodarki Wodnej.</h4>
      <hr/>
      <ul>
        <li>
          <b>Walka ze smogiem jest coraz skuteczniejsza. Już za rok odczujemy poprawę - twierdzi prezes NFOŚiGW. </b>
        </li>
        <li>
          <b>Wkrótce zaczną przynosić efekty wdrażane dziś programy, takie jak Czyste powietrze czy ulga termomodernizacyjna.</b>
        </li>
        <li><b>Za sprawą kontroli jakości</b> <b>paliw i kotłów zostanie też ograniczona tzw. niska emisja.</b></li>
      </ul>
      <p>- Za rok, dwa poziom smogu będzie wyraźnie niższy - zapowiada szef NFOŚiGW. Jego zdaniem zaczną bowiem być widoczne efekty wdrażanych obecnie programów. - Powinny zadziałać trzy mechanizmy - mówi Piotr Woźny. <br/><br/>Zobacz też: <a href="https://www.wnp.pl/energetyka/smog-kosztuje-polske-grube-miliardy,346898.html">Smog kosztuje Polskę grube miliardy</a> <br/><br/>Po pierwsze dojdzie do dużego transferu środków publicznych na działania związane z termomodernizacją i wymianą przestarzałych źródeł ciepła, m.in. w ramach programu Czyste Powietrze. - Będziemy też już wówczas po dwóch latach działania w praktyce ulgi podatkowej termomodernizacyjnej i po iluś podpisanych i wykonanych umowach w ramach programu Czyste powietrze – argumentuje szef NFOŚiGW.</p>
      <p>Zobacz też: <a href="https://www.wnp.pl/energetyka/smog-trzyma-sie-mocno,341712.html">Smog trzyma się mocno</a> <br/><br/>Ulga termomodernizacyjna obowiązuje od początku 2019 roku. Przysługuje ona jako odliczenie od dochodu wydatków na termomodernizację. Mogą z niej skorzystać podatnicy będący właścicielami lub współwłaścicielami budynku mieszkalnego jednorodzinnego. <br/><br/>Drugim czynnikiem ma być jego zdaniem eliminacja przestarzałych kotłów. - Z całą mocą będą działać przepisy zakazujące produkcji kopciuchów i zakazujące wprowadzania ich na rynek, nie będzie można wprowadzać do obrotów kolejnych kotłów, które emitują szkodliwe substancje – mówi Piotr Woźny. <br/><br/>Kolejną ustawę regulującą tę kwestię prezydent Andrzej Duda podpisał na początku listopada. Nowa ustawa wprowadza zakaz sprzedaży i importu kopciuchów. Nowe zapisy przewidują również kary za obrót takimi piecami. Według szacunków MPiT na polski rynek trafia około 200-250 tys. kotłów na paliwa stałe rocznie. Od lipca 2018 r. obowiązuje rozporządzenie ws. wymagań dla kotłów na paliwa stałe, które w lutym zostało dodatkowo uszczelnione w drodze nowelizacji. <br/><br/>Trzecim powodem ograniczenia smogu ma być poprawa jakości paliw. - Myślę, że bardzo dobrze zaczną działać przepisy dotyczące jakości paliw, czyli tego, co wkładamy do naszych domowych pieców. Inspekcja handlowa będzie już rozgrzana po przeprowadzonych kontrolach, to wszystko powinno uporządkować rynek – twierdzi Piotr Woźny. <br/><br/>Stosowna ustawa została uchwalona w połowie ubiegłego roku. Wprowadza ona przepisy umożliwiające monitorowanie i kontrolowanie jakości paliw stałych, ze szczególnym uwzględnieniem konieczności ograniczenia emisji zanieczyszczeń i gazów cieplarnianych oraz innych substancji szkodliwych powstałych w trakcie ich spalania. Przyjęte rozwiązania prawne wpisują się w działania mające na celu istotną poprawę jakości powietrza, dzięki którym ograniczony zostanie smog i napływ węgla niesortowanego do Polski. <br/><br/>- Dodanie do siebie tych trzech elementów układanki powinno przełożyć się na poprawę jakości powietrza - podsumowuje Piotr Woźny.</p>
    </article>
  </body>
</html>