<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/knsb-i-podkrepa-obsazhdat-protest-sreshtu-novata-ideja-za-bolnichnite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T06:49:00+00:00"/>
    <meta property="og:title" content="КНСБ и „Подкрепа” обсъждат протест срещу новата идея за болничните"/>
    <meta property="og:description" content="Учителите плашат, че ще спрат да влизат в час, ако първият ден от болничния не се плаща"/>
  </head>
  <body>
    <article>
      <h1>КНСБ и „Подкрепа” обсъждат протест срещу новата идея за болничните</h1>
      <h2>Учителите плашат, че ще спрат да влизат в час, ако първият ден от болничния не се плаща</h2>
      <address><time datetime="2019-11-19T06:49:00+00:00">19 Nov 2019, 06:49</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Двата представителни синдиката – КНСБ и „Подкрепа”, се събират на заседание във връзка с предложението първият ден от болничния да не се плаща от работодателите и да остава за сметка на работещите.</p>
      <p>Предложението дойде след заседание на Коалиционния съвет миналата седмица с мотива, че така ще се пресекат злоупотребите.</p>
      <p>Ден по-късно беше направено уточнението, че промяната няма да засегне болнични за гледане на дете и при трудова злополука.</p>
      <p>Синдикатите стягат редиците за протести и стачки, а учители плашат, че ще спрат да влизат в час.</p>
      <p>Над 400 фирми в София се проверяват заради съмнения за злоупотреби с пари от Националния осигурителен институт.</p>
      <p>Данните на НОИ за последните 5 години показват увеличение на броя болнични листове, постъпили за изплащане от института.</p>
      <p>През 2014 г. те са били малко над 2,5 млн., а през 2018 г. – близо 3,3 млн. За 2019 г. само за първите девет месеца броят им надхвърля 2,3 млн.</p>
      <p>„КНСБ настоява за незабавна среща с министър-председателя Бойко Борисов и спешно свикване на Националния съвет за тристранно сътрудничество с негово участие. Ако през следващите дни не бъде оттеглено заявеното намерение, заедно с колегите от КТ „Подкрепа“ ще инициираме серия от национални протестни действия”, обявиха тази сутрин от КНСБ.</p>
    </article>
  </body>
</html>