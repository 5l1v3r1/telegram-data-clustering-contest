<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_dvom-mistam-svitlo-podayut-pogodinno/938769"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:30:00+00:00"/>
    <meta property="og:title" content="Двом містам світло подають погодинно"/>
    <meta property="og:description" content="У місті Новий Розділ на Львівщині &amp;shy;ввели погодинну подачу світла. &amp;shy;Безперебійноно забезпечувати населений пункт струмом не можливо, бо на місцевій підстанції сталася аварія через перенапругу. Містяни масово грілися електричними обігрівачами через відсутність опалення. ..."/>
  </head>
  <body>
    <article>
      <h1>Двом містам світло подають погодинно</h1>
      <address><time datetime="2019-11-19T06:30:00+00:00">19 Nov 2019, 06:30</time> by <a rel="author">Оксана КНЯЖИК</a></address>
      <p>У місті Новий Розділ на Львівщині ­ввели погодинну подачу світла. ­Безперебійноно забезпечувати населений пункт струмом не можливо, бо на місцевій підстанції сталася аварія через перенапругу. Містяни масово грілися електричними обігрівачами через відсутність опалення.</p>
      <p>— Світло вмикають по черзі в кожному районі, — розповідає секретарка Новороздільської міської ради Ірина Кравець, 34 роки. — Підстанцію ремонтують, вона працює в аварійному режимі.</p>
      <p>Подібна ситуація зі світлом і в місті Новояворівськ Яворівського району Львівської області.</p>
      <p>В обох населених пунктах зірваний опалювальний сезон. Бо 18 жовтня працівники тамтешніх теплоелектроцентралей відмовилися працювати через борги по зарплаті. Гроші не отримували майже півроку.</p>
      <p>— Є надія, що до кінця тижня містяни матимуть тепло, — каже мер Новояворівська Василь Муравель, 62 роки. — ТЕЦ передані у власність державної компанії "Нафтогаз-Тепло". Фірма підписує договори з працівниками. Після нарахування грошей вони вийдуть на роботу.</p>
      <p>Раніше ТЕЦ належали компаніям, якими керував нардеп Ярослав Дубневич і його брат Богдан, за даними Національного антикорупційного бюро. Фірми купували газ за пільговими цінами в Нафтогазу. Мали забезпечувати теплом населення в опалювальний сезон. Натомість паливо використовували для виробництва електрики. Працівникам ТЕЦ не платили зарплат.</p>
    </article>
  </body>
</html>