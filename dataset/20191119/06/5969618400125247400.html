<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-ta-empodia-toy-martins-einai-kai-sthn-plateia.5642420.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-19T06:39:00+00:00"/>
    <meta property="og:title" content="Ολυμπιακός: Τα εμπόδια του Μαρτίνς είναι και στην πλατεία"/>
    <meta property="og:description" content="Μόνο εύκολο δεν βλέπει το ματς της Νέας Σμύρνης με τον Πανιώνιο ο Πορτογάλος. Η αγωνία για Γκιλιέρμε, Βαλμπουενά, το θέμα με τους στόπερ και η ένταση που θέλει να δώσει. Άλλο κεφάλαιο η επιστολή και τι κάνει η διοίκηση. Γράφει ο Διονύσης Βερβελές."/>
  </head>
  <body>
    <article>
      <h1>Ολυμπιακός: Τα εμπόδια του Μαρτίνς είναι και στην πλατεία</h1>
      <h2>Μόνο εύκολο δεν βλέπει το ματς της Νέας Σμύρνης με τον Πανιώνιο ο Πορτογάλος. Η αγωνία για Γκιλιέρμε, Βαλμπουενά, το θέμα με τους στόπερ και η ένταση που θέλει να δώσει. Άλλο κεφάλαιο η επιστολή και τι κάνει η διοίκηση. Γράφει ο Διονύσης Βερβελές.</h2>
      <address><time datetime="2019-11-19T06:39:00+00:00">19 Nov 2019, 06:39</time> by <a rel="author">Διονύσης Βερβελές</a></address>
      <p>Περιμένοντας τους διεθνείς του <a href="https://www.sport24.gr/football/omades/olympiakos/">Ολυμπιακού</a> να ολοκληρώσουν τις υποχρεώσεις τους και να επιστρέψουν στη βάση τους στο Ρέντη, ο Πέδρο Μαρτίνς καλείται να κάνει τον προγραμματισμό του για τη συνέχεια. Το πρόγραμμα έχει Πανιώνιο (23/11), Τότεναμ (26/11) και ΠΑΟΚ (1/12), αλλά ο προπονητής του Ολυμπιακού δεν μπορεί να δει τόσο μακριά. Βλέπετε θα πρέπει να δει την κατάσταση των ποδοσφαιριστών του, να μιλήσει μαζί τους και να πάρει τις αποφάσεις του.</p>
      <p>Υπάρχουν και προβλήματα που ουσιαστικά του "δένουν" κάπως τα χέρια. Ειδικά όσον αφορά στο πρώτο ματς της σειράς, αυτό με τον <a href="https://www.sport24.gr/football/omades/Panionios/">Πανιώνιο</a> στη Νέα Σμύρνη το Σάββατο. Ένας παίκτης για τον οποίο επισημάναμε τις προηγούμενες ημέρες πως πρέπει να ξεκουραστεί, είναι ο <a href="https://www.sport24.gr/football/omades/Olympiakos/olympiakos-h-ksekourash-enos-polemisth.5639172.html">Γκιλιέρμε</a>. Ο Βραζιλιάνος παραπονέθηκε για ενοχλήσεις στον τετρακέφαλο του δεξιού του ποδιού και μπήκε σε ειδικό πρόγραμμα διαχείρισης.</p>
      <p><a href="https://www.sport24.gr/football/omades/Olympiakos/olympiakos-gi-ayto-den-epaiksan-lazaros-valmpoyena-kai-gkilierme.5641299.html">Γι' αυτό δεν έπαιξε το Σάββατο στο διπλό με τους Νέους στο Ρέντη</a>, ενώ και χθες δεν προπονήθηκε κανονικά. Κατεβάζει ρυθμό, ώστε να μην υπάρχει το οποιοδήποτε πρόβλημα. Αν ο Μαρτίνς επέλεγε έναν που δεν θα ήθελε να χάσει το επόμενο διάστημα, τότε αυτός θα ήταν σίγουρα ο Γκιλιέρμε. Υπάρχουν και όρια, όμως, και γι' αυτό το λόγο ο Πορτογάλος προπονητής προσέχει για να έχει.</p>
      <h3>ΑΚΟΜΗ ΔΕΝ ΕΧΕΙ ΜΠΕΙ</h3>
      <p>Μια άλλη περίπτωση που απασχολεί τον Μαρτίνς, είναι αυτή του Ματιέ Βαλμπουενά. Ο Γάλλος μέσος, μετά τον αγώνα με την Μπάγερν και την επιστροφή με προπόνηση στο Ρέντη, ένιωσε το πόδι του βαρύ και δεν έπαιξε κόντρα στον <a href="https://www.sport24.gr/football/omades/Atromitos/">Ατρόμητο</a>. Είχε επισημάνει πως θα είναι έτοιμος με τον Πανιώνιο, αλλά οι ημέρες περνούν και δεν έχει μπει στο κανονικό πρόγραμμα. Κάτι που δείχνει πως ο τραυματισμός του τελικά δεν ήταν τόσο απλός. Θέλει προσοχή και ο Μαρτίνς δεν θα ρισκάρει για τη Νέα Σμύρνη αν δεν είναι εντάξει ο Γάλλος. Στην Ξάνθη μπήκε ανέτοιμος και έβγαζε μάτια. Αυτό δεν πρόκειται να ξαναγίνει, ο Βαλμπουενά είναι απαραίτητος για τον "τελικό" της 1ης Δεκεμβρίου με τον <a href="https://www.sport24.gr/football/omades/Paok/">ΠΑΟΚ</a>. Άρα, αναμονή, μέχρι να είναι 100% εντάξει και να μπει. Απλά αν δεν προλάβει τον Πανιώνιο, θα δικαιωθούν όσοι πίστεψαν πως πρόκειται για υποτροπή στον προηγούμενο τραυματισμό του.</p>
      <h3>ΧΩΡΙΣ ΤΟΝ ΑΒΡΑΑΜ</h3>
      <p>Στον αγώνα με τον Πανιώνιο δεν υπολογίζεται και ο Αβραάμ που αποβλήθηκε κόντρα στον Ατρόμητο. Σίγουρα δεν είναι καλή εξέλιξη, ειδικά για τη διαχείριση που θέλει να κάνει στην άμυνα ο Μαρτίνς. Αν δεν εμπιστευθεί τον Μπα, κάτι που δεν είναι και το πιο πιθανό σενάριο αυτή τη στιγμή, θα πρέπει να πάει πάλι με δίδυμο τον Σεμέδο και τον Μεριά. Αμφότεροι θα προέρχονται από ταξίδια, ο Τυνήσιος έχοντας μάλιστα αγωνιστεί και θα ακολουθεί Δευτέρα νέο ταξίδι για το Λονδίνο. Κακή εξέλιξη η αποβολή του Αβραάμ, αλλά ο Μαρτίνς θα πρέπει να βρει λύση και εδώ.</p>
      <h3>ΝΑ ΒΑΛΕΙ ΕΝΤΑΣΗ</h3>
      <p>Το ματς της Νέας Σμύρνης, θα είναι το 70ό του Μαρτίνς στον πάγκο του Ολυμπιακού σε Ελλάδα και Ευρώπη. Σε τέσσερις διοργανώσεις. Πρωτάθλημα και Κύπελλο εντός συνόρων, <a href="https://www.sport24.gr/football/ChampionsLeague/">Champions League</a> και <a href="https://www.sport24.gr/football/EuropaLeague/">Europa League</a> εκτός αυτών. Ο Πορτογάλος έχει στο μυαλό του ότι η ομάδα δοκιμάζεται φέτος μακριά από το Καραϊσκάκη και σίγουρα θα ψάξει άλλη ένταση στη Νέα Σμύρνη. Είναι ματς χωρίς ταξίδι, όπου νωπό είναι το 0-0 στην Ξάνθη και δύο πεταμένοι βαθμοί (μαζί με τα παράπονα για τη διαιτησία φυσικά). Ο Πανιώνιος στην τελευταία αγωνιστική πέρασε με νίκη 1-2 από την Ξάνθη (!) και πλέον στη βαθμολογία γράφει θετικό πρόσημο και 2 βαθμούς. Και ξεκάθαρα, θα δίνει σε κάθε ματς τον καλύτερό του εαυτό, ώστε να σώσει την παρτίδα και να παραμείνει στη μεγάλη κατηγορία και τη νέα σεζόν.</p>
      <h3>ΑΛΛΟ ΚΟΜΜΑΤΙ ΑΥΤΟ</h3>
      <p>Ο Μαρτίνς σε πρόσφατες δηλώσεις του, μίλησε και για το κομμάτι της διαιτησίας, αλλά και το VAR. <a href="https://www.sport24.gr/football/omades/Olympiakos/epistolh-olympiakou-se-aygenakh-den-synexizoyme-xwris-isonomia.5641027.html">Από εκεί και πέρα, όμως, προπονητικό τιμ και παίκτες, δεν θα μπουν στη διαδικασία να αναλύσουν την επιστολή του Ολυμπιακού</a> στον Υφυπουργό Αθλητισμού, Λευτέρη Αυγενάκη και τι μπορεί να ακολουθήσει. Η δουλειά της ομάδας είναι να δουλεύει στο γήπεδο, στο Ρέντη, στο Καραϊσκάκη και όπου αγωνίζεται εκτός έδρας. Το εξωαγωνιστικό, είναι κομμάτι που απασχολεί τη διοίκηση και γι' αυτό δεν υπάρχει και η άποψη πως μπορεί να αποτελέσει άλλοθι για τους παίκτες. Αυτά, σε ομάδες επιπέδου του Ολυμπιακού, δεν υπάρχουν.</p>
    </article>
  </body>
</html>