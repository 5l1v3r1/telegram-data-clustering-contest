<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_dozvolili-kupuvati-valyutu-bez-obmezhen/938775"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:05:00+00:00"/>
    <meta property="og:title" content="Дозволили купувати валюту без обмежень"/>
    <meta property="og:description" content="Із початку року Національний банк запровадив понад 30 валютних послаблень, що стосувалися бізнесу. Йдеться про скасування обов'язкового продажу валютної виручки й обмежень виведення грошей із країни. Підприємці можуть перераховувати валюту за кордон без відкриття рахунку в еквіваленті до ..."/>
  </head>
  <body>
    <article>
      <h1>Дозволили купувати валюту без обмежень</h1>
      <address><time datetime="2019-11-19T06:05:00+00:00">19 Nov 2019, 06:05</time> by <a rel="author">Маргаріта ДИКАЛЮК</a></address>
      <p>Із початку року Національний банк запровадив понад 30 валютних послаблень, що стосувалися бізнесу. Йдеться про скасування обов'язкового продажу валютної виручки й обмежень виведення грошей із країни.</p>
      <p>Підприємці можуть перераховувати валюту за кордон без відкриття рахунку в еквіваленті до 150 тис. грн. Населенню дозволили купувати валюту без обмежень. Раніше ліміт становив 150 тис. грн.</p>
      <p>Досі забороненим залишається ­валютне кредитування. Видавати кредити в доларах перестали 2009-го, після фінансової кризи. Тоді гривня знецінилася й люди не змогли розрахуватися з валютними ­боргами.</p>
      <p>— Запит на відновлення валютного кредитування з боку банків є. Особливо цього чекають іноземні фінустанови. Певний прошарок населення також не проти брати кредити в доларах чи євро. Переважно йдеться про сім'ї заробітчан і тих, хто отримує зарплату у валюті, — говорить фінансовий експерт Олексій Кущ, 43 роки.</p>
      <p>Жодного економічного ефекту від відновлення валютного кредитування не отримаємо. Економіка України досі залежить від експорту сировинних товарів. Маємо ризик знецінення гривні. За таких умов більшість валютних кредитів стануть проблемними. Валютне кредитування невигідне самим українцям. У кредит купуватимуть автомобілі та квартири. Останні роки на ринку житла був сплеск. Кількість новобудов зростала, але ціни залишалися помірні. Згадаймо докризові ціни на нерухомість, коли люди активно брали валютну іпотеку. Вони були значно вищі. Якщо валютне кредитування відновлять, забудовники зводити більше житла не стануть. Але квадратний метр подорожчає.</p>
      <p>— Насамперед треба змінювати державну політику і знижувати ставки за гривневими кредитами. Національна валюта має бути ключова для кредитування внутрішніх економічних агентів, включаючи населення, — каже Кущ.</p>
    </article>
  </body>
</html>