<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/teknoloji/minimalist-avuc-ici-akilli-telefon"/>
    <meta property="og:site_name" content="CNN Türk"/>
    <meta property="article:published_time" content="2019-11-19T06:21:47+00:00"/>
    <meta property="og:title" content="Minimalist, avuç içi akıllı telefon"/>
    <meta property="og:description" content="Palm PVG100E, ilk bakışta gerçekten hayranlık..."/>
  </head>
  <body>
    <article>
      <h1>Minimalist, avuç içi akıllı telefon</h1>
      <h2>Palm PVG100E, ilk bakışta gerçekten hayranlık uyandıracak tasarım hatlarına sahip. Yalnızca 3.3 inç ekrana sahip. Yalnızca 7.4mm kalınlıkta ve 62.5 gram ağırlıkta.</h2>
      <address><time datetime="2019-11-19T06:21:47+00:00">19 Nov 2019, 06:21</time> by <a rel="author">Ecevit Bıktım</a></address>
      <p>Yani avucunuzda eriyip giden, cebinize attığınızda ise bir süre sonra varlığını dahi unutabileceğiniz bir <a href="https://www.cnnturk.com/haberleri/telefon">telefon</a>. Öyle ki bu telefonu çakmak cebinizde bile taşıyabilirsiniz.</p>
      <p>Yanlardan yumuşatılmış, metal çerçevesi ve ışıltılı tasarımıyla Palm PVG100E’nin ufak bir <a href="https://www.cnnturk.com/haberleri/iphone">iPhone</a>’u andırdığını söyleyebiliriz. Ürünün hem ön hem de arka tarafında Gorilla Glass korumaları yer alıyor, ama bitmedi. Ürün, IP68 sertifikasına da sahip. Yani suya ve toza karşı dayanıklı.</p>
      <p>Telefonun sağ yan tarafında güç tuşu yer alıyor, ki tek fiziksel tuşu bu. Başka yok. Alt tarafında USB Type-C bağlantı noktası, arka tarafında da flash ışığıyla birlikte ana kamerası var.</p>
      <p>Palm’ın çok şık göründüğünü söyledik, evet, ama öte yandan büyük elli kullanıcılar için pek konforlu bir deneyim sunmuyor. Eğer elleriniz ufak ve parmaklarınız inceyse, ürünü rahatlıkla kullanabilirsiniz. Öteki türlü ne kadar şirin olursa olsun size eziyet yaşatabilir.</p>
      <p>
        <b>3.3 inç IPS Ekran</b>
      </p>
      <p>Pam’nin 3.3 inç değerdeki IPS ekranı, 1280×720 çözünürlük sunuyor ve hem iç hem de dış mekanlarda iyi bir görüntü kalitesine sahip. Dokunuşlara verdiği tepkiler de çok hızlı. Bu kadar ufak bir ekranı bir şeyler izlemek ya da oynamak için pek tercih etmezsiniz aslında, ama yine de iyi bir işçilik var.</p>
      <p>Ürünün işlemcisine baktığımızda, Snapdragon 435’i görüyoruz. 3GB RAM ve 32GB dahili depolama mevcut. Yani bu teknik detayların da ürünün boyutlarına uygun seçildiği belli. Android 8.1 işletim sisteminin bulunduğu telefonun kendine has ve kullanışlı bir arayüzü var. Alışmanız uzun sürmeyecektir. Akıcı ve kullanımı kolay.</p>
      <p>Tabii ki telefonda pek çok oyun ve uygulamayı rahatlıkla açabilirsiniz, ancak tekrar etmek gerekirse, pek de oyun öncelikli bir telefon değil bu. 3.3 inç ekran gerçekten küçük ve böyle bir ekranda örneğin bir FPS oyunu oynamak zor olacaktır. Ama mesela, bulmaca türü, kelime oyunlarını rahatlıkla oynayabilir ve boş vakitlerinizde keyifli anlar yaşayabilirsiniz.</p>
      <p>
        <b>Kameralar</b>
      </p>
      <p>Ürünün arka tarafında flash ışığıyla birlikte 12MP kamera var. Elektronik görüntü sabitleme özelliğinin de bulunduğu kamera, 1080p videolar çekebiliyor. Fotoğraf çekimleri esnasında bazı filtreler de var, ama çekim modları tarafında bir beklentiniz olmamalı. Kameraların çekim süreleri de biraz yavaş. O sebeple sabit objeleri çekmeye özen göstermelisiniz.</p>
      <p>Ön tarafta da 8MP kamera var ve bu kamera da 720p videolar çekebiliyor. Yine çekim modu tarafında burada da pek seçenek yok. İyi ışıklı ortamlarda ortalama selfie’ler elde edebiliyorsunuz.</p>
      <p>
        <b>Pil detayları</b>
      </p>
      <p>Telefon, çıkarılamaz 800mAh pille geliyor. Ürünün boyutlarını ve özelliklerini göz önüne alırsak bu da normal diyebiliriz. Cihaz, tek şarj ile bir günü çıkarmanızı sağlıyor. Bir de şarj ve kullanım sürelerinden bahsedelim. Ürün, sıfırdan %50’ye yarım saat civarında gelebiliyor. Yaklaşık 70 dakikada da tamamen şarj oluyor. Telefonla yalnızca konuşma yaparsanız yaklaşık 3 buçuk saatlik şarj süreniz var demektir. Cihazınızdaki müzikleri dinlemek isterseniz de yaklaşık 9 buçuk saatlik süreniz var.</p>
      <p>
        <b>Toparlamak gerekirse</b>
      </p>
      <p>Palm PVG100E, gerçekten çok şık, çok şirin ve dikkatleri üzerine çekebilen bir telefon. Oldukça hafif ve kendine has arayüzüyle kalbinizi çalabilir. Hele de büyük ekranlı telefonların her yerde olduğu günümüzde, böyle ufak boyutlarda bir telefona pek çok kişi talep gösterebilir. Ama… Açıkçası ürünün 3000 TL’lik fiyatı biraz yüksek. Keşke daha uygun bir fiyatla satışa sunulsaydı.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/teknoloji/whatsapp-icin-karanlik-donem-basliyor"/>
        <a href="https://www.cnnturk.com/teknoloji/buyuk-ekran-5-kamera-5000mah-pil"/>
        <a href="https://www.cnnturk.com/teknoloji/ekran-cilginligi-katlanabilir-iphone-konsepti-ile-devam-ediyor"/>
      </related>
    </article>
  </body>
</html>