<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/emocionalni-poklon-sinovoma-brd"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Emocionalni poklon sinovoma Brd"/>
    <meta property="og:description" content="Kakovostna glasba in obilo čustev, tako bi lahko opisali prvi dogodek v okviru letošnjih Gradnikovih večerov. V Vili Vipolže so ga posvetili prezgodaj preminulemu Radovanu Kokošarju. V petek se bodo na gradu Dobrovo spomnili 110. obletnico rojstva Zorana Mušiča."/>
  </head>
  <body>
    <article>
      <h1>Emocionalni poklon sinovoma Brd</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Mitja Marussig</a></address>
      <p>
        <b>Kakovostna glasba in obilo čustev, tako bi lahko opisali prvi dogodek v okviru letošnjih Gradnikovih večerov. V Vili Vipolže so ga posvetili prezgodaj preminulemu Radovanu Kokošarju. V petek se bodo na gradu Dobrovo spomnili 110. obletnico rojstva Zorana Mušiča.</b>
      </p>
      <figure>
        <img src="https://static.primorske.si/foto/highres/kultura/720258_267-gradnikovi_vipolze_046.jpg"/>
        <figcaption>Letošnji prvi del Gradnikovih večerov so posvetili Radovanu Kokošarju.  Foto: Damjan Simčič ZOSO</figcaption>
      </figure>
      <p><b>VIPOLŽE</b> &gt; Da bo prvi Gradnikov večer v Vili Vipolže poleg izvrstne glasbe tudi poln emocij, je bilo pričakovati. Posvetili so ga namreč letos preminulemu dirigentu, skladatelju in aranžerju, članu skupine Big Ben <b>Radovanu Kokošarju</b>, ki je pustil močan pečat ne le v domačih Brdih, pač pa na Goriškem in širše.</p>
      <p>Na Dobrovem je Kokošar vodil glasbeno šolo Pro Musica. Bil je umetniški vodja Pihalnega orkestra Salonit Anhovo, Noneta Brda, MPZ Ludvik Zorzut Medana in Vokalnega ansambla Reunion. Njegove avtorske kompozicije in aranžmaje so izvajalci ponesli na evropske odre, s številnimi zasedbami je doma in po svetu prejemal nagrade in priznanja. Uglasbil je tudi pesmi Alojza Gradnika.</p>
      <p>Čustveno ni bilo le za občinstvo, pač pa tudi za izvajalce, saj so se mu na posebnem večeru poklonili številni, ki so z njim sodelovali - učenci njegove glasbene šole, MPZ Ludvik Zorzut in Nonet Brda, ob tem pa še Vokalna skupina Vinika ter nenazadnje njegov glasbeni sopotnik in prijatelj <b>Vladimir Čadež</b>.</p>
      <p>Gradnikovi večeri se bodo nadaljevali v petek, ko jih bodo na gradu Dobrovo posvetili 110. obletnici rojstva slikarja Zorana Mušiča. Stalno razstavo Mušičevih del na gradu in njegov pomen bo osvetlila umetnostna zgodovinarka <b>Nelido Nemec</b>, ki je bila direktorica Goriškega muzeja v času njene postavitve.</p>
      <p>Mušič, po očetu Bric, je v Brdih pustil velik pečat, tudi s poslikavo v cerkvi svetega Jurija v Gradnem. “V Zoranu Mušiču vidim velik turistični potencial, ki ga doslej nismo znali izkoristiti. Ob letošnji obletnici zato želimo spomniti na slikarja in njegovo stalno razstavo,” pravi direktorica ZTKMŠ Brda <b>Tina Samec Novak</b>. Sočasno bodo v avli gradu odprli razstavo del učencev Osnovne šole Alojza Gradnika Dobrovo in Likovnega društva Dablo, ki so jih posvetili Mušiču.</p>
    </article>
  </body>
</html>