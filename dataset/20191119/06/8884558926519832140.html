<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/vsak-bo-nesel-domov-olje-samo-iz-svojih-oljk"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Vsak bo nesel domov olje samo iz svojih oljk"/>
    <meta property="og:description" content="Če bi bila letos bera oljk običajna, bi jih v Brdih že stiskali v čisto novi oljarni na Dobrovem. A edino skromna letina je razlog, da bodo Brici šele prihodnje leto izvedeli, kako deluje torkla."/>
  </head>
  <body>
    <article>
      <h1>Vsak bo nesel domov olje samo iz svojih oljk</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Ambrož Sardoč</a></address>
      <p>
        <b>Če bi bila letos bera oljk običajna, bi jih v Brdih že stiskali v čisto novi oljarni na Dobrovem. A edino skromna letina je razlog, da bodo Brici šele prihodnje leto izvedeli, kako deluje torkla.</b>
      </p>
      <figure>
        <img src="https://static.primorske.si/foto/highres/gorica/720282_olje_dobrovo.jpg"/>
        <figcaption>Tudi na Dobrovem zdaj deluje sodobnejša torkla iz nerjavečega jekla.  Foto: Ambrož Sardoč</figcaption>
      </figure>
      <p><b>DOBROVO</b> &gt; V Kleti Brda je doslej delovala dokaj stara linija za predelavo oljk, na kateri je bilo mogoče hkrati zmleti le razmeroma velike količine sadeža naenkrat. Zdaj pa je zadruga posodobila oljarno, s čimer lahko bolje streže potrebam briških pridelovalcev. “Člani naše zadruge imajo namreč različno velike nasade oljk, v njih na leto pridelajo od 100 ali 200 kilogramov do dveh ton sadeža. Prav vsi pa si želijo imeti svoje olje in z novo oljarno je to mogoče,” pojasnjujejo v Kleti Brda.</p>
      <h3>Zmogljivejša in tehnološko napredna</h3>
      <p>Nova oljarna, narejena v celoti iz nerjavečega jekla, lahko melje tudi manjše količine oljk posebej, medtem ko v dosedanji to ni bilo mogoče. Mali pridelovalci zato niso nujno odnesli domov čisto svojega pridelka, lahko je šlo za olje, pridobljeno iz oljčnika še koga drugega. Poslej bo drugače. Hkrati pa je nova pridobitev za Brda in širše območje zmogljivejša in bila naj bi med tehnološko naprednejšimi ter okolju prijaznejšimi torklami na Primorskem. Stala je 300.000 evrov, ni pa še bila izkoriščena tako kot je treba, saj je letošnja letina oljk izjemno skromna. Veliko pove primerjava, da so v oljarni na Dobrovem lani našteli 1250 strank, letos pa vsega skupaj zgolj 32.</p>
      <h3>Širijo število strank</h3>
      <p>Za prihodnje leto pa si obetajo, da bodo številke le narasle, pod pogojem seveda, da bodo drevesa običajno obrodila. Torkla na Dobrovem namreč služi 350 članom Oljkarskega društva Brda, zraven pa njihovim kolegom iz Vipavske doline in iz sosednje Italije. Vsako leto je 15 do 20 odstotkov več strank, trdijo v Kleti Brda in pričakujejo, da bo količina pridelka še naraščala. Po podatkih kleti je trenutno v Brdih 40.000 dreves.</p>
    </article>
  </body>
</html>