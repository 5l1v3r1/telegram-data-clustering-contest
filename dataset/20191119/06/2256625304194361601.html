<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158814_1.html"/>
    <meta property="og:site_name" content="Novsport"/>
    <meta property="article:published_time" content="2019-11-19T06:24:00+00:00"/>
    <meta property="og:title" content="Сензациите в пресата: Националите с контрола през февруари"/>
    <meta property="og:description" content="8 от Лудогорец с изтичащи договори през лятото; Защитник на Ботев Пд се размина с операция"/>
  </head>
  <body>
    <article>
      <h1>Сензациите в пресата: Националите с контрола през февруари</h1>
      <address>
        <time datetime="2019-11-19T06:24:00+00:00">19 Nov 2019, 06:24</time>
      </address>
      <p>
        <i>Най-интересните теми от българската преса днес, 19 ноември:</i>
      </p>
      <p> </p>
      <p>
        <b>„Тема спорт”: Националите с контрола през февруари </b>
      </p>
      <p> </p>
      <p>Националният отбор по футбол ще изиграе приятелска среща през февруари 2020 г. Това съобщи селекционерът Георги Дерменджиев след успеха над Чехия.</p>
      <p>"Планували сме контрола, но изчакваме жребия, за да видим кой ще ни е съперник и да се насочим към опонент със сходен стил в проверката. Предполагам, че приятелската среща ще е през февруари, но ще се уточни допълнително датата. Кой ще е капитан, ще видим по-нататък - има още много време до баражите през март. Доста е рано да коментираме темата. Трябва да извличаме оптималното от футболистите на база на съперниците, с които играем. Следим доста широк кръг от състезатели, като наблюдаваме тяхното функционално и игрово състояние", заяви Дерменджиев.</p>
      <p>Бившето крило на селекцията Мартин Петров пък коментира: "Нека не изпадаме в еуфория от един успех. Доскоро бяха най-черните, а сега бихме и ще ставаме европейски шампиони. Нека вървим стъпка по стъпка. Аз уча за треньорски лиценз, а вие ме питате дали ще ставам футболен ръководител, дайте по-сериозно да си говорим", заяви Петров.</p>
      <p> </p>
      <p>
        <b>„Тема спорт”: 8 от Лудогорец с изтичащи договори през лятото</b>
      </p>
      <p> </p>
      <p>Цели осем играчи на Лудогорец са с изтичащи договори през лятото. От юни догодина свободни агенти може да станат Клаудиу Кешеру (32), Джоди Луkoku (27), Марселиньо (35), Вандерсон (31), Абел Анисе (29), Яцек Горалски (27), Светослав Дяков (35) и Георги Терзиев (27). Ръководството на разградчани вече е започнало разговори с някои от тях, а с други тепърва предстои да се седне на масата за преговори. Очаква се това да стане през зимната пауза. От януари всеки един от въпросните 8 играчи ще е свободен да преговаря с други клубове и да подписва предварителни договори.</p>
      <p>Засега ръководството на Лудогорец има колебания за четирима от въпросните футболисти. Според приближени до делата при шампионите това са Светослав Дяков, Марселиньо, Лукоки и Яцек Горалски. Първите двама вече са на по 35 години. Ръководството на орлите отдавна обмисля да им предложи работа в клуба. През следващия сезон те вече ще са на по 36. Наскоро агентът на Кешеру обяви, че клиентът му иска да завърши кариерата си в Лудогорец, като се надява двете страни да преподпишат за още една година.</p>
      <p>Почти сигурно през зимната пауза клубът ще се раздели с някои от играчите. Възможна е продажба или освобождаване на вратаря Хорхе Браун. След завръщането на Владо Стоянов Лудогорец вече разполага с четирима под рамката плюс Пламен Илиев и Ренан. Станислав Манолев също може да поеме към изхода. Той така и не успява да се впише. Неясно е и бъдещето на Димо Бакалов. Но той е с по-големи шансове от Манолев да продължи при разградчани. Клубът вече работи и по зимната селекция, като наскоро е имало скаутски мисии в Полша, Чехия и Бразилия.</p>
      <p> </p>
      <p>
        <b>„24 часа”: Защитник на Ботев Пд се размина с операция</b>
      </p>
      <p> </p>
      <p>Бившият национал от пловдивския Ботев Димитър Пиргов се размина с операция на палеца на ръката. С шина ще тренира в следващите дни централният защитник. Според запознати сърцатият бранител ще е на разположение на треньора Ферарио Спасов още за домакинския мач от 17-ия кръг срещу Етър в понеделник.</p>
      <p>В същото време и малкото работници, които се мотаеха на стадион „Христо Ботев", си тръгнаха и така строежът отново бе спрян.</p>
      <p> </p>
    </article>
  </body>
</html>