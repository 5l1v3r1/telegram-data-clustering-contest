<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562182/anatropi-xekatharisma-logariasmwn-i-orgismenos-geitonas-pisw-apo-to-makeleio-stin-kalifornia"/>
    <meta property="og:site_name" content="NOOZ."/>
    <meta property="article:published_time" content="2019-11-19T06:08:00+00:00"/>
    <meta property="og:title" content="Ανατροπή: Ξεκαθάρισμα λογαριασμών ή οργισμένος γείτονας πίσω από το μακελειό στην Καλιφόρνια"/>
    <meta property="og:description" content="Τους δράστες πίσω από τη δολοφονία τεσσάρων ατόμων στο Φρέσνο την Κυριακή, αναζητά η αστυνομία. Τα σενάρια που εξετάζουν οι αρχές είναι αρκετά καθώς πιστεύουν είτε ότι πρόκειται για έγκλημα που διέπραξαν μέλη συμμορίας, είτε για πράξη αντιποίνων εξαιτίας ενός διαπληκτισμού μελών της ασιατικής κοινότητας;"/>
  </head>
  <body>
    <article>
      <h1>Ανατροπή: Ξεκαθάρισμα λογαριασμών ή οργισμένος γείτονας πίσω από το μακελειό στην Καλιφόρνια</h1>
      <address>
        <time datetime="2019-11-19T06:08:00+00:00">19 Nov 2019, 06:08</time>
      </address>
      <p>
        <b>Τους δράστες πίσω από τη δολοφονία τεσσάρων ατόμων στο Φρέσνο την Κυριακή, αναζητά η αστυνομία. Τα σενάρια που εξετάζουν οι αρχές είναι αρκετά καθώς πιστεύουν είτε ότι πρόκειται για έγκλημα που διέπραξαν μέλη συμμορίας, είτε για πράξη αντιποίνων εξαιτίας ενός διαπληκτισμού μελών της ασιατικής κοινότητας;</b>
      </p>
      <p>Η τραγωδία εκτυλίχθηκε το βράδυ της Κυριακής, περί τις 19:40 τοπική ώρα (05:40 της Δευτέρας ώρα Ελλάδας), κατά τη διάρκεια «οικογενειακής γιορτής» μελών της κοινότητας των Χμονγκ σε σπίτι στη Φρέσνο.</p>
      <p>«Τουλάχιστον δύο» ένοπλοι «παρεισφρήσανε στον κήπο» του σπιτιού από μια ξεκλείδωτη πόρτα της αυλής και «άρχισαν αμέσως να πυροβολούν εναντίον των συγκεντρωμένων, περίπου 16 ενηλίκων ανδρών που παρακολουθούσαν αγώνα του αμερικάνικου φούτμπολ στον κήπο», αφηγήθηκε κατά τη διάρκεια συνέντευξης Τύπου ο Άντι Χολ, ο αρχηγός της αστυνομίας της Φρέσνο.</p>
      <p>«Και οι δυο [δράστες] ήταν οπλισμένοι με ημιαυτόματα πιστόλια και διέφυγαν με τα πόδια. Δεν έχουμε περισσότερες πληροφορίες σε αυτό το στάδιο», πρόσθεσε, εκφράζοντας ανακούφιση διότι πολλές γυναίκες και παιδιά που βρίσκονταν στο εσωτερικό του σπιτιού δεν χτυπήθηκαν από τα πυρά.</p>
      <p>Τέσσερις άνδρες, 28 ως 40 ετών, σκοτώθηκαν. Άλλοι έξι, 28 ως 36 ετών, τραυματίστηκαν, πάντως δεν διατρέχουν κίνδυνο οι ζωές τους.</p>
      <p>Κανένας από τους ανθρώπους μέσα στο σπίτι δεν οπλοφορούσε. Όλοι τους συνεργάζονται με τους ερευνητές της αστυνομίας. Ωστόσο, κατέθεσαν πως δεν είναι σε θέση να αναγνωρίσουν τους δράστες, καθώς είχε πέσει το σκοτάδι όταν έγινε η επίθεση: το μόνο που ήταν σε θέση να περιγράψουν ήταν οι λάμψεις των εκπυρσοκροτήσεων.</p>
      <p>Οι ύποπτοι δεν έχουν αναγνωριστεί. Τα κίνητρά τους συνεχίζουν να είναι απροσδιόριστα. «Άνοιξαν πυρ αδιακρίτως, δεν φαίνεται πως είχαν στόχο κάποιον συγκεκριμένα», ανέφερε ο Χολ, υπογραμμίζοντας ταυτόχρονα πως η επίθεση δεν έγινε «τυχαία».</p>
      <p>Στόχος ήταν «οι ένοικοι του σπιτιού» και μένει να εξακριβωθεί το γιατί. «Έχουμε πληροφορίες σύμφωνα με τις οποίες ορισμένοι από τους συμμετέχοντες στη γιορτή μπορεί να είχαν εμπλακεί σε διαπληκτισμό την περασμένη εβδομάδα», ανέφερε, χωρίς να δώσει λεπτομέρειες.</p>
      <p>«Τίποτε δεν υποδεικνύει πως κάποιος από τους παρευρισκόμενους στο σπίτι έχει σχέσεις με οποιαδήποτε συμμορία, αλλά σε ένα συμβάν αυτής της φύσης, πάντα ερευνούμε όλα τα σενάρια και τις πιθανές διασυνδέσεις με συμμορίες», υπογράμμισε ο αρχηγός της αστυνομίας της πόλης της Καλιφόρνιας.</p>
      <p>Ο Χολ αναφέρθηκε στον πρόσφατο φόνο μέλους της ασιατικής κοινότητας της πόλης, που όμως δεν είναι ακόμη σαφές αν είχε κάποια σχέση με την επίθεση στη συνοικία, όπου ζουν πολλές οικογένειες από τη νοτιοανατολική Ασία, ειδικά μέλη της κοινότητας των Χμονγκ, λαού που ζει κυρίως στη νότια Κίνα, στο Βιετνάμ και στο Λάος.</p>
      <p>Η αστυνομία στη Φρέσνο αποφάσισε να συστήσει «task force», ειδική επιχειρησιακή ομάδα, που θα αναλάβει την αντιμετώπιση των «συμμοριών ασιατών», προκειμένου να αποφευχθεί κάθε ενδεχόμενο νέων «αντιποίνων», κλιμάκωσης της βίας στην κοινότητα.</p>
      <p>«Δεν πρόκειται να ανεχθούμε επιθέσεις εναντίον της κοινότητας των πολιτών από τη νοτιοανατολική Ασία, ή οποιασδήποτε άλλης», ξεκαθάρισε ο Χολ. «Θα κάνουμε το παν για να εξιχνιάσουμε αυτήν την υπόθεση», πρόσθεσε.</p>
      <related>
        <a href="https://www.nooz.gr/world/1562008/makeleio-stin%C2%A0kalifornia-tesseris-nekroi-exi-traymaties-apo-epithesi-enoploy-se-ayli-spitioy-vid-"/>
      </related>
    </article>
  </body>
</html>