<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/sergiy-tigipko-dosye-biografiya-statki-2019-skilki-groshey-u-tigipka-50054090.html"/>
    <meta property="og:site_name" content="НВ"/>
    <meta property="article:published_time" content="2019-11-19T06:01:00+00:00"/>
    <meta property="og:title" content="Ринки, що з'їхали з глузду, і monobank. За рахунок чого стрімко нарощує активи Сергій Тігіпко"/>
    <meta property="og:description" content="Сергій Тігіпко в новому рейтингу найбагатших українців за версією НВ і Dragon Capital піднявся на п’ять позицій і зайняв 17-е місце. Його статки оцінюються в $407 млн. За рік вони виросли на 83%."/>
  </head>
  <body>
    <article>
      <h1>Ринки, що з'їхали з глузду, і monobank. За рахунок чого стрімко нарощує активи Сергій Тігіпко</h1>
      <h2>Сергій Тігіпко в новому рейтингу найбагатших українців за версією НВ і Dragon Capital піднявся на п’ять позицій і зайняв 17-е місце. Його статки оцінюються в $407 млн. За рік вони виросли на 83%.</h2>
      <address>
        <time datetime="2019-11-19T06:01:00+00:00">19 Nov 2019, 06:01</time>
      </address>
      <p>Починаючи з 2014 року, фінансово-промислова група ТАС Сергія Тігіпка багато інвестує. За останній час структури, що належать бізнесменові, купили відразу два підприємства. Завод Дніпрометиз, придбаний у російської групи Северсталь в 2017 році, обійшовся Тігіпко приблизно в $500 тис., а київський завод Кузня на Рибальському, куплений восени 2018 року у Петра Порошенка та Ігоря Кононенка, в $300 млн.</p>
      <p>Бізнес Тігіпка цілком успішний. За 2018 рік група ТАС отримала 2,8 млрд грн прибутку. За перші дев’ять місяців 2019 року він <a href="http://www.tas.ua/ru/press_room/news/1542/">збільшився </a>на 85%.</p>
      <p>Найбільше прибутку Тігіпку приносить фінансовий сектор (в 2018 році - 1,5 млрд грн). У групу ТАС входять банки ТАСкомбанк, Універсал Банк, дві страхові компанії і ряд інших організацій. До недавнього часу найприбутковішим банком Тігіпка був ТАСкомбанк, але в цьому році ним став Універсал Банк. Це пояснюється тим, що в рамках його банківської ліцензії існує проект monobank, створений командою Fintech Band. Проект генерує основний прибуток Універсал Банку. За перші три квартали 2019 року прибуток банку зріс в 15 разів — до 510,2 млн грн. Прибуток ТАСкомбанку за цей же період склав 327,5 млн грн.</p>
      <p>Бізнесмен нарощує свою присутність і на київському ринку нерухомості. На території Кузні на Рибальському Тігіпко разом з девелоперською компанією City One Development Валерія Кодецького планує реалізувати масштабний проект Lipki Island за $600 млн. Там з’явиться офісний центр класу «А» орендною площею близько 50 тис. кв. м і 36 будинків на 6 200 квартир. Крім того, в квітні цього року НВ Бізнес повідомив про <a href="https://nv.ua/ukr/biz/consmarket/firtash-prodav-chastinu-tc-arena-siti-tigipko-neruhomist-50018114.html">покупку бізнесменом частини торгово-офісного центру Арена Сіті</a> в олігарха Дмитра Фірташа. У жовтні АМКУ <a href="https://nv.ua/ukr/biz/consmarket/sergiy-tigipko-antimonopolniy-komitet-dozvoliv-tigipku-kupiti-arena-siti-novini-ukrajini-50050961.html">дав дозвіл на цю угоду</a>.</p>
      <p>Читайте також:<br/><a href="https://nv.ua/ukr/biz/consmarket/firtash-prodav-chastinu-tc-arena-siti-tigipko-neruhomist-50018114.html">&amp;nbspЦінове дно. Сергій Тігіпко купує Арену Сіті</a></p>
      <p>Є у власника групи ТАС інтереси і в фармацевтиці: маючи власну мережу аптек, він нещодавно придбав ще одну — КОСМО. В <a href="https://nv.ua/biz/economics/naslazhdatsya-depozitami-v-zapadnyh-bankah-samoe-tupoe-delo-polnaya-versiya-intervyu-s-sergeem-tigipko-50008667.html">ексклюзивному інтерв'ю НВ</a>, яке вийшло в березні цього року, Тігіпко пояснював, що має намір збільшити мережу, яка налічує приблизно 150 аптек, як мінімум до 500. За його словами, цей бізнес дуже низькомаржинальний через жорстку конкуренцію, але виходити з нього група не планує, тому що втратить гроші.</p>
      <p>У травні цього року на конференції в Києві Тігіпко заявив, що має намір продовжувати активно інвестувати. «Чому ми купуємо? Тому що все дешево. Ринки зійшли з глузду. Те, що потрібно будувати за сотні мільйонів доларів, сьогодні можна купити за $4−5 млн», — пояснив він. Якщо ж зростання ВВП України прискориться до 5−7% і ціни на все виростуть, група виставить частину активів на продаж.</p>
      <p>Тігіпко, який в різні роки був віце-прем'єром, міністром соцполітики, главою НБУ, народним депутатом, заступником голови Партії регіонів і головою власної політсили Сильна Україна, в політику повертатися не планує. «Для мене походи у владу — це як в армію сходити. Я відслужив своє, тому вже нікуди не піду», — сказав він в інтерв'ю НВ.</p>
    </article>
  </body>
</html>