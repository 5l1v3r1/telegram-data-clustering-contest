<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818027/%D8%B1%DA%A9%D8%A7%D8%A8%D8%B2%D9%86-%D8%A7%D9%84%D9%85%D9%BE%DB%8C%DA%A9%DB%8C-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86-%D8%A7%D9%85%D8%AA%DB%8C%D8%A7%D8%B2-%D8%A2%D9%88%D8%B1%D8%AF%D9%85-%D8%A7%D9%85%D8%A7-%D9%BE%D9%88%D9%84-%D8%A8%D9%84%DB%8C%D8%AA%D9%85-%D8%B1%D8%A7-%D9%87%D9%85-%D9%86%D8%AF%D8%A7%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T06:54:21+00:00"/>
    <meta property="og:title" content="رکابزن المپیکی: برای ایران امتیاز آوردم اما پول بلیتم را هم ندادند/ جوانترها به المپیک بروند"/>
    <meta property="og:description" content="رکابزن المپیکی ایران گفت: چهارسال پیش هم گفتم با حضور در مسابقات آسیایی نمی توان در المپیک نتیجه گرفت و باید به مسابقات اروپایی برویم در غیر این صورت نتیجه از قبل مشخص است چه می شود."/>
  </head>
  <body>
    <article>
      <h1>رکابزن المپیکی: برای ایران امتیاز آوردم اما پول بلیتم را هم ندادند/ جوانترها به المپیک بروند</h1>
      <address><time datetime="2019-11-19T06:54:21+00:00">19 Nov 2019, 06:54</time> by <a rel="author">آتنا خلیلی</a></address>
      <p>رکابزن المپیکی ایران گفت: چهارسال پیش هم گفتم با حضور در مسابقات آسیایی نمی توان در المپیک نتیجه گرفت و باید به مسابقات اروپایی برویم در غیر این صورت نتیجه از قبل مشخص است چه می شود.</p>
      <p>میر صمد پورسیدی در گفتگو با ایسنا درباره ی اینکه تا المپیک چه برنامه‌ریزی می‌توان انجام داد تا یک سهمیه دوچرخه سواری ایران در توکیو نتیجه بگیرد، بیان کرد: تیم های باشگاهی بعد از المپیک 2016 فعالیت چندانی نداشتند و همین مسئله باعث شد تعدادی از رکابزنان کناره گیری کنند و تعدادی دیگر که باقی ماندند نیز خیلی فعال نیستند. همین مسئله تاثیر خودش را روی سهمیه گذاشت و سه سهمیه المپیک ما تبدیل به یک سهمیه شده است. در داخل ایران هم فقط لیگ باقی مانده و با این وضعیت نمی توان در المپیک با رکابزنانی که حداقل 10 مسابقه بین المللی در سال شرکت می کنند، رقابت کرد.</p>
      <p>او ادامه داد: البته در حال حاضر هم تنها تیم سپاهان خیلی فعال شده و در مسابقات بین المللی شرکت می کند که امیدوارم همین شرایط حفظ شود تا رکابزنان روی فرم باشند. برای المپیک هم باید از همین رکابزنان تیم سپاهان و دو نفر دیگر که در تیم های چینی رکاب  می زنند، یک نفر برای اعزام به المپیک انتخاب شود. رکابزنی هم که می خواهد به المپیک برود باید این 9 ماه را در مسابقه باشد و این حداقل کاری است که می توان انجام داد.</p>
      <p>پورسیدی در پاسخ به این پرسش که فکر می کند فدراسیون از المپیک ریو تا توکیو برنامه ای داشته تا بتواند نتیجه بگیرد، تاکید کرد: این سوال را باید مسئولان پاسخ بدهند که برنامه ای داشته اند یا خیر و یا فقط اردو می گذارند تا نشان دهند فعالیتی انجام شده است. همان چهارسال پیش گفتیم با حضوردر مسابقات آسیایی نمی توان با رکابزنان اروپایی رقابت کرد. باید در مسابقات قهرمانی جهان و مسابقات اروپایی شرکت کنیم. حتی اگر در مسابقات اروپایی از دوچرخه هم پایین می آمدیم اشکالی نداشت اما در مقابل متوجه سطح خود می شدیم و رقابت با اروپایی ها را تجربه می کردیم اما چهار سال هیچ کاری انجام نمی شود و بعد در المپیک در کنار رکابزنانی قرار می گیریم که سطح بالایی دارند و معلوم است نمی توان با آنها رقابت کرد.</p>
      <p>او در پاسخ به این پرسش که به حضور دوباره در المپیک فکر می کندیا خیر، گفت: المپیک دیگر از من گذشته و باید جوان تر ها بروند. من یکبار به المپیک رفتم انتقادات را هم شنیدم. اما بحث این است باید امکاناتی بدهند که نتیجه هم بخواهند. وقتی نه تجهیزات ورزشی داریم و نه مسابقه ای می رویم، نتیجه هم مشخص است چه می شود. ورزشکار اگر می خواهد در حد المپیک آماده شود باید حمایت مالی شود و خود ورزشکار به تنهایی نمی تواند این کار را انجام دهد.</p>
      <p> پورسیدی در پاسخ به این پرسش که قرار است برای تیم سپاهان رکاب بزند، تصریح کرد: بله احتمالش هست. من شش ماه در ویتنام بودم و در تورهای آماتوری رکاب زدم چون در ایران تیمی نبود و من هم می خواستم در چرخه مسابقات باشم. من در تور سینک کاراک اندونزی مقام سوم را به دست آوردم اما هزینه رفت و برگشت را خودم  از جیبم پرداخت کردم  در حالی که امتیازی که به دست آوردم  برای ایران است اما آنقدر برای کشورم ارزش نداشتم که هزینه بلیت رفت و برگشت من را پرداخت کنند. برای تیم ملی هم دوست دارم رکاب بزنم اما در اردو ها باید حداقل ها فراهم باشد نه اینکه هزینه لاستیک و برخی وسایل دیگر را ما از جیب خودمان پرداخت کنیم.</p>
      <p>انتهای پیام</p>
    </article>
  </body>
</html>