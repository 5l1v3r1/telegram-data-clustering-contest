<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/befejezodott-a-korona-es-kard-rendezvenysorozat-varkonyban-2038830/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Befejeződött a Korona és Kard rendezvénysorozat Várkonyban"/>
    <meta property="og:description" content="Előző hétvégén tartották meg a Korona és Kard tiszavárkonyi legendájának 960. évfordulója alkalmából hirdetett történelmi emlékév utolsó rendezvényét."/>
  </head>
  <body>
    <article>
      <h6 class="kicker">TISZAVÁRKONY</h6>
      <h1>Befejeződött a Korona és Kard rendezvénysorozat Várkonyban</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Kovács Berta</a></address>
      <h4>Előző hétvégén tartották meg a Korona és Kard tiszavárkonyi legendájának kilencszázhatvanadik évfordulója alkalmából hirdetett történelmi emlékév utolsó rendezvényét.</h4>
      <p>Ez alkalommal az érdeklődők élvezetes, településükhöz kapcsolódó előadásokat hallhattak szombat délután a közösségi színtérben.</p>
      <p>Polgár Zoltán régész a Tiszavárkony körzetében zajlott ásatások révén bizonyított történelmi tényeket tárt a közönség elé. Dr. Madaras László, a történettudományok kandidátusa a IX–X. század jellemzőit elevenítette fel, természetesen helyi vonatkozásokkal. A várkonyi legenda előzményeiről, következményeiről pedig Kiszely Tóth Anett történész mesélt az egybegyűlteknek.</p>
      <p>Megtekintették azt a rövidfilmet is, mely a <a href="https://www.szoljon.hu/kozelet/helyi-kozelet/960-evfordulo-alkalmabol-avattak-emlektablat-1988538/">rendezvénysorozat</a> kapcsán készült a helyi történelmi eseményről, bemutatva egyúttal a községet és környezetét is.</p>
      <p>Hegedűs István polgármester zárszavában kiemelte, nagyon örül, hogy ennyien érdeklődtek a rendezvénysorozat iránt. Mint elmondta, a programokon egyre több új arcot látott, ami azt bizonyítja, hogy közösségformáló erővel is bírt a projekt. A Korona és Kard legendájáról a továbbiakban minden évben szeretnének megemlékezni valamilyen formában, ez turizmusfejlesztési törekvéseikben is jelentőséggel bírhat.</p>
    </article>
  </body>
</html>