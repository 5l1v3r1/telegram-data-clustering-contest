<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191119-vcheni-stvoryly-formulu-dlya-pererahunku-sobachyh-rokiv-na-lyudski/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T06:11:09+00:00"/>
    <meta property="og:title" content="Вчені створили формулу для перерахунку “собачих років” на людські"/>
    <meta property="og:description" content="Вчені визначили нову формулу для визначення собачого віку, яка базується на змінах ДНК з часом."/>
  </head>
  <body>
    <article>
      <h1>Вчені створили формулу для перерахунку “собачих років” на людські</h1>
      <address>
        <time datetime="2019-11-19T06:11:09+00:00">19 Nov 2019, 06:11</time>
      </address>
      <p>Вчені визначили нову формулу для визначення собачого віку, яка базується на змінах ДНК з часом.</p>
      <p>Для обчислення людських років собаки потрібно взяти натуральний логарифм від віку собаки, помножити на 16 і додати 31.</p>
      <p>Метод базується на епігенетичному механізмі, який називається метилюванням.</p>
      <p>З віком у людей і у собак до молекул ДНК додаються метильні групи, які можуть змінювати активність сегмента ДНК, не змінюючи її. Одним з наслідків цього є те, що метилювання ДНК можна використовувати для вимірювання віку людей. Це називається епігенетичним годинником.</p>
      <p><b>Читайте:</b> <a href="https://fakty.com.ua/ua/lifestyle/20190618-sobaky-vykorystovuyut-zhalisnyj-poglyad-shhob-za-nymy-doglyadaly-vcheni/">Собаки використовують жалісний погляд, щоб за ними доглядали – вчені</a></p>
      <p>Під час дослідження були проаналізовані ДНК 320 осіб, 104 лабрадорів і 133 мишей.</p>
      <p>Найбільша схожість зафіксована при порівнянні молодих собак з молодими людьми, а літніх собак з літніми людьми.</p>
      <p>Виходячи з дослідження, собаки дорослішають швидше в перші роки свого життя і повільніше після чотирьох років.</p>
      <p>Виявлено, що сім тижнів у собак відповідали дев’яти місяцям у людини – це час, коли у цуценят і немовлят прорізуються зуби.</p>
      <p>Середній термін життя теж збігся – 12 років для лабрадорів і 70 років для людини.</p>
      <p>Згідно з дослідженням, собаки досягають статевої зрілості швидше, ніж люди, тому період між підлітковим і середнім віком не збігається – п’ятирічний лабрадор по формулі дорівнює 56 людським рокам.</p>
      <p>Нагадаємо, вчені з’ясували, що собаки захищають своїх господарів від будь-яких хвороб. Згідно з дослідженнями, <a href="https://fakty.com.ua/ua/lifestyle/zdorove/20191008-vlasnyky-sobak-zhyvut-znachno-dovshe-vcheni/">наявність собаки вдома знижує ризик передчасної смерті людини</a> на 24%.</p>
      <p><b>Джерело:</b> <a href="https://www.sciencealert.com/what-s-the-real-human-equivalent-of-your-dog-s-age-here-s-a-new-formula-to-figure-it-out">Science Alert</a></p>
    </article>
  </body>
</html>