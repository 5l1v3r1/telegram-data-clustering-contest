<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/danija-un-sveice-ari-brauc-uz-euro-2020-italijai-sen-nebijusi-graujosa-uzvara.d?id=51649017"/>
    <meta property="og:site_name" content="DELFI"/>
    <meta property="article:published_time" content="2019-11-19T06:59:24+00:00"/>
    <meta property="og:title" content="Dānija un Šveice arī brauc uz 'Euro 2020'; Itālijai sen nebijusi graujoša uzvara "/>
    <meta property="og:description" content="2020. gada Eiropas čempionāta finālturnīram pirmdien, 18. novembrī, kvalificējās Dānijas un Šveices futbola izlases, bet sen nebijušu graujošu uzvaru izcīnīja Itālijas valstsvienība."/>
  </head>
  <body>
    <article>
      <h1>Dānija un Šveice arī brauc uz 'Euro 2020'; Itālijai sen nebijusi graujoša uzvara </h1>
      <address><time datetime="2019-11-19T06:59:24+00:00">19 Nov 2019, 06:59</time> by <a rel="author">DELFI Sports</a></address>
      <p>
        <b>2020. gada Eiropas čempionāta finālturnīram pirmdien, 18. novembrī, kvalificējās Dānijas un Šveices futbola izlases, bet sen nebijušu graujošu uzvaru izcīnīja Itālijas valstsvienība.</b>
      </p>
      <p>"<a href="https://www.delfi.lv/temas/euro-2020">Euro 2020</a>" atlasē D grupā Dānija izbraukumā Dublinā tika pie svarīgā punkta, nospēlējot neizšķirti 1:1 ar Īriju. Mača 17. minūtē viesus vadībā izvirzīja Martins Braitvaits, bet mājinieki vārtus guva vien 85. minūtē, kad izcēlās Mets Dohertijs.</p>
      <p>Citā šīs grupas spēlē Šveice viesos bez lielām problēmām ar 6:1 pieveica Gibraltāru.</p>
      <p>D grupas noslēguma kopvērtējumā Šveice bija pirmā ar 17 punktiem, 16 punkti bija Dānijai, bet Īrija ar 13 punktiem tagad spēlēs "Euro 2020" atlases "play off". Vēl šajā grupā astoņi punkti bija Gruzijai, bet Gibraltārs piedzīvoja astoņus zaudējumus.</p>
      <p>F grupas pēdējās spēlēs Spānija ar 5:0 nepažēloja Rumāniju, bet Zviedrija savā laukumā "sausā" ar 3:0 pieveica Fēru salas. Citā mačā vairāk nekā 12 stundu bezvārtu periodu pārtrauca Malta, kas gan ar 1:2 savās mājās zaudēja Norvēģijai.</p>
      <p>F grupas noslēguma kopvērtējumā pirmās divas vietas ieņēma Spānija (26 punkti) un Zviedrija (21 punkts), kuras vēl pirms noslēdzošajiem mačiem bija ieguvušas ceļazīmes uz "Euro 2020" finālturnīru. Trešajā vietā ar 17 punktiem palika Norvēģija, Rumānijai bija 14 punkti, bet Fēru salām un Maltai – pa trim punktiem.</p>
      <p>Vēl pirmdien J grupā Itālija ar 9:1 sagrāva Armēniju, ar desmit uzvarām desmit mačos noslēdzot atlasi. Roberto Mančīni vadībā Itālijas valstsvienībai šī bija 11. uzvara pēc kārtas, un tas ir jauns Itālijas izlases rekords. Tāpat itāļi pirmo reizi kopš 1948. gada guva deviņus vārtus kādā no spēlēm.</p>
      <p>Tāpat J grupā Bosnija un Hercegovina viesos ar 3:0 pieveica Lihtenšteinu, bet Grieķija savās mājās sev par mazu mierinājumu ar 2:1 sarūgtināja ceļazīmi uz finālturnīru ieguvušo Somiju.</p>
      <p>J grupas noslēguma kopvērtējumā Itālijai 30 punkti, Somijai – 18, Grieķijai – 14, Bosnijai un Hercegovinai – 13, Armēnijai – desmit, bet Lihtenšteinai – divi.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/latvijas-futbolisti-nosledz-katastrofalo-euro-2020-atlases-ciklu.d?id=51648923"/>
        <a href="https://www.delfi.lv/sports/news/other_kinds/other/latvijas-sporta-komandu-solins-ar-neregistretiem-arstiem-fizioterapeitiem-un-masieriem.d?id=51647837"/>
        <a href="https://www.delfi.lv/sports/news/futbols/austrijas-futbola-izlase-riga-ieradisies-bez-savam-spozakajam-zvaigznem.d?id=51647087"/>
      </related>
    </article>
  </body>
</html>