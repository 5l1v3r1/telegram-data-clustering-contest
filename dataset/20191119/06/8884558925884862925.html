<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/posta-slovenije-z-namero-za-prevzem-intereurope"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Pošta Slovenije z namero za prevzem Intereurope"/>
    <meta property="og:description" content="Potem ko je Pošta Slovenije prejšnji teden postala lastnica dobrih 72 odstotkov Intereurope, je včeraj objavila namero za nakup še preostalih delnic koprskega logista. Prevzemno ponudbo bo Pošta objavila najpozneje v 30 dneh."/>
  </head>
  <body>
    <article>
      <h1>Pošta Slovenije z namero za prevzem Intereurope</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Sonja Ribolica</a></address>
      <p>
        <b>Potem ko je Pošta Slovenije prejšnji teden postala lastnica dobrih 72 odstotkov Intereurope, je včeraj objavila namero za nakup še preostalih delnic koprskega logista. Prevzemno ponudbo bo Pošta objavila najpozneje v 30 dneh.</b>
      </p>
      <figure>
        <img src="https://static.primorske.si/foto/highres/politika/720274_261-intereuropa-1.jpg"/>
        <figcaption>Intereuropa bo pod novimi lastniki še vedno samostojna družba, ohranili bodo blagovno znamko in sedež v Kopru. Foto: Sonja Ribolica</figcaption>
      </figure>
      <p><b>LJUBLJANA, KOPER</b> &gt; Pošta Slovenije je s konzorcijem prodajalcev, ki so ga sestavljale SID banka, NLB, Nova KBM, Gorenjska banka, SKB banka in Banka Intesa Sanpaolo, maja letos sklenila pogodbo o prodaji in nakupu delnic Intereurope. Posel so zaključili prejšnjo sredo. Pošta je pridobila 9,168.425 navadnih delnic in 10,657.965 prednostnih delnic; za vsako je odštela 1,45 evra. Skupaj je tako za 72,13-odstotni delež plačala 28,75 milijona evrov.</p>
      <h3>Kar nekaj zaposlenih ima delnice Intereurope</h3>
      <p>Pošta je kupila vse prednostne delnice, za preostale navadne delnice, ki kotirajo na Ljubljanski borzi, bo najkasneje v 30 dneh objavila prevzemno ponudbo. Slabih 28 odstotkov delnic je porazdeljenih med Luko, Kapitalsko družbo in množico manjših lastnikov. Luka in Luka Inpo skupaj obvladujeta 11,5 odstotka, Kapitalska družba pa ima v rokah 3,6 odstotka delnic. A prevzemna ponudba se nanje ne bo nanašala. “Po zakonu o prevzemih velja za Luko Koper, Luko Koper Inpo, Pošto Slovenije in še nekatere druge družbe, ki so prav tako v neposredni ali posredni večinski lasti države, zakonska domneva, da gre za družbe z usklajenim delovanjem, zaradi česar delnice v naši lasti ne morejo biti predmet prevzemne ponudbe,” pravijo v Luki.</p>
      <blockquote><b>28,75<br/></b>milijona evrov je doslej Pošta plačala za Intereuropo</blockquote>
      <p>Dobrih 16 odstotkov delnic imajo mali delničarji. “Med zaposlenimi in tudi med nekdanjimi zaposlenimi je še razmeroma veliko takih, ki imajo v lasti delnice Intereurope. Seveda se bo vsak posameznik sam odločil, ali bo prevzemno ponudbo sprejel ali ne,” pravi <b>Tjaša Benčina</b>, predsednica sveta delavcev v Intereuropi.</p>
      <h3>Intereuropa bo še vedno samostojna družba</h3>
      <p>Pošta Slovenije je o prevzemni nameri že obvestila Agencijo za trg vrednostnih papirjev, varuha konkurence, poslovodstvo Intereurope in predstavnike delavcev koprske družbe, najpozneje v 30 dneh in ne prej kot v desetih dneh pa bo objavila ponudbo za prevzem.</p>
      <p>Prevzem Intereurope je sicer največja naložba Pošte Slovenije doslej. Prevzemu bo sledila načrtovana integracija Intereurope v poslovno skupino Pošte Slovenije, s čimer bodo postali eno od največjih logističnih podjetij v Sloveniji. Intereuropa bo še vedno samostojna družba, ohranili bodo blagovno znamko in sedež v Kopru. Intereuropa bo prevzela upravljanje logistične infrastrukture in logistične operacije za Pošto.</p>
      <p>Intereuropa, ki jo po nedavni razrešitvi dolgoletnega prvega moža <b>Ernesta Gortana</b> začasno vodi član uprave <b>Marko Cegnar</b>, želi prek novega lastnika kot samostojna družba okrepiti možnost nadaljnjega razvoja in rasti. Z nakupom večinskega deleža Intereurope Pošta vstopa v nove segmente logističnih storitev na trgih, kjer doslej ni bila prisotna, s tem pa prerašča v mednarodno podjetje. Poštna skupina z integracijo Intereurope že prihodnje leto načrtuje skoraj 450 milijonov evrov prihodkov. Pošta je lani dve tretjini prihodkov ustvarila na področju pisemskih storitev, ki so v upadu, prihodnje leto pa bo nekaj več kot polovica vseh prihodkov iz naslova logističnih in paketnih storitev.</p>
    </article>
  </body>
</html>