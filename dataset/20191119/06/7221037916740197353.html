<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/4-kisinin-oldugu-silahli-kavga-hakkinda-akpli-zulfikar-izola-takipsizlik/927245"/>
    <meta property="og:site_name" content="medya faresi"/>
    <meta property="article:published_time" content="2019-11-19T06:24:00+00:00"/>
    <meta property="og:title" content="4 kişinin öldürüldüğü katliamda AKP'li İzol'a takipsizlik"/>
    <meta property="og:description" content="Şanlıurfa Siverek’te 4 kişinin öldürüldüğü, 6 kişinin yaralandığı katliama ilişkin eski AKP milletvekili Zülfükar İzol’un kardeşleri ve oğlunun da aralarında bulunduğu 8 kişiye dava açıldı."/>
  </head>
  <body>
    <article>
      <h1>4 kişinin öldürüldüğü katliamda AKP'li İzol'a takipsizlik</h1>
      <h2>Şanlıurfa Siverek’te 4 kişinin öldürüldüğü, 6 kişinin yaralandığı katliama ilişkin eski AKP milletvekili Zülfükar İzol’un kardeşleri ve oğlunun da aralarında bulunduğu 8 kişiye dava açıldı.</h2>
      <address>
        <time datetime="2019-11-19T06:24:00+00:00">19 Nov 2019, 06:24</time>
      </address>
      <p>İddianamede, şüpheliler hakkında 4’er kez ağırlaştırılmış müebbet ile 128’er yıla kadar hapis cezası istendi. “Cinayeti azmettirmekle” suçlanan AKP’li Zülfükar İzol’a ise “takipsizlik” kararı verildi. </p>
      <p><i><b><a href="http://www.cumhuriyet.com.tr/haber/turkiye/1702857/m16-ile-katliam-akpli-izola-takipsizlik.html">Cumhuriyet'ten Alican Uludağ'ın haberine göre</a></b></i>iddianamede ayrıca şüphelilerden Cihan İzol’un “ev ve eklentilerinde ise 1 Baretta marka 9 mm. çapında F39958Z seri No’lu tabanca, tabancaya ait 2 şarjör, fişek, 1 mavi kot kumaştan yapılmış hücum yeleği, heybe ve 1 5.56 mm. çapında dolu fişek (olay yerinde ele geçirilen mermiler ile uyumlu) ele geçirildiği, ayrıca Cihan İzol’un POL-NET sisteminde üzerine kayıtlı M-16 piyade tüfeği olduğunun tespit edildiği” de belirtildi. </p>
      <p>Siverek’e bağlı Çeltik Mahallesi’nde İzol aşiretine mensup kişiler arasında arazi anlaşmazlığı yüzünden başlayan tartışma, AKP’li Zülfükar İzol’un kardeşlerinin yaptığı silahlı baskınla katliama dönüşmüştü. </p>
      <p>Silahlı saldırı sonucu Zozan İzol (42) ve Hakkı İzol (49) çifti ile Meral İzol (42) ve Mustafa Serdar İzol (24) yaşamını yitirirken Rıdvan Buluş (30) ve Serdar Delen (31) ise yaralıları taşıyan otomobilin çarpması sonucu hayatını kaybetmişti. 6 kişi ise yaralanmıştı. </p>
      <p>Siverek Cumhuriyet Başsavcılığı, olaya ilişkin soruşturmasını tamamladı. İddianamede, Zülfükar İzol’un kardeşleri Bülent İzol, Servet İzol, Cemal İzol ve Cihan İzol; oğlu Mehmet Fatih İzol ile aynı aileden Mehmet Metin İzol, Mustafa Serdar İzol, Serhat Ferman İzol hakkında, “4 kişiyi tasarlayarak öldürme, 6 kişiyi tasarlayarak öldürmeye teşebbüs” suçundan 4’er kez ağırlaştırılmış müebbet hapis ile 83 yıldan 128’er yıla kadar ceza istendi.</p>
    </article>
  </body>
</html>