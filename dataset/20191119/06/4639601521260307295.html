<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/science/kamia-diafora-metaksy-koritsion-kai-agorion-sti-mathimatiki-ikanotita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T06:45:13+00:00"/>
    <meta property="og:title" content="Καμία διαφορά μεταξύ κοριτσιών και αγοριών στη μαθηματική ικανότητα"/>
    <meta property="og:description" content="Μελέτη που βασίστηκε σε νευροαπεικονίσεις έδειξε ότι και τα δύο φύλα έχουν ισοδύναμη λειτουργία εγκεφάλου σε ό,τι αφορά την επεξεργασία των μαθηματικών"/>
  </head>
  <body>
    <article>
      <h1>Καμία διαφορά μεταξύ κοριτσιών και αγοριών στη μαθηματική ικανότητα</h1>
      <h2>Μελέτη που βασίστηκε σε νευροαπεικονίσεις έδειξε ότι και τα δύο φύλα έχουν ισοδύναμη λειτουργία εγκεφάλου σε ό,τι αφορά την επεξεργασία των μαθηματικών</h2>
      <address><time datetime="2019-11-19T06:45:13+00:00">19 Nov 2019, 06:45</time> by <a rel="author">Τσώλη Θεοδώρα</a></address>
      <p>Μελέτη που βασίστηκε σε νευροαπεικονίσεις έδειξε ότι και τα δύο φύλα έχουν ισοδύναμη λειτουργία εγκεφάλου σε ό,τι αφορά την επεξεργασία των μαθηματικών.</p>
      <p>Θα το έχετε ακούσει και εσείς, ειδικά αν είστε γονείς κοριτσιών ή μπορεί ακόμη και να το πιστεύετε και οι ίδιοι: «Η μικρή μάλλον θα στραφεί προς τη θεωρητική κατεύθυνση αφού τα κορίτσια δεν έχουν μαθηματικό μυαλό». Στην πραγματικότητα όμως, δεν είναι καθόλου έτσι τα πράγματα, όπως δείχνουν ολοένα και περισσότερα ερευνητικά στοιχεία, σύμφωνα με τα οποία κορίτσια και αγόρια έχουν αντίστοιχη λειτουργία εγκεφάλου σε ό,τι αφορά την επεξεργασία των μαθηματικών και αντίστοιχη μαθηματική ικανότητα.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>
        <b>Η πρώτη μελέτη του είδους που βασίστηκε σε νευροαπεικόνιση</b>
      </p>
      <p>Τα τελευταία στοιχεία που αποκαλύπτουν ότι τα κορίτσια δεν υστερούν σε τίποτα στη μαθηματική σκέψη ανήκουν σε ειδικούς του Πανεπιστημίου Carnegie Mellon (CMU) με επικεφαλής την καθηγήτρια Αναπτυξιακής Νευροεπιστήμης στο Κολέγιο Dietrich για τις Ανθρωπιστικές και Κοινωνικές Επιστήμες Τζέσικα Κάντλον. Μάλιστα, η μελέτη των ερευνητών του CMU η οποία δημοσιεύθηκε στην επιθεώρηση «Science of Learning», είναι η πρώτη που βασίστηκε σε νευροαπεικόνιση ώστε να προσδιοριστεί αν υπάρχουν βιολογικές διαφορές ανάμεσα σε αγόρια και κορίτσια σε ό,τι αφορά τις μαθηματικές ικανότητες.</p>
      <p>Συγκεκριμένα οι ερευνητές χρησιμοποίησαν λειτουργική μαγνητική τομογραφία (fMRI) προκειμένου να καταγράψουν την εγκεφαλική δραστηριότητα 104 παιδιών (55 κορίτσια – 49 αγόρια) ηλικίας τριών ως 10 ετών ενόσω εκείνα έβλεπαν ένα εκπαιδευτικό βίντεο που κάλυπτε απλά μαθηματικά θέματα, όπως η πρόσθεση. Οι επιστήμονες συνέκριναν τις τομογραφίες αγοριών και κοριτσιών αναζητώντας τυχόν διαφορές στον εγκέφαλο των δύο φύλων. Επιπλέον, εξέτασαν την ωριμότητα του εγκεφάλου των παιδιών συγκρίνοντας τις τομογραφίες τους με εκείνες μιας ομάδας 63 ενηλίκων, ανδρών και γυναικών, που παρακολούθησαν το ίδιο ακριβώς βίντεο.</p>
      <p>
        <b>Καμία διαφορά ανάμεσα στα δύο φύλα</b>
      </p>
      <p>Με βάση την ανάλυση των απεικονιστικών εξετάσεων η ερευνητική ομάδα κατέληξε στο συμπέρασμα ότι δεν εμφανίζονταν διαφορές στον τρόπο που ο εγκέφαλος αγοριών και κοριτσιών επεξεργαζόταν τα μαθηματικά. Επιπροσθέτως η ωριμότητα του εγκεφάλου αγοριών και κοριτσιών ήταν στατιστικώς ισοδύναμη σε σύγκριση με εκείνη της ομάδας των ενηλίκων (τόσο των ανδρών όσο και των γυναικών).</p>
      <p>«Δεν είναι μόνο ότι αγόρια και κορίτσια χρησιμοποιούν το ‘δίκτυο των μαθηματικών’ με τους ίδιους τρόπους αλλά και το ότι οι ομοιότητες είναι εμφανείς σε ολόκληρο τον εγκέφαλο, όπως προκύπτει από τα ευρήματα» ανέφερε η Αλίσα Κέρσι, μεταδιδακτορική ερευνήτρια στο Τμήμα Ψυχολογίας του Πανεπιστημίου του Σικάγου που ήταν πρώτη συγγραφέας της νέας μελέτης. «Τα αποτελέσματα αποτελούν σημαντική υπενθύμιση σχετικά με το ότι οι άνθρωποι περισσότερο μοιάζουν παρά είναι διαφορετικοί» προσέθεσε η ερευνήτρια.</p>
      <p>Οι επιστήμονες συνέκριναν επίσης τα αποτελέσματα του Τεστ της Πρώιμης Ικανότητας στα Μαθηματικά, ενός τεστ που χορηγείται σε παιδιά τριών ως οκτώ ετών, μεταξύ 97 παιδιών (50 κορίτσια και 47 αγόρια) προκειμένου να αξιολογήσουν τον ρυθμό ανάπτυξης της μαθηματικής σκέψης των μικρών. Ανακάλυψαν ότι η ικανότητά τους στα μαθηματικά ήταν ισοδύναμη και δεν εμφανίζονταν διαφορές μεταξύ φύλων.</p>
      <p>
        <b>Η κοινωνία αποθαρρύνει τα κορίτσια</b>
      </p>
      <p>Σύμφωνα με τη δρα Κάντλον, η κοινωνία είναι εκείνη που τελικώς σπρώχνει τα κορίτσια μακριά από τα πεδία της θετικής κατεύθυνσης, και όχι ο εγκέφαλός τους. Προηγούμενες μελέτες έχουν δείξει ότι γονείς αλλά και δάσκαλοι αφιερώνουν περισσότερο χρόνο στα αγόρια όταν ασχολούνται με τα μαθηματικά, καθώς εκτιμούν (λανθασμένα) ότι θα έχουν μεγαλύτερες πιθανότητες επιτυχίας από τα κορίτσια.</p>
      <p>Η επιστημονική ομάδα σκοπεύει τώρα να διευρύνει τη μελέτη της διερευνώντας ένα μεγαλύτερο φάσμα μαθηματικών δεξιοτήτων όπως η χωρική ικανότητα και η μνήμη και να παρακολουθήσει παιδιά σε μεγάλο μάκρος χρόνου.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>