<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/tarsadalom/ket-napja-tart-a-rendorok-es-a-tuntetok-kozotti-patthelyzet-1877196/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T06:09:00+00:00"/>
    <meta property="og:title" content="Két napja tart a rendőrök és a tüntetők közötti patthelyzet"/>
    <meta property="og:description" content="Csaknem száz ember maradt továbbra is a hongkongi műszaki egyetem kampuszán."/>
  </head>
  <body>
    <article>
      <h1>Két napja tart a rendőrök és a tüntetők közötti patthelyzet</h1>
      <address><time datetime="2019-11-19T06:09:00+00:00">19 Nov 2019, 06:09</time> by <a rel="author">MTI</a></address>
      <p>Csaknem száz ember maradt továbbra is a Hongkongi Műszaki Egyetem kampuszán, ahol immár két napja tart a rendőrök és a tüntetők között kialakult patthelyzet – számolt be kedden internetes oldalán a South China Morning Post (SCMP) című hongkongi lap.</p>
      <p>Az éjszaka folyamán ugyan többen kiszöktek a rendőrök által körülvett kampuszról, de</p>
      <aside>sokan továbbra sem hajlandóak elhagyni az egyetem területét, habár beszámolók szerint fogytán vannak az élelem- és ivóvízkészleteik.</aside>
      <p>Az elmúlt hét során a demonstrációk az eddigi leghevesebb szakaszukba értek:</p>
      <aside>a tiltakozók városszerte közlekedésbénító akciókat tartottak, aminek következtében csütörtöktől általános tanítási szünetet rendeltek el.</aside>
      <p>Chris Tang, a kedden felesküdő, új hongkongi rendőrfőkapitány az SCMP-nek adott interjújában azt mondta: a város 31 ezer fős rendőrsége nem képes önállóan véget vetni a soha nem látott mértékű társadalmi zavargásoknak, és szüksége van a hongkongiak támogatására.</p>
      <p>Azóta, hogy Hongkong 1997-ben a brit gyarmati uralom alól visszatért Kínához, Tang a hetedik rendőrbiztos a városban. Elődje, az 58 éves Stephen Lo hétfőn 35 évnyi szolgálat után vonult vissza.</p>
      <figure>
        <img src="https://www.vg.hu/wp-content/uploads/2019/11/053AR191119HONG02007.jpg"/>
        <figcaption>Fotó: AFP</figcaption>
      </figure>
      <p>Tang egy olyan érzékeny ponton veszi át az irányítást, amikor</p>
      <aside>a rendőrséget lankadatlanul túlkapásokkal vádolják a demonstrációk kezelését illetően.</aside>
      <p>Ezzel kapcsolatban úgy nyilatkozott: a hongkongiaknak el kellene ítélniük az erőszakot, mert azzal, hogy némán tűrnek, további biztatást nyújtanak a szélsőséges tüntetőknek. Úgy vélekedett: ha már korábban szót emeltek volna az erőszak ellen, a társadalom nem jutott volna el a jelenlegi állapotába az elmúlt öt hónap során.</p>
      <p>A Hszinhua kínai állami hírügynökség keddi jelentése szerint Peking elítélte a hongkongi legfelső bíróság hétfői döntését, amellyel alkotmányellenesnek minősítette az október 5-én hatályba lépett, a demonstrációkon az arcmaszkok viselését tiltó törvényt.</p>
      <p>Zan Tie-vej, a kínai kormányzat törvényhozó bizottságának szóvivője úgy fogalmazott: a bírósági határozat nem felelt meg Hongkong alaptörvényének. Hozzátette továbbá: csakis az országos törvényhozás dönthet arról, hogy egy hongkongi törvény megfelel-e az alaptörvénynek.</p>
      <blockquote>Semmilyen más hatóságnak nem áll jogában határozatot hoznia</blockquote>
      <p>– idézi a szóvivőt a Hszinhua.</p>
      <p>A hatodik hónapban járó tüntetések kapcsán eddig 4491 embert vettek őrizetbe, közülük a legfiatalabb csupán 11 éves. A radikális tüntetők utakat foglaltak el, tüzet gyújtottak az utcákon, vasútállomásokat, üzleteket és bankokat rongáltak meg, miközben a rendőrökre Molotov-koktélokat és téglákat dobáltak, valamint nyilakat lőttek ki rájuk.</p>
      <p>A rendőrség az összecsapások során több mint 10 ezer flakonnyi könnygázt vetett be, és 18 esetben alkalmazott éleslőszert. Emellett sokszor gumilövedéket, paprikasprayt és festékkel színezett vizet lövő vízágyút használt a tömeg oszlatására.</p>
      <aside>Az akciók során csaknem 1700 ember sérült meg, köztük mintegy 450 rendőr.</aside>
    </article>
  </body>
</html>