<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/szepseg/jennifer-aniston-szepsegtitkai/"/>
    <meta property="og:site_name" content="FEMINA"/>
    <meta property="article:published_time" content="2019-11-19T06:50:04+00:00"/>
    <meta property="og:title" content="Az 50 éves Jennifer Aniston 20 évet is letagadhatna - Mit eszik, mit iszik, és hogyan ápolja a bőrét?"/>
    <meta property="og:description" content="A színésznő elárulta, szerinte mitől ennyire gyönyörű a bőre, és fiatalos a külseje."/>
  </head>
  <body>
    <article>
      <h1>Az 50 éves Jennifer Aniston 20 évet is letagadhatna - Mit eszik, mit iszik, és hogyan ápolja a bőrét?</h1>
      <h2>A színésznő elárulta, szerinte mitől ennyire gyönyörű a bőre, és fiatalos a külseje.</h2>
      <address><time datetime="2019-11-19T06:50:04+00:00">19 Nov 2019, 06:50</time> by <a rel="author">Váradi Melinda</a></address>
      <p>Jennifer Anistonról ránézésre senki nem gondolná, hogy ötvenéves. A Jóbarátok színésznője szinte alig változott a sorozat óta: olyan, mintha egyszerűen nem fogna rajta az idő. </p>
      <p>Bátran megmutatja magát smink nélkül vagy leheletnyi festékkel, egyáltalán nem ügyel szigorúan arra, hogy mindig vastag alapozóréteggel és tökéletes külsővel szerepeljen a képeken, vagy lépjen ki az utcára. És hogy mitől ilyen csodás és ragyogó a bőre a genetikán kívül, vagy mit tesz azért, hogy ennyire gyönyörű és fiatalos maradjon? Azt is elárulta.</p>
      <h3>Jennifer Aniston szépségápolási trükkjei</h3>
      <p>Ahogy ő fogalmazott, nem mondja, hogy nem próbálta ki a botoxot, de nem szereti az ilyen beavatkozásokat, és úgy érzi, nem is passzolnak hozzá, így inkább a kozmetikai kezelésekre és a jól bevált otthoni módszerekre szavaz. <a href="https://www.forbes.com/sites/sarahwu/2015/06/08/jennifer-aniston-on-summer-skincare-infrared-saunas-and-unscripted-beauty/#2abad4f77d68">Hozzátette</a>, hogy nem bonyolult rutinra esküszik, hanem egyszerű technikákkal varázsolja széppé a bőrét, de étkezési szokásai és a sportolás is nagyban hozzájárulnak fiatalos külsejéhez. </p>
      <figure>
        <embed-post data-src="https://www.instagram.com/p/B4KXVv_h4Md" data-service="Instagram"/>
      </figure>
      <p>A színésznő 15 éves korában kezdte el tudatosan ápolni az arcát édesanyja tanácsára, ekkor váltak nélkülözhetetlen társaivá a hidratálókrémek, melyeket azóta is mindennap használ. Reggelente mindig egy lemosóval kezd, majd következik a tonik, ezután pedig <a href="https://www.retikul.hu/kencefice/hialuronsavas-szerum/">a szérum</a> és a hidratáló, amit 50 faktoros fényvédővel kever. Erről sosem feledkezik meg, ugyanis huszonéves korában nem használt naptejet, mindig UV-védő nélkül lépett az utcára - ez pedig azok közé a dolgok közé tartozik, amit utólag nagyon megbánt. Az arclemosást, a tisztítást és a krémezést este is megismétli, de figyel arra, hogy ennél többször ne öblítse át a bőrét, hogy ne borítsa fel a természetes védekezőképességét és faggyútermelését, illetve ne szárítsa ki túlságosan.</p>
      <p>Mindig alaposan megnézi a kozmetikumok összetevőit, és csakis olyan terméket használ, ami nem tartalmaz <a href="http://femina.hu/szepseg/5-karos-anyag-kozmetikumokban/">káros kémiai anyagokat</a>. Kedvencei a natúr, méhpempőtartalmú kencék, illetve az olajok, melyeket arcrollerrel masszíroz be a bőrébe. Ezenkívül pedig hetente háromszor bőrradírt is alkalmaz, illetve imádja az infraszaunát és az arcszaunát, ami segíti a bőr méregtelenítési, tisztulási folyamatait és a sejtek megújulását is.</p>
      <h3>Mit eszik, mit iszik, és hogyan edz?</h3>
      <p>Jennifer Aniston persze az étkezésre is odafigyel. Az <a href="https://www.elle.com/beauty/q-and-a/a28701/9-beauty-secrets-i-learned-from-jennifer-aniston/">amerikai Elle magazinnak</a> elárulta, hogy napjait általában egy pohár langyos citromos vízzel indítja, de van, hogy zellerlevet fogyaszt. Ezután egy félórát meditál, majd jöhet egy csésze kávé, egy shake, aztán pedig tojást, avokádót és kókuszolajos pirítóst reggelizik. Napközben mindig megiszik legalább 2-3 liter vizet, probiotikumot szed, és igyekszik egészséges ételeket választani: sok zöldséget, gyümölcsöt és sovány húsokat. </p>
      <figure>
        <embed-post data-src="https://www.instagram.com/p/B4nGBApBny6" data-service="Instagram"/>
      </figure>
      <p>Az edzésterve igen változatos, de általában kardiózik és súlyt emel, a sportolást pedig egy nap sem hagyja ki. Mindezek mellett egyébként úgy véli, a szép külső belülről fakad, és a bőr akkor lesz igazán gyönyörű, ha a test, az elme és a lélek is egyensúlyban van. Éppen ezért mindenkinek azt tanácsolja, hogy a krémek és a szépségápolás mellett a harmóniára és a kiegyensúlyozottságra is próbáljon odafigyelni. </p>
      <p>
        <b>A fiatalos nők szépségének titkai</b>
      </p>
      <p>A színésznőn kívül is számos olyan hölgy létezik, akik legalább 15-20 évet letagadhatnának a korukból. Összegyűjtöttünk tíz olyan nőt, akik hihetetlenül fiatalosak, és nem titkolják szépségtrükkjeiket: elárulták, mitől marad ilyen gyönyörű és sima a bőrük.</p>
      <figure>
        <img src="https://kep.index.hu/1/0/1783/17839/178394/17839484_1082042_85c2c52b7843cf0dc1034e50dd4ccedc_wm.jpg"/>
        <figcaption>
          <a href="https://femina.hu/szepseg/no-fiatalsag-titka/">Nézegess képeket! 10 kép<br/><b>25-nek néz ki, pedig 50 éves ez a nő - Elárulta, mit ken az arcára és mit eszik</b></a>
        </figcaption>
      </figure>
    </article>
  </body>
</html>