<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/swix-visste-ingenting-om-kreftdod-og-forurensing/71832100"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T06:09:01+00:00"/>
    <meta property="og:title" content="Swix: Visste ingenting om kreftdød og forurensing"/>
    <meta property="og:description" content="Swix har «100 prosent kontroll» med sine underleverandører, reklamerer de. Men at fluorleverandøren i Italia står midt i en miljø- og helseskandale ante Swix ingenting om."/>
  </head>
  <body>
    <article>
      <h1>Swix: Visste ingenting om kreftdød og forurensing</h1>
      <h2>Swix har «100 prosent kontroll» med sine underleverandører, reklamerer de. Men at fluorleverandøren i Italia står midt i en miljø- og helseskandale ante Swix ingenting om.</h2>
      <address><time datetime="2019-11-19T06:09:01+00:00">19 Nov 2019, 06:09</time> by <a rel="author">Siri Gedde-Dahl</a></address>
      <p>Swix (<a href="https://www.brav.com/no/barekraft/vare-mal/">Brav Norway</a>) har siden 2005 vært medlem av Initiativ for etisk handel (IEH). Et hovedpoeng med medlemskapet er å dokumentere at man har kontroll med at underleverandører behandler de ansatte på en skikkelig måte og opptrer bærekraftig overfor miljøet.</p>
      <p>
        <b>«Swix har over flere år lagt ned mye ressurser i å kartlegge sin egen leverandørkjede og har i dag hundre prosent oversikt over alle som inngår i første leddet i produksjonsprosessen.»</b>
      </p>
      <blockquote>«Vi skulle gjerne vært klar over at vi hadde med en uetisk og uansvarlig leverandør å gjøre før Dagbladet avslørte dette, men får nesten ikke gjort noe mer»<cite>Christian Gløgård, Swix</cite></blockquote>
      <p>Det uttalte daværende produktkoordinator i Swix i en artikkel på <a href="http://webcache.googleusercontent.com/search?q=cache:TD96QWsdUnEJ:etiskhandel.no/Artikler/8211.html+&amp;cd=2&amp;hl=no&amp;ct=clnk&amp;gl=no">hjemmesidene </a>til Initiativ for Etisk handel (IEH) i mars 2012.</p>
      <p>Vedkommende understreket at hver enkelt leverandør «besøkes minimum to ganger i året» og at «et stort apparat er i sving for å sikre at produksjonen foregår mest mulig etisk. I perioder kan enkelte leverandører oppleve ukentlige besøk og inspeksjoner når Swix vet at vedkommende sliter med store utfordringer.»</p>
      <p>Nå sier Swix til Dagbladet at mye «tyder på at vi er ført bak lyset av vår tidligere leverandør.» Leverandørforholdet til kjemikaliebedriften Miteni opphørte da Miteni gikk konkurs i fjor. Ifølge politidokumenter utløste nettopp miljøskandalen konkursen. Dagbladet har ikke lyktes i å få en kommentar fra den tidligere Miteni-ledelsen.</p>
      <h3>Ingen kontroll</h3>
      <p>Dagbladet har de siste dagene avslørt at <a href="https://www.dagbladet.no/sport/skrekkfabrikken-som-lagde-norsk-skismoring/71808355">Swix’ leverandør av fluorsmøring</a> og halvfabrikata til fluorsmøring, Miteni, er dypt involvert i en <a href="https://www.dagbladet.no/sport/babyer-dor-menn-far-pupper/71809211">helse- og miljøskandale </a>i Nord-Italia. Forskere ved Universitetet i Padova har dokumentert overhyppighet av leverkreft, skrumplever, diabetes og lymfekreft blant arbeiderne. Mitenis advokat bestrider funnene.</p>
      <p>Men Swix avviser at de har kjent til skandalen. Til tross for løftet om å kontrollere sine leverandører, har Swix ikke hatt noen kontroll med Miteni.</p>
      <p>- Jeg synes det er helt forferdelig at dette ikke har vært opplyst om. Det er dessverre ingenting vi får gjort med det nå. Men slik arbeidsforholdene har vært er jo helt uakseptabelt.</p>
      <p>Slik reagerte Swix-sjef Åge Skinstad, da Dagbladet konfronterte ham og forsknings- og utviklingssjef Christian Gløgård med skandalen ved den nå konkursrammede kjemikaliebedriften i Nord-Italia.</p>
      <h3>Møter forståelse</h3>
      <p>Daglig leder i Etisk handel Norge, Heidi Furustøl, sier medlemsorganisasjonen har jobbet mest med arbeidernes rettigheter i Asia, fordi det er der risikoen for dårlige arbeidsforhold har vært størst. Hun kommenterer saken slik:</p>
      <p>- Jeg tror dette handler om risikokartlegging. Jeg har forståelse for at Italia ikke kommer høyest opp på risiko.</p>
      <p>
        <i>- Er det grunn til å kritisere at Swix ikke har hatt satt seg bedre inn i hva som har foregått hos underleverandøren i Italia?</i>
      </p>
      <p>- Vår policy er ikke å kritisere våre medlemmer offentlig. Det tar vi på kammerset.</p>
      <p>
        <b>- Avtalebrudd</b>
      </p>
      <p>Swix har gitt Dagbladet en kopi av deler av kontrakten mellom Swix og Miteni. Der står det at de to kontraktspartene plikter å raskt informere hverandre om det dukker opp ny informasjon om saker som gjelder sikkerhet, HMS eller miljøproblemer.</p>
      <p>
        <b>- De har rett og slett ikke forholdt seg til avtalen. Og vi har gått igjennom møtereferatene våre, og dette har ikke vært tema i det hele tatt, sier Åge Skinstad.</b>
      </p>
      <p>Swix-sjefen sier det er «helt klart et kontraktsbrudd».</p>
      <p>Gløgård forteller at han selv har besøkt Miteni-fabrikken, uten å se noe mistenkelig.</p>
      <p>
        <b>- Jeg har selv vært der to ganger, og det var ikke aktivitet inne på avdelingen. Det jeg normalt ser etter når jeg er på sånne omvisninger, med den erfaringen jeg tross alt har, er om det er rent og ryddig. Det var det alltid. Det så ut som de hadde god kontroll. Det jeg ikke får sett er jo for eksempel om det er verneutstyr i bruk. Jeg fikk heller aldri pratet med arbeiderne der. Da er det naturlig selvsagt å stille sånne spørsmål.</b>
      </p>
      <h3>Førsteledd for kjemikalier</h3>
      <p>Konfrontert med forpliktelsene i Etisk handel, svarer Gløgård at Swix og Miteni i 2015 hadde et møte der tema var «reguleringer og status av tolkninger».</p>
      <p>- Da ville de vise oss, med en slide, at utslippsnivåene fra fabrikken deres var veldig lave – og innenfor myndighetsnivåene. Om det var tilfelle på det tidspunktet der, det kan godt være. Men uansett sa de ikke noe om tidligere utslipp, som kanskje da er den totale utslippsskandalen.</p>
      <p>Ordlyden om kontroll med underleverandører forklarer han slik:</p>
      <p>- Grunnen til at det er skrevet sånn er at vi jo vet hvem som er førsteleddsproduksjonen her, i det tilfellet er det Miteni. Innen tekstil er det ofte mye vanskeligere å være transparent. Vi har visst hvem som var førsteleddsproduksjon når det gjelder kjemikalier.</p>
      <p>
        <i>- Gjelder etisk handel bare for klær og ikke for skismøring?</i>
      </p>
      <p>-Teksten på våre nettsider er først og fremst skrevet med hensyn på tekstiler fordi det er der fokuset har vært i forhold til etisk handel. Prinsippene gjelder naturligvis for alle produkter, forklarer Gløgård.</p>
      <h3>«Fælt å lese»</h3>
      <p>
        <i>- Hvordan matcher Etisk handel med det Miteni-arbeiderne forteller til Dagbladet?</i>
      </p>
      <p>- Vi skulle gjerne vært klar over at vi hadde med en uetisk og uansvarlig leverandør å gjøre før Dagbladet avslørte dette, men får nesten ikke gjort noe mer. Vi har verken snakket med leger eller sett det som er gjort av undersøkelser på fabrikken eller hvor den verste forurensningen har vært, så vi synes det er veldig vanskelig å kommentere på noe annet enn at vi synes dette er forferdelig lesning, sier Åge Skinstad.</p>
      <p>Gløgård, som begynte i Swix i 2013, minner om at Swix har hatt et langvarig forhold til Miteni:</p>
      <p>- Jeg kommer inn i noe jeg oppfatter som veldig etablert. Jeg får vite at de har presentert arbeidsmiljødata, der alt ser bra ut. De har også lagt fram en slide for oss som viser at utslippene er gode. Det at de viser oss data som tilsynelatende ser veldig bra ut, gjør at du ikke selv gjør egne undersøkelser.</p>
      <p>Gløgård fortsetter:</p>
      <p>- Her er det rett og slett sånn at de dataene vi er blitt presentert for, har ikke vært i nærheten av å reflektere sannheten. Det er et alvorlig kontraktsbrudd og helt uakseptabelt.</p>
      <h3>Sportsetikk</h3>
      <p>Ifølge sitatene fra Swix-representanten på hjemmesiden til Etisk handel «går vi alltid gjennom retningslinjer når vi er på fabrikkbesøk. Det handler samtidig mye om å bruke øynene. Hvordan reagerer arbeiderene, smiler de, virker de redde for ledelsen, trøtte. Er det rent, finnes det nødutganger, ventilasjon også videre.»</p>
      <p>Gang på gang forsikret representanten om at Swix legger vekt på «både arbeidsforhold og miljø.»</p>
      <blockquote>«Det er et alvorlig kontraktsbrudd og helt uakseptabelt.»<cite>Christian Gløgård, Swix</cite></blockquote>
      <p>Til slutt i artikkelen er alle kravene Swix stiller til sine leverandører listet opp, det siste punktet lyder:</p>
      <p>«Alle våre leverandører blir fulgt opp gjennom jevnlige besøk både før, under og etter produksjon. Swix smøring skader ikke omgivelsene.»</p>
      <p>I 2017 ble det etablert et eget sportsbransjeforum for etisk handel, der Swix var en av initiativtakerne. Ifølge Etisk handels hjemmesider holder en Swix-representant innlegg om samfunnsansvar på oppstartsmøtet. Han forklarer hvordan bærekraftsarbeidet er forankret i organisasjonen og ledelsen, slik at man ikke skal basere seg på enkelt-ildsjeler.</p>
      <h3>- Italia har ansvaret</h3>
      <p>
        <i>- Er det nok å vite hvem første leddet er, skal man ikke også undersøke helse, miljø og bærekraft?</i>
      </p>
      <p>- Det er viktig å vite hvem førsteleddet er om man skal ha noen mulighet til å gjøre en risikovurdering i forhold til leverandører. Vedrørende Miteni så er det italienske myndigheter som har tilsynsansvaret og som må svare for om de har gjort de undersøkelser som eventuelt er påkrevd, svarer Gløgård.</p>
      <p>Han legger vekt på at «Miteni var som italiensk bedrift underlagt de samme EU-regler som bedrifter i Norge med tanke på helse- og arbeidsmiljøkrav».</p>
      <p>- Dette i kontrast til mye av tekstilproduksjonen som foregår i asiatiske land hvor arbeiderne langt ifra er ivaretatt gjennom lover og regler på samme måte og hvor det er naturlig at bedrifter følger tettere opp.</p>
      <p>På spørsmål om ikke Swix selv burde oppdaget miljøskandalen, som blant annet var tema i det italienske parlamentet for seks år siden, svarer Gløgård:</p>
      <figure>
        <img src="https://dbstatic.no/71832177.jpg?imageId=71832177&amp;width=1024&amp;height=615"/>
        <figcaption><b>SÅ BRA UT:</b> - Vi forholdt oss til at Italia er underlagt de samme EU-reglene som Norge og at ting så bra ut, sier forsknings- og utviklingssjef Christian Gløgård i Swix/Brav. Foto: Nina Hansen / DAGBLADET Vis mer</figcaption>
      </figure>
      <p>- Vi har ikke på noe tidspunkt vært varslet om saken hverken fra Miteni, italienske myndigheter eller andre. Miteni har brutt leverandørkontakten med Swix som klart sier at forhold knyttet til sikkerhet, helse eller miljømessig art umiddelbart skal varsles skriftlig, sier Gløgård.</p>
      <p>Han legger til:</p>
      <p>- I ettertid ønsker vi selvfølgelig at vi hadde blitt varslet av tilsynsmyndigheter eller andre og at vi skulle fått mulighet til å ettergå saken på et tidligere tidspunkt, men vi forholdt oss til at Italia er underlagt de samme EU-reglene som Norge og at ting så bra ut. Faktum er at det Dagbladet presenterer tyder på at vi er ført bak lyset av vår tidligere leverandør.</p>
      <p>
        <b>Dagbladet har søkt Antonio Nardone, tidligere direktør i Miteni, uten hell. Advokat Alessandro Honert, som representerer Mitenis siste eier, sier det ligger utenfor hans mandat å kommentere Mitenis drift.</b>
      </p>
      <h4>Dette er saken:</h4>
      <p><b>I over 30 år</b> har Miteni laget fluorkjemikalier til norsk skismøring. Fluorsmøring inneholder stoffer som kan omdannes til miljøgiften PFOA i bruk. Swix sikret seg eneretten til merkenavnet Cera.</p>
      <p><b>Arbeiderne</b> ved fabrikken har fått konstatert overhyppighet av blant annet kreft, diabetes og skumplever – og dødelighet.</p>
      <p><b>Drikkevannet</b> til minst 120.000 mennesker antas forurenset av kjemikalier som PFOA, som følge av utslipp fra fabrikken.</p>
      <p><b>Miljøkrim:</b> Ni nøkkelpersoner i Miteni og eierselskapet har i høst stått tiltalt for miljøkriminalitet, blant annet for å ha hemmeligholdt utslipp.</p>
      <p><b>Bedriften </b>gikk konkurs i 2018.</p>
      <p><b>Skandalen</b> har vært kjent i Italia i alle fall siden 2013, da forurensingen av miljøet var oppe i det italienske parlamentet.</p>
      <p><b>Skismøring</b> var en liten del av produksjonen til kjemikaliebedriften, men økonomisk betydningsfull.</p>
      <p><b>Initiativ for etisk handel:</b> Formålet er å fremme ansvarlige leverandørkjeder slik at internasjonal handel bidrar til å ivareta menneske- og arbeidstakerrettigheter, <a href="https://etiskhandel.no/">bærekraftig utvikling</a> og forsvarlig miljøhåndtering.</p>
      <p><b>Etikkrapport: </b>Hvert år fra 2008 har Swix levert en etisk årsrapport til Initiativ for etisk handel.</p>
      <p><b>Dagbladet</b> har gjennomgått etikkrapportene på jakt etter miljøutfordringene ved fluorsmøring og med Swix-leverandør Miteni i Italia.</p>
      <p><b>Fluor</b> nevnes første gang i 2017, Miteni har aldri vært nevnt.</p>
      <p><b>I 2017-rapporten</b> viser Swix til et samarbeid med «Tøffest uten fluor» og Norges Skiforbund om tiltak mot helse- og miljøskade.</p>
      <p><b>I 2018</b> trekkes det også fram at Swix (Brav Norway) støtter fluorforbudet i barneidretten.</p>
    </article>
  </body>
</html>