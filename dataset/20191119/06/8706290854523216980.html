<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685148/epistoli-gerapetriti-stous-ft-apolyta-paraplanitiko-to-arthro-gia"/>
    <meta property="og:site_name" content="enikos.gr"/>
    <meta property="article:published_time" content="2019-11-19T06:26:00+00:00"/>
    <meta property="og:title" content="Επιστολή Γεραπετρίτη στους FT: Απόλυτα παραπλανητικό το άρθρο για την τροπολογία στον ποινικό κώδικα"/>
    <meta property="og:description" content="Επιστολή στους Financial Times, έστειλε ο υπουργός Επικρατείας, Γιώργος Γεραπετρίτης..."/>
  </head>
  <body>
    <article>
      <h1>Επιστολή Γεραπετρίτη στους FT: Απόλυτα παραπλανητικό το άρθρο για την τροπολογία στον ποινικό κώδικα</h1>
      <address>
        <time datetime="2019-11-19T06:26:00+00:00">19 Nov 2019, 06:26</time>
      </address>
      <p>Επιστολή στους Financial Times, έστειλε ο υπουργός Επικρατείας, <a href="http://www.enikos.gr/politics/679756/gerapetritis-ston-realfm-978-den-epivevaionetai-apo-kamia-pigi-ot">Γιώργος Γεραπετρίτης</a>, σχετικά με το δημοσίευμα της προηγούμενης εβδομάδας για <a href="http://www.enikos.gr/economy/684313/ft-i-ellada-fainetai-na-ypanachorei-apo-ti-desmefsi-tis-gia-patax">συγκεκριμένη τροπολογία στον ποινικό κώδικα</a>.</p>
      <p>Το δημοσίευμα της οικονομικής εφημερίδας έγραφε ότι με την εν λόγω τροπολογία, που ψηφίστηκε από τη Βουλή, αποδεσμεύονται τα περιουσιακά στοιχεία όσων είναι ύποπτοι για απάτες και ξέπλυμα μαύρου χρήματος, εάν έχουν περάσει 18 μήνες χωρίς να γίνει η δίκη τους. Οι FT σημείωναν ότι αυτή η τροπολογία είναι αντίθετη με τις διεθνείς πρακτικές για την καταπολέμηση της διαφθοράς και του ξεπλύματος χρήματος.</p>
      <p>Στην επιστολή του, ο υπουργός Επικρατείας χαρακτηρίζει το άρθρο ως απόλυτα παραπλανητικό και σημειώνει πως η συγκεκριμένη τροπολογία προστέθηκε, ώστε ο ελληνικός ποινικός κώδικας «να ευθυγραμμιστεί πλήρως με την Ευρωπαϊκή Σύμβαση για τα Δικαιώματα του Ανθρώπου και με τον Χάρτη Θεμελιωδών Δικαιωμάτων της ΕΕ. Πριν από την τροπολογία, οποιοσδήποτε πολίτης μπορούσε να στερηθεί την περιουσία του για μια απροσδιόριστη χρονική περίοδο, χωρίς να έχουν ασκηθεί διώξεις, απλά με την απόφαση ενός εισαγγελέα».</p>
      <p>Αναφερόμενος στο καθεστώς που ίσχυε πριν από τη συγκεκριμένη αλλαγή στον ποινικό κώδικα, ο κ. Γεραπετρίτης σημειώνει στην επιστολή του ότι «εξαιτίας δομικών ελλείψεων και μιας αμυντικής προσέγγισης από την πλευρά των εισαγγελέων για να αποφευχθούν πιθανές κατηγορίες για απελευθέρωση περιουσιακών στοιχείων, ο προηγούμενος νόμος θα μπορούσε να είχε ως αποτέλεσμα όλοι οι πολίτες να υποφέρουν από υπερβολικούς περιουσιακούς περιορισμούς, χωρίς να ασκούνται διώξεις εναντίον τους, κάτι που θα ισοδυναμούσε με μια παραβίαση του κράτους δικαίου άγνωστη για τα ευρωπαϊκά νομικά συστήματα».</p>
      <p>Καταλήγοντας στην επιστολή του, ο υπουργός Επικρατείας υπογραμμίζει ότι «επιπλέον, το άρθρο υποτιμά το βασικό γεγονός ότι ο νέος νόμος προβλέπει ότι εντός ενός χρονικού ορίου τριών μηνών από τη στιγμή που θα τεθεί σε εφαρμογή, ένα δικαστικό συμβούλιο αποτελούμενο από τρεις υψηλόβαθμους δικαστές θα αποφασίσει για τις εκκρεμείς υποθέσεις, για το αν θα ασκηθούν διώξεις και θα διατηρηθούν οι περιουσιακοί περιορισμοί ή αλλιώς θα απελευθερωθούν τα περιουσιακά στοιχεία από αχρείαστα κρατικά βάρη».</p>
      <related>
        <h4>σχετικά άρθρα</h4>
        <a href="http://www.enikos.gr/politics/684552/syriza-gia-dimosievma-financial-times-oi-asteies-dikaiologies-tis%0A%20%20%20%20%0A"/>
        <a href="http://www.enikos.gr/politics/684459/i-apantisi-petsa-gia-to-dimosievma-ton-financial-times%0A%20%20%20%20%0A"/>
        <a href="http://www.enikos.gr/politics/684361/kontra-kyvernisis-syriza-gia-dimosievma-ton-financial-times%0A%20%20%20%20%0A"/>
        <a href="http://www.enikos.gr/politics/683950/tropologia-tou-ypourgeiou-dikaiosynis-gia-ta-oikonomika-egklimata%0A%20%20%20%20%0A"/>
        <a href="http://www.enikos.gr/politics/683548/tsiaras-epanerchetai-i-kakovouli-vlasfimia-kai-i-kathyvrisi-thris%0A%20%20%20%20%0A"/>
        <a href="http://www.enikos.gr/politics/682817/tsiaras-poini-fylakisis-eos-kai-deka-chronia-gia-ektoxefsi-moloto%0A%20%20%20%20%0A"/>
        <a href="http://www.enikos.gr/politics/682525/zaef-stous-financial-times-anisycho-oti-borei-na-yparxei-epistrof%0A%20%20%20%20%0A"/>
        <a href="http://www.enikos.gr/politics/682449/tsiaras-i-rythmisi-dinei-ti-dynatotita-na-diacheiristoun-oi-trape%0A%20%20%20%20%0A"/>
        <a href="http://www.enikos.gr/politics/682389/tsiaras-afstiriopoiisi-ton-poinon-kai-enarmonisi-tou-neou-poiniko%0A%20%20%20%20%0A"/>
      </related>
    </article>
  </body>
</html>