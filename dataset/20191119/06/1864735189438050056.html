<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/manovra-economica-2020-pensioni-casa-1.4894962"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T06:56:18+00:00"/>
    <meta property="og:title" content="Manovra 2020, pioggia di novità. Pensioni, auto e casa: cosa cambia"/>
    <meta property="og:description" content="La maggioranza fa dietrofront su plastica, zucchero e auto aziendali. Sconti per pannolini e profilattici"/>
  </head>
  <body>
    <article>
      <h1>Manovra 2020, pioggia di novità. Pensioni, auto e casa: cosa cambia</h1>
      <h2>La maggioranza fa dietrofront su plastica, zucchero e auto aziendali. Sconti per pannolini e profilattici</h2>
      <address><time datetime="2019-11-19T06:56:18+00:00">19 Nov 2019, 06:56</time> by <a rel="author">CLAUDIA MARIN</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894983.1574146578!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Manovra, sconti sui pannolini</figcaption>
      </figure>
      <p>Roma, 19 novembre 2019 - <b>La <a href="https://www.quotidiano.net/economia/manovra-economica-emendamenti-5-stelle-1.4893626">manovra </a></b><a href="https://www.quotidiano.net/economia/manovra-economica-emendamenti-5-stelle-1.4893626"/><a href="https://www.quotidiano.net/economia/manovra-economica-emendamenti-5-stelle-1.4893626"><b>per il 2020</b></a> si ritrova sommersa da una <b>montagna di circa 4.500 emendamenti.</b> Mentre il governo conferma il <b>cambio di rotta</b>, con un allentamento della stretta fiscale su auto aziendali e plastic tax, al Senato, in commissione Bilancio, va in scena l’assalto alla diligenza; che però, oltre alle opposizioni, vede protagonisti proprio i gruppi di maggioranza, con raffiche di proposte (circa 2mila) a dir poco varie: <b>dagli sconti su assorbenti, pannolini e profilattici</b>, all’<b>abolizione di Quota 100</b>, dall’estensione dell’Imu anche alla Chiesa, alle detrazioni per le donazioni per le calamità (la cosiddetta norma Notre Dame), fino alla riduzione o cancellazione della <b>sugar tax </b>e a un nuovo prelievo (proposto dai grillini) sugli stipendi sopra 30mila euro per finanziare un<b> piano casa.</b></p>
      <p><b>A sancire</b> il cambio di programma del governo annunciato dal premier Conte è il vice-ministro Misiani: "Ripenseremo profondamente alcune misure come quelle sulla tassazione delle a<b>uto aziendali e la plastica monouso"</b>. E proprio su questi due punti si sono moltiplicate le proposte di correzione di tutti i gruppi della stessa maggioranza. Per la <b>plastic tax</b> si dovrebbero escludere i materiali biodegradabili e riciclati e per le auto aziendali l’operazione scatterebbe per i contratti dal primo gennaio prossimo. Ma la comunione d’intenti nella maggioranza finisce più o meno qui.</p>
      <p>In prima fila, anche a dispetto degli annunci, è il Pd, con oltre 900 emendamenti. Dentro c’è di tutto: oltre allo sconto sulla plastic tax (a 0,80 euro al chilo da a un euro) e a quello per le auto aziendali (che concorrono al reddito per il 15% anziché il 30% quando si tratti di auto ibride o elettriche), i dem vogliono cambiare anche la sugar tax, riducendone l’ammontare da 10 a 8 euro a ettolitro.</p>
      <p>Sono<b> all’insegna del green</b> gli oltre 400 emendamenti dei grillini. I Cinque Stelle chiedono di non tassare la plastica biodegradabile o riciclata per prodotti monouso (oltre a quelli sanitari) e propone l’Iva agevolata per i profilattici, per i pannolini lavabili e per gli assorbenti biodegradabili e incentivi per i vuoti a rendere. Oltre a una detrazione di mille euro per chi installi a casa i filtri per l’acqua (e 5mila per chi li mette in bar e ristoranti). Non basta. Nel pacchetto c’è il piano ventennale ’Casa Mia’ per costruire 600mila alloggi sociali grazie a un fondo da 80 miliardi, finanziato anche con minitasse a carico di lavoratori dipendenti e pensionati: il contributo massimo sarebbe di 240 euro all’anno per i redditi più alti. Da Italia Viva arrivano 230 proposte di modifica. In primo piano la richiesta (che è anche di FI) di abolire Quota 100, plastic e sugar tax. Oltre a sconti fiscali per le donazioni per il recupero di monumenti e opere d’arte (Venezia). Con gli 8,3 miliardi derivanti da Quota 100 si dovrebbe finanziare<b> fin dal 2020 l’assegno unico per i figli.</b></p>
      <p>
        <b>Ecco i punti chiave</b>
      </p>
      <h3>Plastic e sugar tax</h3>
      <p>Le discusse microtasse – dalla plastic tax alla sugar tax – probabilmente cambieranno. Lo chiedono a gran voce Pd e Italia Viva, lo assicurano il premier Conte e il vice ministro Misiani. Il M5s chiede di non tassare la plastica biodegradabile o riciclata per prodotti monouso (oltre a quelli sanitari).</p>
      <h3>La carica delle misure green</h3>
      <p>Il Movimento 5 Stelle punta molti dei suoi emendamenti sulle misure green: dall’Iva agevolata sugli assorbenti biodegradabili e i pannolini lavabili, agli incentivi per i vuoti a rendere. Anche Italia Viva vuole cambiare la tampon tax e rilancia il bonus verde e ristrutturazioni.</p>
      <h3>Auto aziendali</h3>
      <p>Quasi tutti d’accordo sulla rimodulazione della tassa sulle auto aziendali che ha fatto molto discutere. L’idea è applicarla ai contratti che verranno stipulati dal primo gennaio 2020. Il Pd, inoltre, propone che l’auto aziendale concorra al reddito per il 15% anziché il 30% quando si tratti di auto ibride o elettriche.</p>
      <h3>Nuovo piano casa e bonus trasloco</h3>
      <p>Il piano ventennale ’Casa Mia’ sponsorizzato dal M5s punta a costruire 600mila alloggi sociali grazie a un fondo da 80 miliardi, finanziato anche con minitasse a carico di lavoratori dipendenti e pensionati: il contributo massimo sarebbe di 240 euro all’anno per i redditi più alti. In più, lanciano anche il bonus trasloco.</p>
      <h3>Spunta la norma salva-Venezia</h3>
      <p>Arriva l’emendamento Notre Dame per Venezia, che prevede una defiscalizzazione del 50% per tutte le donazioni libere, fino a 96mila euro. L’emendamento è contenuto nel pacchetto di circa 230 proposte di modifica, presentate da Italia viva, il partito di Matteo Renzi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>