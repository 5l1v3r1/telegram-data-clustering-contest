<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/19/sasht-s-nova-poziciia-izraelskite-selishta-na-zapadniia-briag-sa-zakonni.430054"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T06:45:00+00:00"/>
    <meta property="og:title" content="САЩ с нова позиция: Израелските селища на Западния бряг са законни!"/>
    <meta property="og:description" content="Палестина: Вашингтон не може да узаконява израелските колонии | Dnes.bg"/>
  </head>
  <body>
    <article>
      <h1>САЩ с нова позиция: Израелските селища на Западния бряг са законни!</h1>
      <h2>Палестина: Вашингтон не може да узаконява израелските колонии</h2>
      <address><time datetime="2019-11-19T06:45:00+00:00">19 Nov 2019, 06:45</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>САЩ вече не смятат, че израелските селища на Западния бряг на река Йордан нарушават международното право, заяви на пресконференция днес държавният секретар Майк Помпейо.</p>
      <p>"Администрацията на президента Доналд Тръмп преразгледа подхода на администрацията на президента Барак Обама към еврейските селища. Строителството на израелски граждански селища на Западния бряг не представлява нарушение на международното право", каза Помпейо, цитиран от световните агенции.</p>
      <p>Държавният секретар на САЩ добави, че с тази промяна на позицията си Вашингтон "увеличава вероятността за мир", отбелязва ДПА. Според Помпейо тази стъпка отговаря на "фактите на терена" и дава шанс на израелци и палестинци "да се срещнат и да намерят политическо решение на този продължаващ безкрайно проблем".</p>
      <p>Политиката на предишния президент Барак Обама не е допринесла за напредък към мира, отбеляза държавният секретар.</p>
      <p>Действията на САЩ не предполагат какъв ще бъде статутът на Западния бряг в евентуалното бъдещо мирно споразумение за решаване на конфликта, подчерта Помпейо.</p>
      <p>Досегашната американска политика се основаваше на юридическа позиция на Държавния департамент от 1978 г., според която създаването на колонии в тези територии "не съответства на международното право", припомня АФП. Помпейо обаче отбеляза, че изявленията на Вашингтон са били непоследователни и САЩ са заели категорична позиция едва през 2016 година, предаде ТАСС.</p>
      <p>Посолството на САЩ в Ерусалим издаде предупреждение за пътуващите американски граждани в Ерусалим, Западния бряг и ивицата Газа малко след като държавният секретар Майк Помпейо обяви, че Вашингтон смекчава позицията си към израелските селища, предаде Ройтерс.</p>
      <p>"Посолството на САЩ съветва гражданите на САЩ, намиращи се във или планиращи да пътуват в или през Ерусалим, Западния бряг или ивицата Газа да поддържат висока стрепен на бдителност" поради "сегашната обстановка", се казва в изявлението. "Лица и групи, противопоставящи се на неотдавнашното изявление на държавния секретар, може да вземат на прицел американски правителствени обекти, граждани на САЩ или тяхна частна собственост", добавя посолството.</p>
      <p>Израелският премиер Бенямин Нетаняху приветства позицията на САЩ.</p>
      <p>Това решение "е отражение на една историческа истина - че евреите не са чуждестранни колонизатори" на Западния бряг, заяви Нетаняху. Той подчерта, че самото име юдеи произлиза от "народа на Юдея". Юдея и Самария е библейското име, което Израел използва за обозначаване на Западния бряг на река Йордан, припомня АФП.</p>
      <p>Изявлението на Помпейо беше осъдено от палестинската страна още преди той да го произнесе, отбелязва Ройтерс. Ханан Ашрауи, палестински преговарящ и член на изпълнителния комитет на Организацията за освобождение на Палестина, заяви в Туитър преди пресконференцията, че позицията на САЩ е "нов удар по международното право, справедливост и мир".</p>
      <p>Палестинската автономия порица позицията на САЩ. Вашингтон "няма квалификацията или правото да променя разпоредбите на международното право и не може да узаконява израелските колонии", се казва в изявление за медиите, публикувано от Набил Абу Рудейна, говорител на палестинското президентство. (БТА)</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/15/miryt-v-izrael-nevyzmojen-raketite-otnovo-poletiaha.429694"/>
        <a href="https://www.dnes.bg/blizak-iztok/2019/11/14/sled-32-jertvi-spirat-ogynia-v-ivicata-gaza.429574"/>
        <a href="https://www.dnes.bg/world/2019/11/12/ne-pytuvaite-sega-za-izrael-preporychvat-ot-mvnr.429384"/>
        <a href="https://www.dnes.bg/blizak-iztok/2019/11/12/petdeset-raketi-izstreliani-ot-gaza-po-izrael.429352"/>
      </related>
    </article>
  </body>
</html>