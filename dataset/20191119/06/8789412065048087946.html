<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/potvrzeno-u-apple-watch-nehrozi-falesne-upozorneni-na-fibrilaci-sini/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-19T06:00:27+00:00"/>
    <meta property="og:title" content="Podle rozsáhlé studie umí Apple Watch skutečně přesně detekovat fibrilaci síní"/>
    <meta property="og:description" content="O užitečnosti funkce EKG u novějších modelů Apple Watch není nejmenších pochyb. Nyní je ale navíc oficiálně potvrzeno i to, že informace, které hodinky v rámci této funkce poskytují, jsou pravdivé a přesné. Studie, které se zúčastnilo více než 400 tisíc dobrovolníků, ukázala, že Apple Watch neposkytují svým nositelům falešné údaje týkající se fibrilace síní a potenciálních nebezpečných stavů."/>
  </head>
  <body>
    <article>
      <h1>Podle rozsáhlé studie umí Apple Watch skutečně přesně detekovat fibrilaci síní</h1>
      <address><time datetime="2019-11-19T06:00:27+00:00">19 Nov 2019, 06:00</time> by <a rel="author">Amaya Tomanová</a></address>
      <p>O užitečnosti funkce EKG u novějších modelů Apple Watch není nejmenších pochyb. Nyní je ale navíc oficiálně potvrzeno i to, že informace, které hodinky v rámci této funkce poskytují, jsou pravdivé a přesné. Studie, které se zúčastnilo více než 400 tisíc dobrovolníků, ukázala, že Apple Watch neposkytují svým nositelům falešné údaje týkající se fibrilace síní a potenciálních nebezpečných stavů.</p>
      <related>
        <a href="https://jablickar.cz/ekg-v-apple-watch-je-pro-vetsinu-populace-zbytecnost-rika-kardiolog-nemocnym-ale-muze-zachranit-zivot/"/>
      </related>
      <p>Studie, která byla publikována v New England Journal of Medicine, trvala celých osm měsíců. V průběhu této doby bylo celkem 2161 jejích účastníků svými hodinkami upozorněno na výskyt fibrilace síní. Tito lidé byli odesláni k natočení plnohodnotného záznamu EKG. Ten u 84 % z nich skutečně potvrdil příznaky fibrilace, přičemž u 34 % došlo k odhalení kardiologických potíží. O stoprocentní spolehlivost se sice nejedná, studie je ale důkazem, že funkce EKG nebude majitelům Apple Watch poskytovat falešná upozornění na možnou fibrilaci síní.</p>
      <p>Když Apple s velkou slávou představil u Apple Watch Series 4 funkci EKG, setkal se ze strany odborných kruhů s projevy pochybností a s obavami o to, aby funkce případnými falešnými hlášeními nevyvolávala u uživatelů paniku a zbytečně je nehnala do ordinací odborných lékařů. Právě tyto obavy měla zmíněná studie buďto potvrdit, nebo rozptýlit.</p>
      <p>Závěr studie říká, že možnost získání falešného upozornění na nepravidelný puls je u Apple Watch nízká. Počet účastníků, u kterých se fibrilace síní vyskytla, ale hodinky ji nedetekovaly, studie neuvádí. Doporučení, plynoucí ze zmíněné studie, je jednoznačné – pokud vás vaše Apple Watch upozorní na možnost fibrilace síní, navštivte lékaře.</p>
      <figure>
        <a href="https://jablickar.cz/potvrzeno-u-apple-watch-nehrozi-falesne-upozorneni-na-fibrilaci-sini/apple-watch-ekg-jab/">
          <img src="https://jablickar.cz/wp-content/uploads/2019/11/Apple-Watch-EKG-JAB.jpg"/>
        </a>
      </figure>
      <p>Zdroj: <a href="https://www.cultofmac.com/665724/apple-watch-ecg-afib-study-results/">Cult of Mac</a></p>
    </article>
  </body>
</html>