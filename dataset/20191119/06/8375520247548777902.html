<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/v-ukrajinskiy-pravoslavniy-cerkvi-ochikuyut-na-drugu-hvilyu-perehodu-parafiy-z-moskovskogo-patriarhatu-640768.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T06:00:25+00:00"/>
    <meta property="og:title" content="В Українській православній церкві очікують на другу хвилю переходу парафій з Московського патріархату"/>
    <meta property="og:description" content="Каталізатором другої хвилі переходу парафій з Московської церкви до Української стане закон про перейменування Московської церкви, - Євстратій (Зоря)"/>
  </head>
  <body>
    <article>
      <h1>В Українській православній церкві очікують на другу хвилю переходу парафій з Московського патріархату</h1>
      <address>
        <time datetime="2019-11-19T06:00:25+00:00">19 Nov 2019, 06:00</time>
      </address>
      <h4>Каталізатором другої хвилі переходу парафій з Московської церкви до Української стане закон про перейменування Московської церкви, - Євстратій (Зоря)</h4>
      <p>Заступник голови Управління зовнішніх церковних зв’язків Української православної церкви, архієпископ Чернігівський і Ніжинський Євстратій (Зоря) запевняє, що процес переходу парафій з Російської церкви до Української має хвилеподібний характер. Про це архієпископ сказав <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">в інтерв’ю «Главкому».</a></p>
      <p>«Я бачу, що цей процес є хвилеподібним. Тобто, в першу чергу, перейшли ті громади, які внутрішньо були до цього готові вже багато років. Для них був важливим зовнішній момент – Томос і визнання від Вселенського патріарха. Зараз накопичується потенціал для другої хвилі», - стверджує Євстратій (Зоря)</p>
      <p>На думку архієпископа, зараз накопичується критична маса бажаючих перейти до Української православної церкви, «особливо після тих визнань, які відбулися і які будуть відбуватися з боку помісних церков».</p>
      <p>Євстратій впевнений, що визнання УПЦ іншими помісними церквами буде впливати на свідомість, як вірян, так і духовенства, які поки що залишаються в Московській церкві.</p>
      <p>«Я думаю, що рано чи пізно буде дуже велика друга хвиля. І каталізатором цієї хвилі стане те, що закон, (<a href="https://glavcom.ua/news/upc-mp-ne-hoche-zminyuvati-nazvu-sud-vidkriv-provadzhennya-581265.html">про перейменування релігійних громад</a>), запрацює і ці громади постануть перед вибором. Вони повинні будуть провести збори і обрати назву – чи вони будуть українськими, чи вони будуть громадами РПЦ», - наголошує архієпископ.</p>
      <p>На думку Євстратія, тоді дуже багато громад зрозуміють, до якої церкви вони ходять.</p>
      <p>«Вони прозріють і багато парафіян поставлять своїм священикам незручні запитання: «Батюшка, ви ж нам 25 років казали, що ми українська церква. А тепер виходить, що ми будемо російською церквою?», - говорить архієпископ Чернігівський і Ніжинський Євстратій (Зоря)</p>
      <p>При цьому Євстратій наголошує, що сьогодні багато спекулюють на тому, що спочатку <a href="https://glavcom.ua/news/do-ukrajinskoji-pomisnoji-cerkvi-vzhe-prijednalisya-500-parafiy--580307.html">багато громад переходили</a>, а зараз процес сповільнився.</p>
      <p>«По-перше багато об’єктивних причин. Тому що реєстрацію статутів в новій редакції здійснюють ОДА. Мабуть, в половині областей ще немає призначених голів. А враховуючи весь цей тиск, тим, хто нині перебувають у статусі тимчасово виконуючих обов’язки, набагато складніше приймати рішення, ніж призначеним керівникам областей. Бо людина знає – сьогодні вона в.о., а завтра вона вже не буде в.о. А брати на себе відповідальність за складні рішення, знаючи що буде тиск і можливе заведення справ, не всі на таке зважаться», - вважає заступник голови Управління зовнішніх церковних зв’язків Української православної церкви.</p>
      <blockquote><b>Читайте більше: <br/></b><br/>   •  <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"><b>Євстратій Зоря: На черзі друга велика хвиля переходів парафій до Помісної церкви<br/></b></a>   •  <b><a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html">Абревіатура УПЦ офіційно закріплена за помісною церквою (ДОКУМЕНТ)<br/></a></b>    •  <b><a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html">Патріарх Філарет: Епіфаній - помилка моя велика, але не головна...</a></b></blockquote>
      <related>
        <a href="https://glavcom.ua/news/istoriya-yaku-ne-perepishesh-10-rokiv-tomu-patriarh-filaret-zrobiv-arhimandrita-epifaniya-jepiskopom-upc-kp-foto-640146.html"/>
        <a href="https://glavcom.ua/country/society/viznannya-krokuje-svitom-mitropolit-ukrajinskoji-cerkvi-vidsluzhiv-bozhestvennu-liturgiyu-u-greciji-639131.html"/>
        <a href="https://glavcom.ua/news/epifaniy-zayaviv-pro-pidtrimku-vid-odnogo-z-naydavnishih-patriarhativ-638743.html"/>
      </related>
    </article>
  </body>
</html>