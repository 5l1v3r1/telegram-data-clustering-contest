<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/zastapil-wadima-tyszkiewicza-w-nowej-soli-quot-wybory-absolutnie-mnie-nie-interesuja-quot,135015.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T06:01:00+00:00"/>
    <meta property="og:title" content="Zastąpił Wadima Tyszkiewicza w Nowej Soli. &quot;Wybory absolutnie mnie nie interesują&quot;"/>
    <meta property="og:description" content="Ponad trzy tygodnie Nowa Sól czekała na tymczasowego gospodarza, po tym jak dotychczasowy prezydent Wadim Tyszkiewicz z powodzeniem powalczył o mandat senatora w wyborach parlamentarnych. Maciej Jankowski nie ukrywa, że już przed wyborami sugerował, iż pełnienia obowiązków prezydenta tego miasta jest w stanie się podjąć, ale tylko do styczniowych wyborów. - Mając jeszcze trochę siły, a także wiedzy i doświadczenia życiowego, myślę, że w sposób normalny uda mi się poprowadzić urząd przez te dwa miesiące - podkreśla."/>
  </head>
  <body>
    <article>
      <h1>Zastąpił Wadima Tyszkiewicza w Nowej Soli. "Wybory absolutnie mnie nie interesują"</h1>
      <address><time datetime="2019-11-19T06:01:00+00:00">19 Nov 2019, 06:01</time> by <a rel="author">Piotr Wiewióra  </a></address>
      <h4>Ponad trzy tygodnie Nowa Sól czekała na tymczasowego gospodarza, po tym jak dotychczasowy prezydent Wadim Tyszkiewicz z powodzeniem powalczył o mandat senatora w wyborach parlamentarnych. Maciej Jankowski nie ukrywa, że już przed wyborami sugerował, iż pełnienia obowiązków prezydenta tego miasta jest w stanie się podjąć, ale tylko do styczniowych wyborów. - Mając jeszcze trochę siły, a także wiedzy i doświadczenia życiowego, myślę, że w sposób normalny uda mi się poprowadzić urząd przez te dwa miesiące - podkreśla.</h4>
      <hr/>
      <ul>
        <li>
          <b>Maciej Jankowski zarządzał już gminą jako burmistrz Kożuchowa w latach 1990-1992. - Czułem się gospodarzem. Do pracy chodziłem na piechotę, wszystko oglądałem, sprawdzałem stan chodników, dróg, patrzyłem gdzie rynna urwana, gdzie dachówki brakuje - wspomina.</b>
        </li>
        <li>
          <b>Z Wadimem Tyszkiewiczem jest w dobrych relacjach, uważa też, że jego poprzednik zostawił Nową Sól w dobrej kondycji.</b>
        </li>
        <li>
          <b>Pełniący obowiązki prezydenta nie jest członkiem PiS, ale zgadza się z tą partią światopoglądowo. W latach 1997-2001 był natomiast posłem na Sejm RP z ramienia AWS. </b>
        </li>
      </ul>
      <p>
        <b>Urodził się pan w Krążkowie, burmistrzem był w Kożuchowie, szefem Solidarności w Zielonej Górze, a jakie są pańskie związki z Nową Solą?</b>
      </p>
      <p>Maciej Jankowski: - Kożuchów leży tylko 12 km od Nowej Soli i zawsze w jakiś sposób był od tego miasta zależny, tym bardziej kiedy w Nowej Soli powstały struktury powiatowe. Relacje na linii Kożuchów – Nowa Sól przez lata były coraz większe, choć różne. Były sprawy, które nas łączyły jak np. ujęcia wody, pewne kwestie środowiskowe, komunikacyjne. Jako burmistrz musiałem o nich rozmawiać z władzami Nowej Soli, także z kierownictwem Urzędu Rejonowego w Nowej Soli. <br/>Działając w Solidarności od 1980 roku, miałem bezpośredni kontakt z tutejszymi działaczami. A w Nowi Soli funkcjonowała silna i aktywna grupa. Po 1989 roku wspólnie tworzyliśmy komitety obywatelskie Nowa Sól, Kożuchów, Zielona Góra, angażując się w wybory parlamentarne i samorządowe.</p>
      <p>
        <b>Ze sprawami samorządowymi miał pan też do czynienia w okresie pełnienia mandatu poselskiego w latach 1997-2001.</b>
      </p>
      <p>Pracowałem w Komisji Samorządu Terytorialnego i Komisji Zdrowia, więc tematy bezpośrednio związane z funkcjonowaniem samorządu były mi bliskie. Wówczas byłem wspólnie z innymi parlamentarzystami zielonogórskimi zaangażowany w sprawę podziału administracyjnego kraju. Czyniliśmy starania, żeby utrzymać województwo zielonogórskie, którego nie było w pierwotnym projekcie. Udało się pod nazwą lubuskie, co prawda nie wszyscy do końca są z tego zadowoleni, ale dzisiaj zrobiłbym to samo. Lepiej mieć swoje lubuskie niż należeć gdzieś w części do Dolnego Śląska, Pomorza Zachodniego czy Wielkopolski.</p>
      <p>Jeżeli chodzi jeszcze o związki z Nową Solą, to sprawując funkcję przewodniczącego regionu Solidarności, bardzo dużo kontaktów miałem z miejscowymi związkami zawodowymi. W okresie transformacji w bardzo trudnej sytuacji znalazły się duże zakłady pracy działające w Nowej Soli, które zatrudniały po kilka tysięcy pracowników. Takie zakłady padały z dnia na dzień. Były duże problemy. Przez długi okres trzeba było szukać pomocy dla osób, które straciły pracę.</p>
      <p>
        <b>Z jakich powodów zdecydował się pan w 1992 roku porzucić urząd burmistrza Kożuchowa na rzecz Solidarności?</b>
      </p>
      <p>Z Solidarnością byłem związany od 1980 roku. To było moje pierwsze społeczne zaangażowanie się poza pracą i sportem. To było coś, co mnie bardzo mocno wciągnęło. W okresie, kiedy sprawowałem funkcję burmistrza, sytuacja była trudna. Były bardzo duże oczekiwania, zarówno ze strony ówczesnych radnych, komitetu obywatelskiego, jak i mieszkańców. Na stanowisko burmistrza przeszedłem z firmy budowlanej. Inaczej kieruje się pracownikami na budowie, inaczej natomiast urzędem, który ma bezpośrednio służyć ludziom. Moja pierwsza pasja związkowa jednak przeważyła.</p>
      <p>A tak się jeszcze ułożyło, że ciągle byłem delegatem na walne zebrania delegatów, oddelegowanym do pracy samorządowej. Był moment, że poprzedni przewodniczący regionu Solidarności w Zielonej Górze zrezygnował z funkcji. I trzeba było znaleźć takiego, który połączy wszystkie opcje w związku i zostanie nowym przewodniczącym. Koledzy wskazali mnie. I być może dobrze, skoro funkcję szefa regionu sprawowałem przez 26 lat.</p>
      <p>
        <b>Jak wspomina pan te dwa lata burmistrzowania w Kożuchowie, jeśli chodzi o specyfikę problemów, z którymi musiał się wówczas zmierzyć raczkujący przecież samorząd?</b>
      </p>
      <p>Byli na szczęście ludzie, instytucje i urzędy, którzy nas szkolili, więc nie było tak, że pozostaliśmy sami bez żadnej pomocy. W sprawach formalno-urzędowych radziliśmy sobie. Czułem się gospodarzem miasta. Do pracy nie dojeżdżałem żadnym środkiem transportu, tylko chodziłem na piechotę, wszystko oglądałem, sprawdzałem stan chodników, dróg, patrzyłem gdzie rynna urwana, gdzie dachówki brakuje. Przychodząc do urzędu, wiedziałem, gdzie i do kogo się zwrócić.</p>
      <p>W pierwszych miesiącach była to również pasja radnych. Niestety z przykrością muszę powiedzieć, że niektórzy radni myśleli, iż formuła sprawowania władzy będzie tak jak poprzednio, czyli, żeby załatwiać im to czy tamto. Uznałem, że tak być nie może. Przecież po to te wszystkie zmiany, żeby wyglądało to inaczej. Niestety nastąpiły sytuacje niezbyt przyjemne wewnątrz Komitetu Obywatelskiego. Chwilami człowiek miał tego wszystkiego dość.</p>
      <p>
        <b>Na jakich kierunkach działania i rozwoju gminy koncentrował się pan w pierwszych miesiącach funkcjonowania odrodzonego samorządu? Na czym trzeba było się w pierwszej kolejności skupić?</b>
      </p>
      <p>Dużo czasu zajmowały rozmowy z ludźmi. Urząd był otwarty, burmistrz przyjmował każdego, nie było wyznaczonych dni czy godzin przyjęć. Ktokolwiek przyszedł, był przyjmowany. Kożuchów – stare miasto z murami średniowiecznymi – wymagało natychmiastowych remontów. Wszelkiego rodzaju infrastruktura kanalizacyjna czy wodna wymagała nakładów finansowych na remonty. Elewacje budynków w centrum miasta wokół ratusza również. To były pierwsze działania, nad którymi skupiłem się wspólnie z radnymi. Była zgoda na to, żeby zacząć od podstawowych rzeczy w celu poprawy warunków życia mieszkańców Kożuchowa.</p>
      <p>
        <b>Obejmując funkcję pełniącego obowiązki prezydenta Nowej Soli, duże zmiany dostrzegł pan w funkcjonowaniu urzędu w porównaniu z początkiem lat 90.?</b>
      </p>
      <p>Obecnie jest całkiem inna struktura, zupełnie inne warunki, ale też i inne problemy. Wówczas moje przyjście do urzędu zbiegło się z początkiem bezrobocia. W gminie Kożuchów działał kombinat rolny, które zrzeszał kilkanaście zakładów pracy i zatrudniał 1500 osób. Nagle to wszystko przestało istnieć i zaczęły się problemy. W Nowej Soli był też taki okres, kiedy swoją prezydenturę zaczynał Wadim Tyszkiewicz, że bezrobocie sięgało powyżej 40 proc. Dzisiaj jest natomiast bezrobocie strukturalne na poziomie mniej niż 5 proc. Oczywiście miasto też zupełnie inaczej wygląda. Sprawnie funkcjonuje gospodarka i transport, nastąpiła wyraźna poprawa jakości życia mieszkańców. Oczywiście zawsze jest jeszcze wiele do zrobienia.</p>
      <p>
        <b>Po tak krótkim okresie pełnienia obowiązków w Nowej Soli jest pan w stanie ocenić, w jakiej kondycji jest miasto?</b>
      </p>
      <p>Jeśli chodzi o kwestię budżetu i finansów, to jestem jeszcze zbyt krótko i nie zdążyłem jej wystarczająco dokładnie zgłębić. Mogę natomiast powiedzieć, że sytuacja i wygląd Nowej Soli znacznie się poprawiły. Chociażby poprzez utworzenie strefy ekonomicznej, w czym też miałem swój udział, bo w 2001 roku, kiedy byłem jeszcze posłem, wspólnie z innymi parlamentarzystami czyniliśmy starania, żeby podjęto decyzję o utworzeniu strefy.</p>
      <p>Oczywiście staraniem władz miasta i mojego poprzednika poszerzono strefę, powstają kolejne zakłady i miejsca pracy. To wszystko się bardzo dobrze rozwija. Strefa, poprzez sąsiedztwo drogi S3, jest w bardzo dobrym położeniu. Wszelkie kwestie logistyczne są bardzo dobrze zorganizowane dla tych, którzy w Nowej Soli chcą zainwestować.</p>
      <p>Pan Tyszkiewicz funkcję prezydenta pełnił przez ponad cztery kadencje, za każdym razem dosyć zdecydowanie wygrywając wybory. To też świadczy, jak oceniają to mieszkańcy. Moją rolą jako pełniącego obowiązki prezydenta jest przeprowadzenie miasta przez wybory, który odbędą się 5 stycznia. Chciałbym w sposób spokojny Nową Sól do nich przygotować i nie niszczyć tego, co do tej pory zostało zrobione.</p>
      <p>
        <b>Już na wstępie, obejmując funkcję, zapowiedział pan, że nie będzie ubiegał się o fotel prezydenta w styczniowych wyborach. A gdyby pan znów wsiąkł w ten gospodarski klimat, jak w Kożuchowie?</b>
      </p>
      <p>Nie, nie będę startował. Pełniłem już w życiu różne funkcje i myślę, że wystarczy. Mając jeszcze trochę siły, a także wiedzy i doświadczenia życiowego, myślę, że w sposób normalny uda mi się poprowadzić urząd przez te dwa miesiące. Wystarczy mi funkcja pełniącego obowiązki.</p>
      <p>
        <b>Bardzo szybko w przestrzeni publicznej pojawiło się pańskie nazwisko w kontekście objęcia schedy po Wadimie Tyszkiewiczu. Rozumiem, że w rozmowach z osobami ze środowiska partii rządzącej zaznaczał pan, że może się takiej funkcji podjąć.</b>
      </p>
      <p>Tak. Rozmawiałem z kolegami już przed wyborami. Zwracałem uwagę, że wybory do Senatu w tym okręgu prawdopodobnie wygra prezydent Nowej Soli i sugerowałem, że powinni być przygotowani i mieć kogoś, kto ewentualnie będzie pełnił tę funkcję do momentu powołania komisarza. I tak to pozostało. Kiedyś w rozmowie jeden z liderów powiedział: „W porządku, ale dobrze by było, żebyś też kandydował”. Podkreśliłem wtedy, że ta sprawa absolutnie mnie nie interesuje. Po wyborach koledzy wrócili do tej propozycji, przyjąłem ją i decyzją premiera Mateusza Morawieckiego pełnię obowiązki prezydenta.</p>
      <p>
        <b>Nie jest pan członkiem Prawa i Sprawiedliwości…</b>
      </p>
      <p>Nie, ale zgadzam się z tą partią światopoglądowo. Znam wiele osób z tego środowiska. Osobiście znałem prezydenta Lecha Kaczyńskiego, byliśmy blisko. Ja pełniłem w komisji krajowej taką funkcję, jaką Lech Kaczyński pełnił za czasów Solidarności i prezydentury Lecha Wałęsy. Kontakty zawsze były dobre i bliskie.</p>
      <p>
        <b>Jakie relacje ma pan z Wadimem Tyszkiewiczem? Chyba nie zawsze się panowie we wszystkim zgadzają i zgadzali.</b>
      </p>
      <p>Jako pracodawca miał nieco inne poglądy niż ja związkowiec, ale to akurat zrozumiałe. Każdy bronił swego. Był natomiast moment, kiedy budowany m.in. przeze mnie komitet wyborczy Nowosolskie Porozumienie Prawicy poparł Wadima Tyszkiewicza w wyborach na prezydenta Nowej Soli. Mieliśmy dobre relacje, oparte na wzajemnym szacunku. Wypowiadał wprawdzie pewne słowa, których ja bym w życiu nie wypowiedział, ale cóż mogę na to poradzić. Taki jest Wadim Tyszkiewicz.</p>
      <p>
        <b>Jak pan ocenia kwestię przemianowania Jacka Milewskiego tuż przed wyborami z zastępcy prezydenta Nowej Soli na dyrektora generalnego urzędu? To był słuszny, potrzebny ruch?</b>
      </p>
      <p>Trudno powiedzieć. Z jednej strony, skoro ustawa mówi, że wiceprezydent traci stanowisko w momencie gdy prezydent miasta traci swoje, byłaby w Nowej Soli trudna sytuacja, jeśli chodzi o kierowanie urzędem do czasu powołania komisarza. Być może rozwiązanie z dyrektorem generalnym służyło temu, żeby takiej sytuacji uniknąć.</p>
      <p>Po tygodniu sprawowania funkcji nie jestem jeszcze w stanie ocenić ani dyrektora generalnego, ani pani sekretarz czy skarbnik urzędu. Ale współpraca z nimi i ustalenia co, gdzie i jak trzeba zrobić na pewno ułatwiają mi wejście w tę funkcję.</p>
      <p>
        <b>Jacek Milewski oficjalnie ogłosił już, że będzie kandydował na prezydenta miasta…</b>
      </p>
      <p>Tak, podpisywałem mu już nawet kilka dni urlopu na prowadzenie kampanii wyborczej. Ustaliliśmy, że jeśli będzie chciał prowadzić kampanię, to proszę bardzo, ale poza urzędem i po godzinach pracy.</p>
    </article>
  </body>
</html>