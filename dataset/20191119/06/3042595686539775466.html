<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fant-marijuanaplantasjer-dypt-inne-i-skogen/71834219"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T06:34:53+00:00"/>
    <meta property="og:title" content="Fant marijuanaplantasjer dypt inne i skogen"/>
    <meta property="og:description" content="Stjal sigarettdispensere. Så viste det seg at samme gjeng produserte enorme mengder marijuana dypt inne i skogen."/>
  </head>
  <body>
    <article>
      <h1>Fant marijuanaplantasjer dypt inne i skogen</h1>
      <h2>Stjal sigarettdispensere. Så viste det seg at samme gjeng produserte enorme mengder marijuana dypt inne i skogen.</h2>
      <address><time datetime="2019-11-19T06:34:53+00:00">19 Nov 2019, 06:34</time> by <a rel="author">Marthe Ihle</a></address>
      <p>En halvtimes kjøretur inne i skogen - og enda en halvtime til fots på kronglete stier - fant politiet dem. To store marijuanaplantasjer, drevet av det som skal være en albansk gjeng.</p>
      <p>Spansk politi har pågrepet seks personer og tatt beslag i 16 000 marijuana-planter i Aragón-regionen nord i landet, skriver <a href="https://www.theguardian.com/world/2019/nov/18/spanish-police-find-vast-cannabis-plantations-hidden-deep-in-forests?utm_term=Autofeed&amp;CMP=twt_b-gdnnews&amp;utm_medium=Social&amp;utm_source=Twitter#Echobox=1574076490">The Guardian</a>.</p>
      <p>Politiet skal først ha fått øynene opp for gjengen da de oppdaget at de stjal sigarettdispensere fra barer og bensinstasjoner i området. Så fant de altså ut at de samme dyrket marijuana.</p>
      <p>
        <b>- Gjengen hadde fjernet store områder med furutrær for å lage plass til å dyrke marijuana, sier politiet i en uttalelse.</b>
      </p>
      <p>Gjengen skal ha hatt vakthold på stedet både dag og natt. Ved plantasjene skal de også ha satt opp leirer for overnatting og alt de trengte for lengre opphold på stedet.</p>
      <p>- At de alltid var oppmerksomme, og at de hadde inngående kjennskap til skogen de jobbet i, gjorde arbeidet vårt enormt vanskelig, heter det videre i politiets uttalelse.</p>
      <p>Arbeidet med å ta beslag i plantene, var heller ikke enkelt: Det vanskelige terrenget gjorde at 70 politibetjenter måtte bære de 16 000 plantene gjennom skogen.</p>
    </article>
  </body>
</html>