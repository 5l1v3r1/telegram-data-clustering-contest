<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/pod-dohledem-bolsonara-mizi-amazonie-nejrychleji-za-poslednich-11-let-83096"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T06:44:58+00:00"/>
    <meta property="og:title" content="Pod dohledem Bolsonara mizí Amazonie nejrychleji za posledních 11 let - Seznam Zprávy"/>
    <meta property="og:description" content="Odlesňování Amazonie v Brazílii dosáhlo maxima v roce 1995, kdy zmizelo na 29 tisíc kilometrů čtverečních lesa."/>
  </head>
  <body>
    <article>
      <h1>Pod dohledem Bolsonara mizí Amazonie nejrychleji za posledních 11 let - Seznam Zprávy</h1>
      <address>
        <time datetime="2019-11-19T06:44:58+00:00">19 Nov 2019, 06:44</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/pod-dohledem-bolsonara-mizi-amazonie-nejrychleji-za-poslednich-11-let-83096">Pod dohledem Bolsonara mizí Amazonie nejrychleji za posledních 11 let</a></p>
      <h3>Pod dohledem Bolsonara mizí Amazonie nejrychleji za posledních 11 let</h3>
      <p><a href="https://www.seznamzpravy.cz/autor/ctk-74">ČTK<br/></a>19. 11. 7:44</p>
      <p>Odlesňování Amazonie v Brazílii dosáhlo maxima v roce 1995, kdy zmizelo na 29 tisíc kilometrů čtverečních lesa.</p>
      <p>Odlesňování Amazonie na území Brazílie se za poslední rok zvýšilo o 30 procent, a bylo tak nejrychlejší za 11 let. Vyplývá to z údajů, které v pondělí zveřejnil brazilský Národní ústav pro výzkum vesmíru (INPE). Ekologové viní z tohoto stavu brazilského prezidenta Jaira Bolsonara, který podle nich k odlesňování přispívá svou politikou upřednostňování ekonomického rozvoje před ochranou životního prostředí a zlehčováním varovných statistik.</p>
      <p>Státní ústav INPE v pondělí oznámil, že od srpna 2018 do letošního července zmizelo v brazilské Amazonii na 9 800 kilometrů čtverečních lesa, což je o 30 procent více než o rok dříve. Tento údaj zahrnuje sedm měsíců, kdy stojí v čele krajně pravicový prezident Bolsonaro. Ministr životního prostředí jeho vlády Ricardo Salles proto prezidenta částečně hájil s tím, že k tomuto odlesnění přispěla politika předchozí vlády.</p>
      <p>Salles nicméně nyní poprvé připustil, že situace je alarmující a že je potřeba nová strategie v boji s nelegálními těžaři a těmi, kteří ilegálně kácejí a vypalují lesy v Amazonii kvůli získání půdy pro chov dobytka. Salles proto také na středu svolal schůzku s guvernéry amazonských států, aby se s nimi o taktice poradil. Uvedl, že na stole jsou všechny možnosti, včetně nasazení armády.</p>
      <related>
        <a href="https://www.seznamzpravy.cz/clanek/amazonsky-prales-v-plamenech-nejvetsi-destny-les-postihl-rekordni-pocet-pozaru-77653?autoplay=1"/>
        <a href="https://www.seznamzpravy.cz/clanek/amazonsky-prales-v-plamenech-nejvetsi-destny-les-postihl-rekordni-pocet-pozaru-77653"/>
      </related>
      <p>Nejnovější údaje nezahrnují další odlesnění Amazonie, které způsobily letošní lesní požáry. S těmi se Brazílie a některé další země, na jejichž území amazonský deštný prales leží, potýkaly letos zejména v červenci a v srpnu. Podle srpnové statistiky INPE se počet lesních požárů v Brazílii letos zvýšil oproti loňsku o 83 procent.</p>
      <p>Brazilská vláda si v létě vysloužila širokou mezinárodní kritiku kvůli vlažnému přístupu k tomuto problému. Nejvýrazněji ji kritizoval francouzský prezident Emmanuel Macron, jehož pak Bolsonaro obvinil z vměšování se do vnitřních záležitostí Brazílie a z koloniálního smýšlení.</p>
      <p>Kvůli neekologické politice Bolsonarovy vlády v létě Německo oznámilo, že omezí financování ekologických projektů v Amazonii. Bolsonaro pak německé kancléřce Angele Merkelové vzkázal, ať si peníze nechá a použije je na zalesňování své země. Po Německu oznámilo zastavení financování nových projektů v Amazonii i Norsko, které objem peněz omezilo už loni.</p>
      <related>
        <a href="https://www.seznamzpravy.cz/clanek/snazi-se-zachranit-horici-amazonii-ale-skonci-ve-sparech-mafianu-brazilska-vlada-to-tise-toleruje-79040?autoplay=1"/>
        <a href="https://www.seznamzpravy.cz/clanek/snazi-se-zachranit-horici-amazonii-ale-skonci-ve-sparech-mafianu-brazilska-vlada-to-tise-toleruje-79040"/>
      </related>
      <p>Amazonský deštný prales leží ze 60 procent na území Brazílie a je označován za „zelené plíce“ planety. Hraje totiž významnou roli v pohlcování skleníkových plynů, jež přispívají ke změnám klimatu.</p>
      <p>Odlesňování Amazonie v Brazílii dosáhlo maxima v roce 1995, kdy zmizelo na 29 tisíc kilometrů čtverečních lesa. Naopak nejnižší bylo od té doby v roce 2012, kdy zmizelo „jen“ na 4 500 kilometrů čtverečních.</p>
      <p>Tento pokles byl podle deníku El País způsoben opatřeními tehdejší levicové vlády prezidenta Luize Inácia Luly da Silvy, která zákonem omezila rozlohu půdy využitelné v amazonských rezervacích pro zemědělství a zvýšila kontroly i pokuty za ekologické delikty.</p>
    </article>
  </body>
</html>