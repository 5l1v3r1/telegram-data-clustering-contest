<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_voshej-vivodyat-digtyarnim-milom/938754"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:55:00+00:00"/>
    <meta property="og:title" content="Вошей виводять дігтярним милом"/>
    <meta property="og:description" content="&amp;mdash;&amp;ensp;Тільки на вулиці похолодало, в дітей завелися воші. Перестрибують у роздягальні з шапки на шапку, &amp;mdash; каже 28-річна Аліна Кушнір із Хмельницького. &amp;mdash; За місяць тричі витравлювали. Щойно перестаємо чухатися, як Евеліна приносить зі школи нову порцію. &amp;mdash;&amp;ensp;Від ..."/>
  </head>
  <body>
    <article>
      <h1>Вошей виводять дігтярним милом</h1>
      <address><time datetime="2019-11-19T06:55:00+00:00">19 Nov 2019, 06:55</time> by <a rel="author">Катерина РОМАНЧУК</a></address>
      <p>— Тільки на вулиці похолодало, в дітей завелися воші. Перестрибують у роздягальні з шапки на шапку, — каже <b>28-річна Аліна Кушнір</b> із Хмельницького. — За місяць тричі витравлювали. Щойно перестаємо чухатися, як Евеліна приносить зі школи нову порцію.</p>
      <p>— Від педикульозу не захищена жодна людина, — говорить столичний педіатр <b>Марина Гаврилова, 50 років.</b> — Не залежить від того, миється щодня чи раз на тиждень. Воші передаються в гардеробі через одяг або в транспорті. Найбільше паразитів — за вухами, де тонка шкіра.</p>
      <p>Воші прозорі, на голові їх важко помітити. Їхні яйця — гниди — білі. Їх плутають із лупою. Але та легко злітає з голови, а гниди прикріплені до волосини. Вони розвиваються 10 днів, а тоді самі починають відкладати яйця. Так поступово голова кишить паразитами.</p>
      <p>— Розрекламовані спреї чи трав'яні шампуні на вошей не діють. Паразити не реагують на них, продовжують розмножуватися. Краще брати звичайні засоби. Дієвим є дігтярне мило. Висушує волосся і гниди легше вичесати.</p>
      <p>Дігтярне мило наносять на голову, обгортають пакетом і рушником. Змивають за півгодини. Від різкого запаху воші чадіють, тому їх можна зловити. Волосся розчісують густим гребенем над аркушем паперу. На ньому найкраще видно паразитів. Обробку слід повторити через 10 днів. Одяг і постіль варто випрати в гарячій воді.</p>
    </article>
  </body>
</html>