<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3324307"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="עלייה בבעלי ביטוח משלים, רק 43% במגזר הלא יהודי: דוח משרד הבריאות"/>
    <meta property="og:description" content="בדוח שהתפרסם על שב&quot;ן עולה כי ישנה עלייה של כ-50% בבעלי ביטוח משלים. בירושלים מנצלים את האפשרות לבחירה אישית של המנתח הכי..."/>
  </head>
  <body>
    <article>
      <h1>עלייה בבעלי ביטוח משלים, רק 43% במגזר הלא יהודי: דוח משרד הבריאות</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700,t_18/2/7/1/6/2716261-46.jpg"/>
        <figcaption>את קבלת התרופות והחיסונים מנצלים לרוב בתל אביב. בית חולים ברזילי (צילום: ראובן קסטרו)</figcaption>
      </figure>
      <p>שיעור המבוטחים בביטוחי הרפואה המשלימים של קופות החולים עלה ב-46% ב-15 השנים האחרונות - כך עולה מדו"ח שמפרסם הבוקר (שלישי) משרד הבריאות. העלייה עשויה להעיד על פער הולך וגדל בין ציפיות המבוטחים מסל שירותי הבריאות בישראל לעומת השירותים הנגזרים ממנו בפועל. בסך הכל, כ-76% מכלל מבוטחי קופות החולים משלמים על שירותי בריאות נוספים (שב"ן).</p>
      <p>מבוטחי השב"ן בקופות החולים כללית, מכבי ומאוחדת בירושלים, מנצלים באופן תכוף יותר את האפשרות לבחירת מנתח, כך על פי פילוח סוג הכיסויים הרפואיים. לעומת זאת, בצפון, בדרום ובשומרון מנצלים את האפשרות הזו הכי פחות. את אפשרות חוות הדעת השנייה מנצלים בעיקר באזור תל אביב, המרכז וירושלים. בצפון ובשומרון מנצלים את האופציה הזאת במידה הפחותה ביותר.</p>
      <p>את שירותי ההריון והלידה הנוספים מנצלים באופן התכוף ביותר בתל אביב, במרכז ובשרון. בצפון ובשומרון, לעומת זאת, מנצלים זאת באופן הנמוך ביותר. שירותי רפואת השיניים מנוצלים באופן התכוף ביותר באילת, בדרום וביהודה. בצפון ובשומרון הם מנוצלים הכי פחות. את קבלת התרופות והחיסונים בשב"ן מנצלים לרוב באזור תל אביב, הצפון, הדרום ויהודה. לעומת זאת, הם מנוצלים הכי פחות במרכז ובירושלים.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3324295">לקראת הכרעה בתיקי נתניהו: היועמ"ש ביקש בדיקות נוספות בתיק 4000 </a>
        <a href="https://news.walla.co.il/item/3324266"> מרכבות המוות בפולין למושב: הלך לעולמו מוביל החקלאות של הגליל </a>
        <a href="https://news.walla.co.il/item/3324247"> אחרי התייקרות המעונות: הסבסוד החדש להורים בעלי הכנסה נמוכה </a>
        <a href="https://tld.walla.co.il/item/3163362?lm_supplier=16893&amp;lm_bc=18500"> ברוך שפטרנו: השיטה הכי בטוחה להיפטר מפטרת הציפורניים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/4/5/3/6/453620-46.jpg"/>
        <figcaption>57% מהגברים מבוטחים בפריפריה. רופא שיניים (אילוסטרציה: ShutterStock)</figcaption>
      </figure>
      <p>על פי הנתונים, שיעור מבוטחי השב"ן בפריפריה, בהתאם להגדרות הלשכה המרכזית לסטטיסטיקה, נמוך ביחס למבוטחי השב"ן באזורים שאינם מוגדרים ככאלה. בקרב אוכלוסיית הנשים, שיעור המבוטחות בפריפריה בשנת 2018 עמד על 62% לעומת שיעור מבוטחות של 80% בשאר אזורי הארץ. בקרב אוכלוסיית הגברים שיעור המבוטחים בפריפריה בשנת 2018 עמד על 57% לעומת שיעור מבוטחים של 76% בשאר אזורי הארץ.</p>
      <p>כ-70% מקרב מקבלי קצבת נכות או קצבת זקנה עם השלמת הכנסה מבוטחים בשב"ן. שיעור זה קרוב לשיעור מחזיקי השב"ן בקרב כלל האוכלוסייה. בנוסף, מציג הדו"ח נתונים אודות שיעור החברים בתכניות השב"ן ביחס לכלל המבוטחים בקופה בישובים במגזר הלא יהודי, המונים יותר מאלפיים איש. מהנתונים עולה כי שיעור העמיתים בשב"ן ביישובי המגזר הלא יהודי עומד על כ-43%. שיעור זה נמוך משמעותית משיעור המבוטחים בקרב כלל האוכלוסייה.</p>
      <h3>עודף של מיליוני שקלים, וצמיחה במחזור ההכנסות מדמי חבר</h3>
      <p>באשר לנתונים הכלכליים, תוכניות השב"ן של קופות החולים סיימו את שנת 2018 בעודף מצרפי של כ-130 מיליון שקלים, המהווים כ-3% מהכנסות דמי החבר בשנה זו. תוכניות השב"ן של שירותי בריאות כללית סיימו את שנת 2018 בעודף של כ-40 מיליון שקלים המהווים כ-1.9% ממחזור ההכנסות מדמי החבר, תוכניות השב"ן של מכבי שרותי בריאות סיימו את שנת 2018 בעודף של כ-86.5 מיליון שקלים המהווים כ-6.5% ממחזור ההכנסות מדמי החבר, תוכניות השב"ן של קופת חולים מאוחדת סיימו את שנת 2018 בגירעון של כ-14 מיליון שקלים המהווים כ-2.3% ממחזור ההכנסות מדמי החבר ותוכניות השב"ן של לאומית שירותי בריאות סיימו את שנת 2018 בעודף של כ-18 מיליון שקלים המהווים כ-5.6% ממחזור ההכנסות מדמי החבר.</p>
      <p>מקופת חולים לאומית נמסר בתגובה לדוח כי "לאומית שירותי בריאות ממשיכה להציע את הביטוח המשלים במחיר הנמוך ביותר מבין קופות החולים. ההחלטה האסטרטגית שלנו לשמר את המחיר הנמוך של הביטוח המשלים נובעת בראש ובראשונה מתפיסת העולם שאנו מסוגלים לספק סל שירותים רחב ביותר בדומה לסלים מקבילים ובמחיר שווה לכל נפש המעניק הגנה ביטוחית למרבית לקוחותינו וכאמור במחיר הנמוך ביותר בצורה משמעותית מהקופות האחרות".</p>
    </article>
  </body>
</html>