<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/trdo-delo-se-je-izjalovilo-v-medsebojno-obracunava"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:06:00+00:00"/>
    <meta property="og:title" content="Trdo delo se je izjalovilo v medsebojno obračunavanje"/>
    <meta property="og:description" content="Že včeraj zjutraj se je na naše poročanje o nastajanju in izdaji Luciferke odzvala založba Beletrina in pozneje poslala še sporočilo za javnost, v katerem podrobneje opisuje zaplete okrog izdaje te knjige in zavrača pojasnila avtorice Svetlane Makarovič."/>
  </head>
  <body>
    <article>
      <h1>Trdo delo se je izjalovilo v medsebojno obračunavanje</h1>
      <address><time datetime="2019-11-19T06:06:00+00:00">19 Nov 2019, 06:06</time> by <a rel="author">Andraž Gombač</a></address>
      <p>
        <b>Že včeraj zjutraj se je na naše poročanje o nastajanju in izdaji Luciferke odzvala založba Beletrina in pozneje poslala še sporočilo za javnost, v katerem podrobneje opisuje zaplete okrog izdaje te knjige in zavrača pojasnila avtorice Svetlane Makarovič.</b>
      </p>
      <figure>
        <img src="https://static.primorske.si/foto/highres/gnweb/720284_prerekanje.jpg"/>
        <figcaption>Z leve: Svetlana Slapšak, Erik Valenčič, Matej Šurc in Svetlana Makarovič  </figcaption>
      </figure>
      <p><b>LJUBLJANA</b> &gt; <b>Svetlana Makarovič </b>je v petek za naš časopis komentirala zelo neobičajno ustvarjanje zelo neobičajne knjige Luciferka. V njej s pomočjo soavtorja <b>Mateja Šurca</b> niza svoje spomine in med drugim obračunava tudi z Beletrino in urednikom knjige <b>Alešem Štegrom</b>, ki v pripisu na koncu vrača udarce in opisuje, kako sta se avtorja postopoma znebila sodelavcev.</p>
      <p>“S Svetlano Slapšak in z Erikom Valenčičem se nisem skregala, le ni se nam več dalo delati skupaj. Pravzaprav se nam sploh ni dalo pisati te blesave knjige! Na koncu sva ostala samo Matej in jaz,” nam je v petek povedala Svetlana Makarovič. “Z Beletrino sem opravila za vedno. Ostajam pa v dobrih odnosih z Erikom Valenčičem in s Svetlano Slapšak. On je zame vrhunski novinar, tudi kot človeka ga zelo spoštujem in mi je pri srcu, kakor mi je tudi Svetlana Slapšak.”</p>
      <blockquote><b>Matej Šurc, soavtor Luciferke<br/></b>“Internih mailov ne nameravam razkrivati, nimam interesa prati umazanega perila v javnosti.”</blockquote>
      <h3>Je kriv pohlep?</h3>
      <p>Vse vendarle ni tako lepo, nam je včeraj povedala<b> Svetlana Slapšak</b>. “Po devetih mesecih dobrega in intenzivnega dela sem dobila serijo žaljivih sporočil Mateja Šurca, po čemer sem sklepala, da se moje delo ne bo nadaljevalo. Nekaj podobnega je doživel Erik Valenčič,” je sporočila antropologinja. “Svetlana Makarovič mi nikoli ni pojasnila, kaj in zakaj prekinja sodelovanje - niti z eno besedo. Po mojih merilih je to neotesano. Ves ta čas sem bila priča skrbi Aleša Štegra za knjigo; bil je uslužen, odprt za vsako zahtevo Svetlane Makarovič in neskončno potrpežljiv.”</p>
      <p>Založba je posredovala tudi izjavo<b> Erika Valenčiča</b>, ki opozarja, da Svetlana Makarovič “dobro ve, da bedno laže”, ko pravi, da se je Valenčič nekje izgubil in da se soavtorjem te knjige sploh ni dalo pisati: “Na knjigi smo vsi (razen nje) trdo delali mesece in mesece; sam sem prepisal veliko ur naših pogovorov, ki so osnova te zoprne knjige, in organiziral ljudi ter potek dela za njen nastanek.”</p>
      <blockquote><b>Svetlana Slapšak, nesojena soavtorica Luciferke<br/></b>“Po devetih mesecih dela sem dobila serijo žaljivih sporočil Mateja Šurca, po čemer sem sklepala, da se moje delo ne bo nadaljevalo.”</blockquote>
      <p>Valenčič ocenjuje, da sta Svetlana Makarovič in Matej Šurc - “ki je žal med procesom dela izgubil zdravorazumsko in nujno novinarsko distanco do objekta našega preučevanja ter se prelevil v karikaturo klečeplaznega, priliznjenega oprode gospe Makarovič” - prišla do zaključka, “da je bolje razdeliti denar na dva dela kot pa na štiri. Gospa, ki tako zelo rada pridiga o simbolu rdeče zvezde, ima, kot vidim, raje simbol evra,” je med drugim zapisal Valenčič in dodal, da Štegrov pripis h knjigi vsebuje “čisto resnico”.</p>
      <h3>Recenzijskih izvodov je premalo</h3>
      <p>Na nekaj vprašanj nam je včeraj odgovoril še<b> Matej Šurc</b>: “Spoštujem publicistično delo Svetlane Slapšak in Erika Valenčiča. Zakaj nista več pri projektu Luciferka, pa najbolje vesta sama.” Na vprašanje, ali zavrača obtožbo o žaljivih sporočilih, odgovarja: “Internih mailov ne nameravam razkrivati, nimam interesa prati umazanega perila v javnosti.”</p>
      <blockquote><b>Erik Valenčič, nesojeni soavtor Luciferke<br/></b>“Gospa, ki tako zelo rada pridiga o simbolu rdeče zvezde, ima, kot vidim, raje simbol evra.”</blockquote>
      <p>Povprašali smo ga tudi o sodelovanju z Beletrino. “Zame ni problem, da sta gospoda Čander in Šteger s svojimi dejanji, povezanimi z Luciferko, pokazala, da nista najbolj bistra. Drugo pa je, če mene kot soavtorja knjige sodita po sebi.”</p>
      <p>Na založbi so se odzvali še na očitek, da novinarjem v petek na tiskovni konferenci niso hoteli deliti recenzijskih izvodov: “14. člen pogodbe med Svetlano Makarovič in založbo Beletrina na njeno vztrajanje predvideva samo 20 brezplačnih izvodov, kar pa je absolutno premalo za promocijo, poleg tega so ti izvodi namenjeni tudi vsem, ki so knjigo soustvarjali.” Za intervjuje, recenzije, refleksije in druge objave Beletrina vsakič nameni vsaj 50 brezplačnih izvodov knjige, čemur pa Svetlana Makarovič ni bila pripravljena prisluhniti. “Ker nismo želeli novinarjev deliti na nekaj teh, ki bi lahko knjigo prejeli brezplačno, in druge, ki bi jo morali kupiti, smo se odločili javnosti pojasniti, zakaj recenzijskih izvodov tokrat žal ni,” so zapisali in opisali še, kako je propadel prvotni načrt izdaje knjige v sozaložništvu s Čezvesoljskim humanitarnim skladom Sapramiška.</p>
      <blockquote><b>Svetlana Makarovič, soavtorica Luciferke<br/></b>“S Svetlano Slapšak in z Erikom Valenčičem se nisem skregala, le ni se nam več dalo delati skupaj. Pravzaprav se nam sploh ni dalo pisati te blesave knjige!”</blockquote>
    </article>
  </body>
</html>