<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/syntakseis-anadromika-eos-kai-33-mines-nea-dikastiki-apofasi-dikaiose-syntaksiouxo/2918655/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T06:51:33+00:00"/>
    <meta property="og:title" content="Συντάξεις: Αναδρομικά έως και 33 μήνες! Νέα δικαστική απόφαση δικαίωσε συνταξιούχο"/>
    <meta property="og:description" content="Νέα δικαστική απόφαση για τα αναδρομικά. Δικαιώθηκε από το Πρωτοδικείο Αθηνών συνταξιούχος του Ταμείου Νομικών. Του επιδικάστηκαν αναδρομικά 3.442,23 ευρώ για παράνομες μειώσεις. Τι πρέπει να περιμένουν οι συνταξιούχοι."/>
  </head>
  <body>
    <article>
      <h1>Συντάξεις: Αναδρομικά έως και 33 μήνες! Νέα δικαστική απόφαση δικαίωσε συνταξιούχο</h1>
      <h2>Νέα δικαστική απόφαση για τα αναδρομικά. Δικαιώθηκε από το Πρωτοδικείο Αθηνών συνταξιούχος του Ταμείου Νομικών. Του επιδικάστηκαν αναδρομικά 3.442,23 ευρώ για παράνομες μειώσεις. Τι πρέπει να περιμένουν οι συνταξιούχοι.</h2>
      <address><time datetime="2019-11-19T06:51:33+00:00">19 Nov 2019, 06:51</time> by <a rel="author">Newsit Newsroom</a></address>
      <p>Μια νέα απόφαση σταθμός για τα αναδρομικά στις συντάξεις δημιουργεί νέα δεδομένα για χιλιάδες συνταξιούχους.</p>
      <p>Το Πρωτοδικείο Αθηνών, με απόφασή του στις 7 Νοεμβρίου, έναν μήνα μετά την απόφαση του ΣτΕ για το νόμο Κατρούγκαλο, δικαίωσε <i><b>συνταξιούχο</b></i> του <i><b>Ταμείου</b> <b>Νομικών</b></i> και του επιδίκασε <i><b>αναδρομικά</b></i> ύψους <i><b>3.442,23 ευρώ</b></i>, αναφέρει δημοσίευμα στον Ελεύθερο Τύπο.</p>
      <p>Σύμφωνα με την εφημερίδα, οι νέες αποφάσεις των δικαστηρίων για τις αντισυνταγματικές μειώσεις στις συντάξεις δίνουν αναδρομικά<i><b> έως και 33 μήνες</b></i>.</p>
      <p>Υπενθυμίζεται ότι με απόφασή του στις 4 Οκτωβρίου, το ΣτΕ <i><b>νομιμοποίησε</b></i> τον <i><b>επανυπολογισμό</b></i> του νόμου Κατρούγκαλου. Από τότε, όμως, έχουν δημοσιευτεί<i><b> τρεις νέες αποφάσεις</b></i> από τα <i><b>Πρωτοδικεία,</b></i> που κάθε άλλο παρά ακυρώνουν τα αναδρομικά των συνταξιούχων</p>
      <h3>Η νέα απόφαση για τα αναδρομικά</h3>
      <p>Η νέα απόφαση για τα αναδρομικά βγήκε στις <i><b>7 Νοεμβρίου</b></i> από το Διοικητικό <i><b>Πρωτοδικείο Αθηνών</b></i>. Δικαίωσε <i><b>συνταξιούχο</b></i> του <i><b>Ταμείου</b> <b>Νομικών</b></i> με αναδρομικά <i><b>3.442,23 ευρώ</b></i> για το διάστημα <i><b>από 1.7.2015 έως 31.3.2018</b></i> από τις <i><b>παράνομες μειώσεις</b></i> των νόμων 4051 και 4093.</p>
      <p>Οι μειώσεις αυτές είναι εκείνες τις οποίες το ΣτΕ έκρινε αντισυνταγματικές τον Ιούνιο του 2015 και είναι οι ίδιες μειώσεις που ενσωματώθηκαν στον επανυπολογισμό των συντάξεων τον οποίο έκρινε συνταγματικό το Συμβούλιο της Επικρατείας με τις αποφάσεις του στις 4 Οκτωβρίου 2019.</p>
      <p>Η <i><b>νέα απόφαση Πρωτοδικείου</b></i>, που δημοσιοποίησε χθες η ΕΝΥΠΕΚΚ του Αλέξη Μητρόπουλου, είναι η <i><b>τρίτη κατά σειρά</b></i> που <i><b>δικαιώνει</b> <b>συνταξιούχο</b></i> με αναδρομικά μετά τις 4 Οκτωβρίου.</p>
      <p>Οι αποφάσεις που βγαίνουν από τα Πρωτοδικεία για το διάστημα πριν και κυρίως μετά τις 4 Οκτωβρίου του 2019 αποκαλύπτουν ότι τα αναδρομικά των συνταξιούχων έχουν κριθεί υπέρ των συνταξιούχων και ότι οι αντισυνταγματικές μειώσεις που διέγνωσε το ΣτΕ τον Ιούνιο του 2015 ουδόλως «νομιμοποιήθηκαν» κατά τον επανυπολογισμό των συντάξεων.</p>
      <p>Η κρίση του ΣτΕ για τον νόμο Κατρούγκαλου δεν αφορούσε το αν υπάρχουν ή όχι αναδρομικά για τους συνταξιούχους, αλλά αν είναι συνταγματικός ο επανυπολογισμός των συντάξεων. Η απόφαση του ΣτΕ είναι μεν θετική για τον επανυπολογισμό, αλλά, όπως φαίνεται, τα δικαστήρια δεν συμμερίζονται τις ερμηνείες διαφόρων νομικών κύκλων, ότι λόγω νομιμοποίησης του επανυπολογισμού μπήκε και ταφόπλακα στα αναδρομικά, διότι το ζήτημα των αναδρομικών δεν περιγράφεται πουθενά στις αποφάσεις του ΣτΕ.</p>
      <p>Ακόμα, πάντως, είναι <i><b>άγνωστο</b> <b>πότε</b></i> θα μπορέσει η <i><b>κυβέρνηση</b></i> να <i><b>επιστρέψει</b></i> τα <i><b>αναδρομικά</b> <b>με δόσεις</b></i> σε όλους τους συνταξιούχους, πέραν όσων δικαιώνονται από τα δικαστήρια.</p>
    </article>
  </body>
</html>