<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/19/urgenza-medica-per-trump-solo-controlli-di-routine-137-954356.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T06:05:58+00:00"/>
    <meta property="og:title" content="&quot;Urgenza medica per Trump? Solo controlli di routine&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">usa</h6>
      <h1>"Urgenza medica per Trump? Solo controlli di routine"</h1>
      <h2>Il medico personale del presidente americano smentisce le voci circolate in queste ore</h2>
      <address>
        <time datetime="2019-11-19T06:05:58+00:00">19 Nov 2019, 06:05</time>
      </address>
      <p>"Donald Trump? Nessuna urgenza medica per lui". A parlare attraverso un memo è Sean Conley, medico personale del presidente americano, dopo le voci che in queste ore si sono diffuse sulla salute del tycoon.</p>
      <p>"Nonostante alcune speculazioni - scrive - non ha avuto alcun dolore al petto né è stato valutato o trattato per alcuna questione urgente o grave. In particolare, non è stato sottoposto ad alcuna valutazione cardiaca o neurologica specializzata".</p>
      <p>Tutto è nato dall'inattesa presenza di Trump all'ospedale militare Walter Reed, nei dintorni di Washington, sabato scorso. Si è trattato di un "checkup provvisorio di routine e pianificato come parte delle cure preventive regolari e primarie che riceve durante l'anno", spiega ancora il medico, e la visita è stata tenuta riservata "per le incertezze del programma".</p>
      <p>"Dopo poco più di un'ora di esami, analisi di laboratorio e colloqui - conclude la nota -, il presidente ha fatto un breve giro dell'ospedale per incontrare alcune persone dello staff medico e parlare con la famiglia di un soldato sottoposto a intervento chirurgico, infine è tornato alla Casa Bianca".</p>
      <p>Trump ha consentito che fosse reso noto il suo colesterolo totale, che è 165 (mg/dL), con un hdl di 70, un ldl di 84 e un non-hdl di 95.</p>
      <p>(Unioneonline/s.s.)</p>
    </article>
  </body>
</html>