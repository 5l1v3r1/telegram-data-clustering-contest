<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/expose-premiera-morawieckiego-rzad-pis-szykuje-dla-przedsiebiorcow-96049"/>
    <meta property="og:site_name" content="MamBiznes.pl"/>
    <meta property="article:published_time" content="2019-11-19T10:55:41+00:00"/>
    <meta property="og:title" content="Expose premiera Morawieckiego. Co rząd PiS szykuje dla przedsiębiorców?"/>
    <meta property="og:description" content="Średnio 500 zł niższej składki na ZUS, nowe ulgi inwestycyjne dla najmniejszych firm, dalsza repolonizacja czy „estoński CIT” to tylko niektóre zapowiedzi, które padły dla przedsiębiorców z mównicy Sejmowej podczas expose Mateusza Morawieckiego.  Oto co premier obiecał właścicielom firm w czasie swojego przemówienia oraz czego w nim zabrakło. Kilka minut w expose premiera Mateusza Morawieckiego […]"/>
  </head>
  <body>
    <article>
      <h1>Expose premiera Morawieckiego. Co rząd PiS szykuje dla przedsiębiorców?</h1>
      <address><time datetime="2019-11-19T10:55:41+00:00">19 Nov 2019, 10:55</time> by <a rel="author" href="https://mambiznes.pl/author/grzegorz-marynowicz" target="_blank">Grzegorz Marynowicz</a></address>
      <h3>Średnio 500 zł niższej składki na ZUS, nowe ulgi inwestycyjne dla najmniejszych firm, dalsza repolonizacja czy „estoński CIT” to tylko niektóre zapowiedzi, które padły dla przedsiębiorców z mównicy Sejmowej podczas expose Mateusza Morawieckiego.  Oto co premier obiecał właścicielom firm w czasie swojego przemówienia oraz czego w nim zabrakło.</h3>
      <figure>
        <img src="https://mambiznes.pl/wp-content/uploads/2019/11/a8483ef5f8473d-thumb-1200.jpg"/>
        <figcaption>Fot. Kancelaria Premiera RP</figcaption>
      </figure>
      <p>Kilka minut w expose premiera Mateusza Morawieckiego zajęła sfera przedsiębiorców. Obok zapowiedzi znanych już z okresu kampanii wyborczej padło kilka nowych obietnic.</p>
      <h3>Stare pomysły</h3>
      <p><a href="https://mambiznes.pl/wlasny-biznes/premier-morawiecki-nasz-rzad-zmniejszyl-liczbe-regulacji-dla-przedsiebiorcow-95271">Mateusz Morawiecki</a> podtrzymał zapowiedzieć ulgi w ZUS dla firm o najmniejszych dochodach. Pomysł zakłada, że firmy o miesięcznych dochodach do 6 tys. zł oraz przychodach nieprzekraczających 10 tys. zł zapłacą niższe składki na <a href="https://mambiznes.pl/?s=zus">ZUS</a>. Według szacunków PiS średnio firmy zapłacą około 500 zł mniejsze składki na ZUS, a maksymalny „bonus” może wynieść nawet około 700 zł miesięcznie. Kilka dni przed wyborami premier zapowiedział, że rozwiązanie zostanie wprowadzone w życie od 1 stycznia roku 2020. Ulga ma dotyczyć około 300 tys. najmniejszych firm jednoosobowych.</p>
      <p>Drugim pomysłem dla przedsiębiorców, z którym PiS szło do wyborów była obietnica podniesienia limitu przychodów uprawniających do rozliczania się na zasadach ryczałtu. Limit ten ma według zapowiedzi premiera z expose wzrosnąć z 250 tys. euro do 1 mln euro. Dla małych firm płacących niższą stawkę <a href="https://mambiznes.pl/?s=cit">CIT</a> wzrośnie limit z 1,2 mln euro do 2 mln euro.  Co ciekawe w expose nie było nic o tzw. likwidacji 30-krotności. A przecież to dziś parlament zajmie się projektem znoszącym limit 30-krotności w składkach na ZUS. Hucznie zapowiadane przed wyborami skokowe podnoszenie płacy minimalnej (do 4 tys. zł w 2023 roku) też zostało przez premiera Mateusza Morawieckiego pominięte.</p>
      <h3>Nowe propozycje</h3>
      <p> </p>
      <figure>
        <iframe data-src="https://twitter.com/PremierRP/status/1196732463906725888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Obok postulatów już znanych przedsiębiorcy mogli usłyszeć kilka nowych zapowiedzi. Premier rozpoczął od pochwalenia się statystyką, wedle której liczba kontroli skarbowych w firmach spadła o połowę. Mateusz Morawiecki zapowiedział także wprowadzenie nowych ulg dla małych firm. – Damy możliwość natychmiastowego wliczenia w koszty całej kwoty inwestycji w środki trwałe. To rozwiązanie zastąpi obecną długotrwałą amortyzację. Małe firmy zapłacą podatek, dopiero w momencie wypłaty zysku w formie dywidendy. – Wprowadzimy dla najmniejszych spółek płacących CIT tzw. estoński CIT.  To oznacza, że jeśli mała spółka nie będzie wypłacała dywidendy, a środki inwestowała wówczas nie będzie płaciła podatku. Zobowiązanie wobec urzędu skarbowego pojawi się dopiero, gdy nastąpi wypłata zysku w formie dywidendy. Mateusz Morawiecki podkreślił, iż rząd Prawa i Sprawiedliwości będzie kontynuował misję wspierania polskich firm zarówno w kraju, jak i poza Polską. – Będziemy nadal repolonizować, ponieważ im więcej polskich firm tym więcej normalności i dobrobytu. Chcemy promować kreatywność i innowacyjność Polaków – dodał premier.</p>
    </article>
  </body>
</html>