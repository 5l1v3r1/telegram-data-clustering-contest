<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/renzi-con-zingaretti-elezioni-ora-paese-a-salvini-pd-m5s-no-colle-alla-lega/1950915/"/>
    <meta property="og:site_name" content="IlSussidiario"/>
    <meta property="article:published_time" content="2019-11-19T10:43:35+00:00"/>
    <meta property="og:title" content="Renzi ‘con’ Zingaretti “Elezioni ora? Paese a Salvini”/ “Pd-M5s, no Colle alla Lega”"/>
    <meta property="og:description" content="Caos Governo, Renzi &quot;con&quot; Zingaretti lancia appello a Pd e M5s: &quot;Elezioni ora significa dare Paese e Quirinale a Salvini&quot;. Segretario dem &quot;serve una svolta&quot;"/>
  </head>
  <body>
    <article>
      <h1>Renzi ‘con’ Zingaretti “Elezioni ora? Paese a Salvini”/ “Pd-M5s, no Colle alla Lega”</h1>
      <h2>Caos Governo, Renzi “con” Zingaretti lancia appello a Pd e M5s: “Elezioni ora significa dare Paese e Quirinale a Salvini”. Segretario dem “serve una svolta”</h2>
      <address><time datetime="2019-11-19T10:43:35+00:00">19 Nov 2019, 10:43</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p><a href="https://www.ilsussidiario.net/news/elezioni-emilia-romagna-il-pd-ha-capito-che-le-sardine-aiutano-salvini/1950437/"><b>Dalle “sardine” alle Elezioni,</b></a> il passo per il <a href="https://www.ilsussidiario.net/news/dietro-le-quinte-zingaretti-si-rifugia-a-sinistra-e-manda-un-ultimatum-a-di-maio/1950420/"><b>Governo</b></a> potrebbe essere abbastanza breve: se effettivamente la <b>Lega e il Centrodestra</b> dovessero vincere anche in Emilia Romagna il prossimo 26 gennaio nelle <a href="https://www.ilsussidiario.net/news/elezioni-emilia-romagna-se-a-bologna-le-sardine-nascondono-i-pescecani/1949921/"><b>Regionali</b></a>, lo strappo e le conseguenze potrebbero comportare la caduta del Conte-bis e il ritorno alle urne in Primavera, esattamente quello che <b>Di Maio e Renzi non vogliono affatto.</b> I movimenti di “<b>protesta” anti-Salvini</b> per le vie dell’Emilia (prima <a href="https://www.ilsussidiario.net/news/salvini-con-borgonzoni-a-bologna-video-protesta-sardine-anti-lega-idranti-su-folla/1949584/"><b>Bologna</b></a>, ieri a <b>Modena</b>) cercano di frenare questa doppia possibilità anche se al momento restano parecchio distanti da quei soggetti politici che pure dovrebbero contare sulla medesima parte politica, ovvero <b>Pd e M5s</b>. Dopo la <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"><b>kermesse di Bologna del Pd, Zingaretti</b></a> ha provato anche nelle ultime ore a lanciare un appello al Governo per ritrovare il bandolo della matassa dopo le ultime forti divisioni sul <a href="https://www.ilsussidiario.net/news/lettera-non-sara-solo-lilva-a-chiudere-litalia-andra-in-ginocchio/1950155/"><b>caso Ilva</b></a> e sulla <b>Manovra</b> (dove ieri gli <a href="https://www.ilsussidiario.net/news/m5s-chiesa-paghi-limu-emendamenti-manovra-2020-stretta-su-plastic-e-sugar-tax/1950689/"><b>emendamenti</b></a> presentati in Commissione Bilancio vedono paradossalmente numeri maggiori nella maggioranza che non nell’opposizione). «<i>La manovra finanziaria ha un’anima. Il governo ancora no. E se non la trova rischia. Tra tweet, post e rivendicazioni può finire come nel film Wargames, giochi di guerra. Alla fine non ci sono vincitori. In questo caso ce ne sarebbe uno ma non dentro la maggioranza: Salvini</i>», spiega il Segretario Pd a Repubblica confermando di credere nella tenuta del Conte-bis, ma «<i><b>serve una svolta.</b> Abbiamo chiesto al premier di preparare un’agenda comune che metta al centro l’urgenza di riaccendere l’economia e la giustizia sociale</i>». Da qui l’appello a tornare sul tema dello <b>Ius Soli</b> e contro i <b>Decreti Sicurezza di Salvini</b>: una <a href="https://www.ilsussidiario.net/news/visti-da-sinistra-usa-ilva-e-sardine-niente-voto-lultima-virata-di-zingaretti/1950202/"><b>svolta a sinistra</b></a> con tanto di appello urgente a Italia Viva e M5s, gli alleati di Governo.</p>
      <h4>GLI ALLARMI DI PD E ITALIA VIVA SULLA TENUTA DEL GOVERNO</h4>
      <p>«<i>Serve più rispetto. <b>Di Maio mi ha risposto col sarcasmo</b>. Potrei fare lo stesso. È più importante l’acqua alta? Certo, allora vorrei dirgli che a Venezia piove ancora e lui oggi parla delle preferenze nella legge elettorale</i>», attacca <b>Zingaretti</b> contro il leader M5s, confermando come la svolta tanto attesa al momento manca eccome nel Governo giallorosso. Poi c’è <a href="https://www.ilsussidiario.net/news/legge-elettorale-pd-m5s-proporzionale-correttivi-no-maggioritario-lega-renzi/1949014/"><b>Renzi</b></a> che con la sua “<b>ItaliaShock</b>” sta provando a presentare diversi piani per cambiare la Manovra senza aggiungere nuove tasse: ma in un certo modo, per una volta, i suoi appelli vanno nella medesima direzione di quelli del Pd zingarettiano «<i>Andare a votare oggi significa <b>regalare a Matteo Salvini il Paese, il Quirinale, i pieni poteri</b></i>». Davanti alla possibilità avanzata da alcuni colonnelli del Pd, <a href="https://www.ilsussidiario.net/news/retroscena-voto-in-marzo-la-mossa-di-zingaretti-per-bruciare-le-nomine-di-renzi/1946705/"><b>Renzi “sta” con Zingaretti</b></a> e lo ribadisce nell’intervista al Corriere della Sera: «<i>Se sblocchiamo i cantieri l’Italia riparte. Con noi il Pil cresceva, adesso è a zero. Non possiamo aspettare che sia troppo tardi. Pensiamo a far crescere i posti di lavoro piuttosto che a far crescere i sondaggi. […] Faremo di tutto per eleggere un presidente della Repubblica non sovranista. Questa è la nostra sfida. E Italia Viva la vincerà</i>». Poi però i distinguo e le liti sono sempre dietro l’angolo e allora Renzi rilancia «<i>Ho fatto quattro manovre: tre leggi di bilancio e il decreto legge sugli 80 euro. E dunque conosco i numeri, sfido chiunque a dire che manchino i soldi mentre invece è il momento di rilanciare le infrastrutture, sbloccando i cantieri essendo oggi questa l’emergenza nazionale». </i><b>Controreplica di Zingaretti</b> lapidaria: «<i><a href="https://www.ilsussidiario.net/news/matteo-renzi-governo-avanti-con-o-senza-conte-in-umbria-brillante-risultato/1944532/"><b>Troppe liti</b></a>, non si può governare insieme da avversari: se qualcuno si illude adesso di fare la corsa da solo, e in modo strumentale, gli italiani lo puniranno»</i>.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/caso-mes-ecco-le-mosse-per-tutelare-i-nostri-risparmi/1951242/"/>
        <a href="https://www.ilsussidiario.net/news/legge-elettorale-referendum-rosatellum-manovra-ecco-chi-decide-la-partita/1951296/"/>
        <a href="https://www.ilsussidiario.net/news/gruber-piu-strono-renzi-o-di-maio-video-gualtieri-imbarazzato-governo-dura/1951189/"/>
        <a href="https://www.ilsussidiario.net/news/caso-mes-cosi-leuropa-grazie-a-conte-fara-fuori-le-nostre-banche/1950836/"/>
        <a href="https://www.ilsussidiario.net/news/sondaggi-politici-lega-34-ma-in-calo-m5s-rialza-la-china-crollo-renzi/1950865/"/>
        <a href="https://www.ilsussidiario.net/news/elisabetta-trenta-casa-grande-mi-serve-m5s-attacca-lex-ministra-inaccettabile/1950614/"/>
      </related>
    </article>
  </body>
</html>