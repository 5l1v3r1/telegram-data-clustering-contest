<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/19/news/ilaria_cucchi_salvini_sciacallo_io_sindaco_di_roma_solo_se_partiti_fanno_passo_indietro_-241402971/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T10:24:00+00:00"/>
    <meta property="og:title" content="Ilaria Cucchi: &quot;Salvini sciacallo. Io sindaco di Roma? Solo se partiti fanno passo indietro&quot;"/>
    <meta property="og:description" content="E' ancora scontro tra la sorella del giovane morto in seguito al pestaggio di due carabinieri e l'ex ministro dell'Interno: &quot;Fa politica di"/>
  </head>
  <body>
    <article>
      <h1>Ilaria Cucchi: "Salvini sciacallo. Io sindaco di Roma? Solo se partiti fanno passo indietro"</h1>
      <h2>E' ancora scontro tra la sorella del giovane morto in seguito al pestaggio di due carabinieri e l'ex ministro dell'Interno: "Fa politica di basso livello sulla morte di mio fratello. Posso solo querelarlo"</h2>
      <address>
        <time datetime="2019-11-19T10:24:00+00:00">19 Nov 2019, 10:24</time>
      </address>
      <p>"Il giorno in cui viene pronunciata la sentenza ha il coraggio di dire quelle parole come se fosse al bar e parlasse ai suoi amici? Sono solo una normale cittadina ma non posso fare altro che querelarlo". Lo ha detto Ilaria Cucchi intervistata durante il programma 'Lavori in corso' in onda su Radio Radio e Radio Tv.<br/><br/>"Matteo Salvini fa speculazione su mio fratello, sono stata accusata io di fare questo, ma lui è uno sciacallo - ha aggiunto Ilaria - fa politica di basso livello sulla morte di mio fratello e sulla nostra storia. Arriva al punto di parlare ancora di droga nel momento in cui sono state emesse le sentenze di condanna per omicidio dopo dieci anni dalla morte di mio fratello. Ma che ci vuole dire che i drogati devono essere uccisi? Secondo me lui è completamente fuori dal mondo. Il giorno della sentenza mia madre che sta molto male è rimasta tantissime ore in quell'udienza ad aspettare la pronuncia. Mio padre è una persona talmente per bene e onesta che a pochi giorni dalla morte di Stefano ha denunciato suo figlio per aver trovato un quantitativo di droga nella sua abitazione di Morena.<br/><br/>Questa è la nostra famiglia. Anche io da madre, ho paura della droga, anche io sono contraria, ma qui parliamo di omicidio preterintenzionale non di droga. Matteo Salvini piuttosto che preoccuparsi del nostro processo si preoccupi di casa sua, pensi a loro, non alla mia famiglia. Mio fratello non è morto perché drogato, è chiaro a tutti fuorchè a salvini che ripete sempre le stesse cose... Probabilmente sarà ancora sotto gli effetti del mojito. La querela è in via di presentazione".<br/><br/>Quanto al suo impegno politico, Cucchi ha aggiunto: "Quella che mi piace e che voglio fare è quella che ho fatto in questi dieci anni... Quella vera, quella sul campo, non quella che parla alla pancia della gente. Quella che torna interessarsi al tema dei diritti umani. Ci dobbiamo battere per i nostri figli per consegnargli una società migliore".<br/><br/>Infine, ha ricordato: "Ho detto che sono pronta a presentarmi come sindaco di Roma purchè tutti i partiti facciano un passo indietro. Più una provocazione che altro... Infatti sono rimasta a casa. Ora penso a godermi questo momento di riconciliazione con me stessa. Avevamo ragione noi, faccio ancora fatica a pensare che ce l'abbiamo fatta".<br/><br/> </p>
    </article>
  </body>
</html>