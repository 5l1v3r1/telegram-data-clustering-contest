<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/primarul-timisoarei-firma-de-deratizare-nu-a-cerut-autorizatie-de-la-primarie-cetatenii-sa-ceara-certificatul-si-referinte-despre-firme.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T10:24:49+00:00"/>
    <meta property="og:title" content="Primarul Timișoarei: Firma de deratizare nu a cerut autorizaţie de la primărie. Cetăţenii să ceară certificatul şi referinţe despre firme"/>
    <meta property="og:description" content="Primarul Nicolae Robu a declarat, marţi, că firma de deratizare care a efectuat acest serviciu în blocul de pe strada Moriţei nr. 8 din Timişoara nu a"/>
  </head>
  <body>
    <article>
      <h1> Primarul Timișoarei: Firma de deratizare nu a cerut autorizaţie de la primărie. Cetăţenii să ceară certificatul şi referinţe despre firme </h1>
      <address><time datetime="2019-11-19T10:24:49+00:00">19 Nov 2019, 10:24</time> by <a rel="author">Redacția</a></address>
      <p>Primarul Nicolae Robu a declarat, marţi, că firma de deratizare care a efectuat acest serviciu în blocul de pe strada Moriţei nr. 8 din Timişoara nu a cerut niciodată vreun aviz de funcţionare de la primărie, funcţionând printr-un act „dincolo de limitele iresponsabilului”, ilegal, şi a lansat un apel la cetăţeni să ceară autorizaţiile şi certificatele de funcţionare ale firmelor cu care vor să facă astfel de acţiuni, solicitând totodată şi referinţe despre respectiva societate comercială, relatează Agerpres.</p>
      <p>Potrivit acestuia, deratizarea s-a făcut în camerele nelocuite, pentru că acolo erau insecte. În camerele învecinate se presupune că a pătruns o cantitate mai mare de substanţe volatile venite din celelalte.</p>
      <p>„Acea firmă şi decidenţii sunt iresponsabili. Firma respectivă nu a solicitat niciodată acord de funcţionare de la primărie şi, deci, nici nu a primit. Azi mi s-a prezentat un banner prin care firma îşi face reclamă şi dă şi un număr de telefon. Să te apuci de o astfel de activitate fără să ai autorizaţie, să foloseşti substanţe fără să te documentezi asupra riscului este dincolo de orice iresponsabilitate. Dar cei care au cerut să li se facă deratizarea nu au cerut avizul de funcţionare, certificatul firmei (…). Fac şi voi face apel la administratorii de asociaţii de proprietari şi la proprietarii de la case să fie precauţi, să nu permită vreo astfel de acţiune de deratizare de la vreo firmă care nu prezintă certificat de funcţionare, dar să ceară şi referinţe despre firmă dacă a mai făcut deratizări şi dacă au fost eficienţi şi cum au lucrat”, a detaliat primarul Nicolae Robu, într-o conferinţă de presă.</p>
      <p>Edilul a precizat că primăria trebuia să se dea un acord comercial, în baza unei hotărâri de consiliu local din 2002, dar firma nu a făcut-o.</p>
      <p>„Am cerut să se facă verificările, dar niciodată această firmă nu a solicitat autorizaţie de funcţionare. Trebuie văzut mai departe la Registrul Comerţului. Vom face o campanie de control la toate firmele despre care avem ştire (…). Trebuie făcută verificare la toate cele care sunt înregistrate undeva. Ei trebuia să obţină în primul rând codul CAEN. Primăria poate genera o hotărâre de consiliu local, dar aici sunt lucruri atât de periculoase, încât cei care nu respectă legea trebuie să ajungă direct în penal, ori primăria nu ar putea da decât amenzi”, a afirmat Nicolae Robu.</p>
      <p>Patronul firmei din Timișoara, care a realizat dezinsecția la blocurile unde s-au înregistrat trei decese, este cooperant cu procurorii și susține că a cumpărat substanțele la negru, fără documente, de la o firmă autorizată, au declarat pentru G4Media surse judiciare. Potrivit acestora, s-ar fi utilizat o cantitate mai mare de substanță în timpul deratizării blocurilor, neștiind care sunt efectele (detalii <a href="https://www.g4media.ro/surse-patronul-firmei-din-timisoara-le-a-spus-procurorilor-ca-a-cumparat-substantele-si-a-utilizat-cantitati-mai-mari-fara-sa-stie-care-sunt-efectele.html">aici</a>).</p>
      <p>
        <b>Citește și</b>
      </p>
      <p>
        <b>
          <a href="https://www.g4media.ro/fisa-de-securitate-a-insecticidului-folosit-de-firma-din-timisoara-mortal-in-caz-de-inhalare-gazul-este-eliberat-la-umezeala.html">Fişa de securitate a insecticidului folosit de firma din Timişoara: mortal în caz de inhalare. Gazul este eliberat la umezeală</a>
        </b>
      </p>
      <p>
        <i>Sursa foto: Facebook Nicolae Robu</i>
      </p>
    </article>
  </body>
</html>