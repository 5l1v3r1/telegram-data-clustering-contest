<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/serijski-prvaki-izgubili-pri-hrastu"/>
    <meta property="og:site_name" content="Primorske novice"/>
    <meta property="article:published_time" content="2019-11-19T10:32:54+00:00"/>
    <meta property="og:title" content="Serijski prvaki izgubili pri Hrastu"/>
    <meta property="og:description" content="Zelo zanimiv četrti krog balinarske superlige je prinesel več zanimivih derbijev. Najbolj odmeva zmaga kobjeglavskega Agrochema Hrasta proti škofjeloški Trati. Veselo je bilo tudi v Zabičah, Portorožu in Postojni."/>
  </head>
  <body>
    <article>
      <h1>Serijski prvaki izgubili pri Hrastu</h1>
      <address><time datetime="2019-11-19T10:32:54+00:00">19 Nov 2019, 10:32</time> by <a rel="author">Simon Maljevac</a></address>
      <p>
        <b>Zelo zanimiv četrti krog balinarske superlige je prinesel več zanimivih derbijev. Najbolj odmeva zmaga kobjeglavskega Agrochema Hrasta proti škofjeloški Trati. Veselo je bilo tudi v Zabičah, Portorožu in Postojni.</b>
      </p>
      <figure>
        <img src="https://static.primorske.si/foto/highres/sport/720325_266-svara.jpg"/>
        <figcaption>Tudi Marko Švara ima velik del zaslug za zmago Hrasta proti serijskemu prvaku Trati. Foto: Tomaž Primožič/FPA</figcaption>
      </figure>
      <p>Moštvi z najbolj zvenečimi balinarskimi imeni sta se pomerili v Novi Gorici, kjer je Agrochem Hrast po izenačenem obračunu ugnal Trato. Derbi kroga so bolje odprli Kobjeglavci in tehnične discipline pričakali ob vodstvu 6:2. V svojih rokah so ga držali vse do konca štafetnega zbijanja, ko so Škofjeločani uspeli izenačiti na 9:9. Končnica dvoboja je ponovno minila v znamenju domačinov, pri katerih so bili ključi do zmage v rokah <b>Gregorja Severja</b> in <b>Erika Petriča</b> ter<b> Marka Švare</b> in <b>Gorazda Ferfolje</b> v igrah dvojic, pa tudi <b>Mitje Petriča</b> v igri posameznikov. “To je pomembna zmaga proti branilcem naslova. V zadnjem delu tekme sva z Erikom kot tudi ostali igrali odlično. Kot kaže, se bodo za sam vrh potegovale najmanj štiri ekipe,” je po sladki zmagi proti serijskim prvakom z Gorenjske dejal izkušeni Sever.</p>
      <p>Tudi v Zabičah se je po koncu občinskega derbija smejalo domačinom. Ilirska Bistrica je vse upe na uspeh zapravila že v prvi polovici tekme, ko se po vodstvu Zabič z 10:0 ni več uspela pobrati. <b>Martin Zdauc</b> je v “brzincu” ponovno zadel kar 46 krogel, a je bil to eden izmed redkih svetlih trenutkov gostov, ki niso našli odgovora za razpoložene domačine v klasičnih igrah. Ker so bili na visokem ravni tudi <b>Goran Vujanović</b> v hitrostnem zbijanju ter<b> Anton Fabec</b> in <b>Simon Možina</b> v natančnem zbijanju, so lahko številni domači pristaši mirno spremljali končnico, v kateri so Bistričani zgolj omilili poraz. “Začeli smo po željah in nepričakovano visoko slavili. S takimi igrami se lahko uvrstimo na zaključni turnir,” je pojasnil Možina. “Domačini so bili boljše moštvo. Po slabem začetku smo dokončno potonili v tehničnih disciplinah in vsega je bilo konec,” je ključne razloge za neuspeh nanizal Zdauc.</p>
      <p>Tretji v nizu zanimivih derbijev je bil v Kopru. Boljše volje so ga končali Portorožani, ki so bili ob vodstvu domače Marjetice z 8:2 že v navidez izgubljenem položaju, a so s kar sedmimi točkami v zbijanjih uspeli izenačiti na 9:9 in v končnici tekme z odličnimi igrami v trojki in igrah dvojic izpeljali popoln preobrat. Gostujočo barko so do zmage popeljali <b>Robert</b> in <b>Tadej Kontič</b>, <b>Nikola Đorđević</b> in <b>Jan Blažič</b>, medtem ko sta imela v domači zasedbi<b> Senad Ramić</b> in<b> Gregor Korošec</b> premalo razpoloženih soigralcev. “Gostje so izkoristili vse naše napake. Prikazali smo najslabšo predstavo v sezoni. Po visokem vodstvu se nam je vse podrlo. Mogoče je bila kriva prevelika želja, ki je vplivala na predstavo obeh moštev,” je istrski derbi komentiral član poražene zasedbe <b>Matej Kristančič</b>.</p>
      <p>Skala je v Postojno pripotovala kot drugouvrščena ekipa superlige, a vloge favorita ob zelo slabem bližanju ni potrdila. Torbarji so izkoristili prednost domačega terena ter s točkami<b> Franka Blažiča</b>,<b> Borisa Borovine</b>, <b>Andreja Sedmaka</b>,<b> Igorja Linića</b> in ostalih ves dvoboj uspešno gradili pot do nepričakovano visoke zmage, s katero so vložili kandidaturo za mesto v sredini lestvice. Na dnu ostaja Košana, ki je kljub odličnemu <b>Andreju Kastelicu</b> ostala praznih rok v Ljubljani, in bo v naslednjem krogu prve točke lovila proti Postojnčanom.</p>
    </article>
  </body>
</html>