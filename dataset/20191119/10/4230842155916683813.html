<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191119-distaty-vorogiv-chy-posvaryty-soyuznykiv-yak-rf-vykorystovuye-interpol/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T10:39:52+00:00"/>
    <meta property="og:title" content="Дістати ворогів чи посварити союзників? Як РФ використовує Інтерпол"/>
    <meta property="og:description" content="Затриманий поляками ветеран АТО Ігор Мазур повернувся в Україну. Його обвинувачували в участі у Чеченському конфлікті."/>
  </head>
  <body>
    <article>
      <h1>Дістати ворогів чи посварити союзників? Як РФ використовує Інтерпол</h1>
      <address>
        <time datetime="2019-11-19T10:39:52+00:00">19 Nov 2019, 10:39</time>
      </address>
      <p>Затриманий поляками ветеран АТО Ігор Мазур повернувся в Україну. Його обвинувачували в участі у Чеченському конфлікті.</p>
      <p>Затримання українця Ігора Мазура стало справжнім шоком, він їхав до сусідів на запрошення тамтешньої віцеспікерки. Без проблем перетнув наш кордон. І потрапив у руки польських прикордонників.</p>
      <p>Колишнього <b>бійця АТО взяв на поруки консул</b> у Любліні. Після того як його минулого тижня затримали при перетині кордону з Польщею. Він опинився у списку розшукуваних персон Інтерполу на вимогу Росії.</p>
      <p>Ігор каже, дійсно був у Чечні в 95-му, втім, лише супроводжував міжнародну групу журналістів. Але тепер він це має доводити в суді. Росія ж зі свого боку має надати свої докази для польської Феміди.</p>
      <blockquote>Росія вкидаючи таку особу до бази Інтерполу насправді не розраховує на те, що її видадуть – звичайно, є такий шанс, але глобально мета інша. Це спосіб принизити цю людину, адже вона проводить час в арешті, має проблеми, – журналіст Марчін Вирва.</blockquote>
      <p>Польський оглядач Марчін Вирва, який першим написав у пресі про затриманого українця, вказує на цікаву деталь. Російські спецслужби дали наводку на українця саме полякам, ім’я Мазура не світилось у загальній базі Інтерполу. Це спричинило хвилю домислів.</p>
      <p><b>Читайте:</b> <a href="https://fakty.com.ua/ua/ukraine/20191110-sprava-mazura-shho-vidomo-pro-ukrayinskogo-veterana/">Справа Мазура: що відомо про українського ветерана</a></p>
      <p>Здається, Росія розраховує, що це може довести до конфліктів між Україною і Польщею.</p>
      <p>До цього додались чутки в польській пресі, нібито Мазура заарештували через націоналістичні погляди.</p>
      <blockquote>Чергову інформаційну війну вдалось загасити в зародку.</blockquote>
      <p>Чимало польських організацій і політиків вступились за Мазура.</p>
      <p>Окружна прокуратура у Любліні поки так і не отримала документів від Росії, які, нібито, підтверджують що Мазур вчиняв злочини на території Чечні. Справа, по суті, зависла і уже ввечері середи українець покинув територію Польщі.</p>
      <p>Росія – майстер маніпуляцій. У списки Інтерполу з подачі Москви за словами Ігора Мазура можуть потрапити й інші його однодумці. Приміром, Дмитра Яроша та братів Тягнибоків теж звинувачують в участі у Чеченському конфлікті.</p>
      <figure>
        <iframe src="https://www.youtube.com/embed/kQL6J67AWOo" width="560" height="315" data-service="Youtube" scrolling="no"/>
      </figure>
      <p>Росіяни усіх кого хочуть заарештувати закордоном, представляють як кримінальних злочинців і вдало маскують справу. Поки що, їм <b>не вдалось через Інтерпол отримати жодного українця</b>, принаймні за політичними мотивами. Зате вони вдало домагаються екстрадиції чеченців по всій Європі.</p>
      <p>Юридично до Росії немає за що придертись, вона використовує шпарини в міжнародному законодавстві аби дістати політично неугодних закордоном. Але чи можливо цю ситуацію змінити?</p>
      <p>Радник українського міністра закордонних справ Антон Геращенко каже, <b>до Росії можна було б застосувати санкції</b>, як до учасника, який зловживає Інтерполом.</p>
      <p>Але росіяни і тут можуть викрутитись, бо надто великий вплив мають в організації.</p>
      <p>Факти ICTV раніше писали про те, що <a href="https://fakty.com.ua/ua/ukraine/20191110-rosiya-ne-vystavlyala-chervonu-kartku-interpolu-na-mazura/">Росія не виставляла червону картку Інтерполу</a> на Мазура.</p>
    </article>
  </body>
</html>