<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/klichko-jide-na-zjizd-jevropeyskoji-narodnoji-partiji-640909.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T10:53:21+00:00"/>
    <meta property="og:title" content="Кличко їде на з’їзд Європейської народної партії"/>
    <meta property="og:description" content="Європейська народна партія обере нове керівництво"/>
  </head>
  <body>
    <article>
      <h1>Кличко їде на з’їзд Європейської народної партії</h1>
      <address>
        <time datetime="2019-11-19T10:53:21+00:00">19 Nov 2019, 10:53</time>
      </address>
      <h4>Європейська народна партія обере нове керівництво</h4>
      <p>Мер Києва Віталій Кличко візьме участь у щорічному з’їзді Європейської народної партії, що відбудеться 20-21 листопада у столиці Хорватії місті Загреб.</p>
      <p>Про це повідомляє пресслужба столичного голови.</p>
      <p>Партійний з’їзд збере понад 2 тисячі учасників, зокрема, лідерів держав та голів урядів із 40 країн.</p>
      <p>Члени ЄНП оберуть нове керівництво партії, а також обговорять стратегії ефективної боротьби з кліматичними змінами, розширення прав і можливостей молоді та питання вступу до ЄС двох західнобалканських держав. У з’їзді візьме участь і голова фракції ЄНП в Европарламенті Манфред Вебер. </p>
      <p>Європейська народна партія - найбільша та найвпливовіша загальноєвропейська політична сила, заснована у 1976 році. Партія, що налічує 84 партії-члена та партнерів з 43 країн, захищає цінності та принципи сильної і демократичної, прозорої та об’єднаної Європи. ЄНП послідовно підтримує рух України до Європи та збереження санкцій проти Російської Федерації. </p>
      <p>Партія «Удар», яку очолює Кличко, з вересня 2013 року має статус спостерігача в Європейській народній партії.</p>
      <p>Як повідомлялося, у Європейському парламенті дев’ятого скликання депутати <a href="https://glavcom.ua/news/u-jevroparlamenti-stvorili-grupu-druziv-ukrajini-627648.html">створили неформальну групу «друзів європейської України».</a></p>
      <related>
        <a href="https://glavcom.ua/kyiv/news/klichko-predstaviv-novogo-ochilnika-golosijivskogo-rayonu-640749.html"/>
        <a href="https://glavcom.ua/columns/kyrylosazonov/klichko-virishiv-rozpochati-borotbu-za-prezidentske-krislo-640689.html"/>
        <a href="https://glavcom.ua/kyiv/news/klichko-anonsuvav-prezentaciyu-novogo-genplanu-kijeva-640225.html"/>
      </related>
    </article>
  </body>
</html>