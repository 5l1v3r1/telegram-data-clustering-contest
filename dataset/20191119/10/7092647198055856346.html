<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39766/%D8%A8%D8%B1%D8%A7%DB%8C-%D8%A8%D8%A7%D8%B2%D8%B3%D8%A7%D8%B2%DB%8C-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7-%DA%86%D9%87-%D9%85%D9%82%D8%AF%D8%A7%D8%B1-%D8%A8%D9%88%D8%AF%D8%AC%D9%87-%D9%86%DB%8C%D8%A7%D8%B2-%D8%A7%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="برای بازسازی نیروگاه‌ها چه مقدار بودجه نیاز است؟"/>
    <meta property="og:description" content="مدیرعامل شرکت برق حرارتی گفت: شرکت برق حرارتی باید سالیانه سه میلیارد یورو سرمایه گذاری برای احداث و نوسازی نیروگاه‌ها انجام دهد؛ بنابراین باید از همه مسیر‌های موجود حداکثر استفاده را بکنیم."/>
  </head>
  <body>
    <article>
      <h1>برای بازسازی نیروگاه‌ها چه مقدار بودجه نیاز است؟</h1>
      <address><time datetime="2019-11-19T10:00:00+00:00">19 Nov 2019, 10:00</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>مدیرعامل شرکت برق حرارتی گفت: شرکت برق حرارتی باید سالیانه سه میلیارد یورو سرمایه گذاری برای احداث و نوسازی نیروگاه‌ها انجام دهد؛ بنابراین باید از همه مسیر‌های موجود حداکثر استفاده را بکنیم.</i>
      </p>
      <figure>
        <img src="https://barghnews.com/files/fa/news/1398/8/28/83986_397.jpg"/>
      </figure>
      <p>به گزارش <a href="https://barghnews.com/">برق نیوز</a>،محسن طرز طلب مدیر عامل شرکت تولید نیروی برق حرارتی  با اشاره به کاهش راندمان نیروگاه ری گفت: در این راستا مجوز قانونی برای احداث نیروگاه با راندمان ۶۰ درصد و هم‌چنین مجوز‌های زیست محیطی را اخذ کرده‌ایم.<br/>او ادامه داد: سرمایه مورد نیاز برای نوسازی نیروگاه از خط اعتباری ژاپن قرار بود تامین شود که ژاپنی‌ها به دلیل تحریم انصراف دادند.<br/><br/>مدیر عامل شرکت تولید نیروی برق حرارتی اضافه کرد: اگر امکان فراهم کردن سرمایه مورد نیاز برای نوسازی نیروگاه ری از طریق تهاتر با نفت فراهم نشود، راهکار‌های دیگر به کار گرفته خواهد شد.<br/><br/>طرزطلب در ادامه با اشاره به راهکار‌هایی که برای تامین سرمایه نیروگاه ری در نظر گرفته شده است، گفت: چنانچه هیچ‌کدام از راهکار‌ها به نتیجه نرسید، از منابع دولتی این پروژه را اجرا می‌کنیم. در واقع این سرمایه توسط شرکت مادر تخصصی برق حرارتی باید تامین شود، زیرا پروژه واجبی است.<br/><br/>او با اشاره به سرمایه مورد نیاز برای تامین تجهیزات برای این نیروگاه، اضافه کرد: شرکت مادر تخصصی برق حرارتی باید سالیانه سه میلیارد یورو سرمایه گذاری برای احداث و نوسازی نیروگاه‌ها انجام دهد؛ بنابراین باید از همه مسیر‌های موجود حداکثر استفاده را بکنیم.<br/><br/>مدیر عامل شرکت تولید نیروی برق حرارتی گفت: اگر در قانون امکانی وجود دارد، باید ابتدا از آن امکان استفاده کنیم و اگر امکان‌پذیر نبود، راهکار‌های دیگری را امتحان کنیم.<br/><br/>طرزطلب اضافه کرد: از سوی دیگر برای تامین چنین مبلغی باید تسهیلات بگیریم. اینطور نیست که در صندوق موجود باشد. باید با مشقت تسهیلات بگیریم و اوراق بفروشیم. به دلیل پروژه‌های قبلی تسهیلات اخذ شده و به موقع پرداخت نشده که باعث شده تسهیلات ۲ یا سه هزار میلیارد تومانی به ۴۰ هزار میلیارد تومان تبدیل شود.<br/><br/>منبع: <a href="http://www.barghnews.com/">باشگاه خبرنگاران</a></p>
    </article>
  </body>
</html>