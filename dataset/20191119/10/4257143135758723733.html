<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/mindennapi-vendegek-lettek-a-vadallatok-a-lakott-teruleteken"/>
    <meta property="og:site_name" content="infostart"/>
    <meta property="article:published_time" content="2019-11-19T10:36:00+00:00"/>
    <meta property="og:title" content="Mindennapi vendégek lettek a vadállatok Budapesten és környékén"/>
    <meta property="og:description" content="A belterületen megjelenő állatok némelyekben félelmet keltenek, egyesek bosszankodnak, mások azonban etetik, védik őket és még nevet is adnak nekik."/>
  </head>
  <body>
    <article>
      <h1>Mindennapi vendégek lettek a vadállatok Budapesten és környékén</h1>
      <address><time datetime="2019-11-19T10:36:00+00:00">19 Nov 2019, 10:36</time> by <a rel="author">Infostart</a></address>
      <h3>A belterületen megjelenő állatok némelyekben félelmet keltenek, egyesek bosszankodnak, mások azonban etetik, védik őket és még nevet is adnak nekik.</h3>
      <p>A nagyobb városokban – így Budapesten is – egyre többször jelennek meg olyan vadon élő állatok, amelyekkel korábban rendszerint csak erdős területeken lehetett találkozni. Egyebek mellett a vaddisznó, a róka és a nyest is a legváratlanabb helyeken és egyre nagyobb számban bukkan fel településeken, esetenként jelentős károkat is okozva. A számos hétvégi telek, régi ház vagy gazdátlanul álló villa több okból is kiváló búvóhelyet jelent a vadállatoknak: a gyümölcsfák bőséges táplálékkal szolgálnak, de a póráz nélkül sétáltatott kutyák sem szaglásszák ki őket, szemben az erdővel – tájékoztatta a <a href="https://magyarnemzet.hu/gazdasag/onkenyes-lakasfoglalok-a-vadak-7505057/?">Magyar Nemzetet</a> a Budapesti Erdészet vezetője. A kertekben található automata öntözőberendezés által pedig a szomjukat is olthatják az állatok.</p>
      <p>A XII. kerületben elsősorban a róka és a vaddisznó fordul elő. Az idén eddig már kétszer annyi vaddisznót fogtak be, mint a korábbi években egy esztendő alatt. A rókákat a medencék és kerti tavak, valamint a házi komposztálók és a szabadon hagyott hulladék csalogathatja lakott területekre.</p>
      <p>A vadállatok a pesti oldalon is gyakori vendégek. A XVII. kerületben főleg őz, nyúl és róka van jelen – közölte Horváth Tamás, a városrész polgármestere. A Naplás-tó környékén vaddisznó is előfordul, viszonylag nagy számban. A mezei nyúl és az őz mezőgazdasági károkat okoz, főleg a gyümölcsösökben, a vaddisznó pedig a gabonatáblákat túrja fel.</p>
      <p>Az erdei vadak az agglomerációban is nagy számban vannak jelen. Fót polgármestere a lapnak elmondta: az őz, a vaddisznó és a róka mellett a fácán, illetve a nyúl is a település külső részeinek jellegzetes látogatója, és elvétve gímszarvast is észlel a mezei őrszolgálat. Vass György a leggyakoribb káresetek között említette, amikor autók vadat gázolnak el vagy a terményekben okoznak károkat.</p>
      <p>Budakeszin is előfordulnak problémák a vadak városi jelenléte miatt. Egyes vadak valósággal belakják az elhagyott, üresen álló ingatlanokat. Szelenczy Gabriella jegyző szerint a lakott területen megjelenő állatok némelyekben félelmet keltenek, egyesek bosszankodnak az elszenvedett károk miatt, mások etetik, elnevezik és védik a vadakat.</p>
      <p>
        <i>Nyitókép: MTI Fotó: Kovács Attila</i>
      </p>
    </article>
  </body>
</html>