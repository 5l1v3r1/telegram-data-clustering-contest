<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/skandalo-siemens-enochoi-oi-22-apo-toys-54-katigoroymenoys-athoothikan-5/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T10:55:17+00:00"/>
    <meta property="og:title" content="Σκάνδαλο Siemens: Ένοχοι οι 22 από τους 54 κατηγορούμενους – Αθωώθηκαν 5"/>
    <meta property="og:description" content="Την ενοχή 22 από τους 54 κατηγορούμενους στην υπόθεση της σύμβασης 8002 μεταξύ της Siemens και του ΟΤΕ, για την κατηγορία της νομιμοποίησης παράνομων εσόδων"/>
  </head>
  <body>
    <article>
      <h1>Σκάνδαλο Siemens: Ένοχοι οι 22 από τους 54 κατηγορούμενους – Αθωώθηκαν 5</h1>
      <address>
        <time datetime="2019-11-19T10:55:17+00:00">19 Nov 2019, 10:55</time>
      </address>
      <p>Την <b>ενοχή 22</b> από τους 54 κατηγορούμενους στην υπόθεση της σύμβασης 8002 μεταξύ της <a href="https://neaselida.gr/tag/siemens/"><b>SIEMENS</b></a> και του <b>ΟΤΕ</b>, για την κατηγορία της νομιμοποίησης παράνομων εσόδων κατ’ επάγγελμα αποφάσισε ομόφωνα το Τριμελές Εφετείο Κακουργημάτων.</p>
      <p>Το <a href="https://neaselida.gr/tag/diki/"><b>δικαστήριο</b></a> ανακοίνωσε την απόφαση του χωρίς να αναπτύξει το σκεπτικό του για την κρίση του. Με την απόφαση που ανακοινώθηκε, πλην των 22 που κρίθηκαν ένοχοι, <b>απαλλάχθηκαν λόγω παραγραφής 27</b> κατηγορούμενοι και αθωώθηκαν πέντε.</p>
      <p>Οι δικαστές, όπως εκτιμά η υπεράσπιση, αποδέχονται την εισαγγελική πρόταση σύμφωνα με την οποία το αδίκημα της δωροδοκίας είναι πλημμέλημα και επομένως έχει υποπέσει σε παραγραφή. Παραμένει ωστόσο το <b>κακούργημα της νομιμοποίησης παράνομων χρημάτων</b> που διακινήθηκαν, σύμφωνα με την δικογραφία, από την γερμανική εταιρία προς στελέχη του ΟΤΕ την περίοδο υπογραφής της σύμβασης αλλά και των επεκτάσεων της, από το 1997 και για περίπου πέντε χρόνια μετά.</p>
      <p>Με την απόφαση του, το δικαστήριο ανάμεσα σε άλλους, κήρυξε ενόχους τον πρώην πρόεδρο της μητρικής Siemens <b>Έντουαρντ Πίρερ</b>, την αθώωση του οποίου είχε ζητήσει η εισαγγελέας Ελένη Σκεπαρνιά, και το πρώην υψηλόβαθμο στέλεχος Ράινχαρτ Σίκατσεκ, αλλά και τα πρώην υψηλόβαθμα στελέχη της ελληνικής Siemens <b>Μιχάλη Χριστοφοράκο</b>, Χρήστο Καραβέλα που παραμένει καταζητούμενος επί σειρά ετών, Πρόδρομο Μαυρίδη.</p>
      <p>Ένοχοι επίσης κρίθηκαν άλλοτε επιτελικά στελέχη του ΟΤΕ αλλά και η σύζυγος του φυγόδικου <b>Χρήστου Καραβέλα</b>. Για την κ. Καραβέλα το δικαστήριο αποδέχθηκε στο σύνολο της την κατηγορία της νομιμοποίησης εσόδων με τις επιβαρυντικές περιστάσεις, ότι το αδίκημα τελέστηκε κατ’ επάγγελμα και κερδοσκοπία.</p>
      <p>Αντίστοιχη ήταν για τη σύζυγο του Χρήστου Καραβέλα και η εισαγγελική πρόταση σύμφωνα με την οποία, η κατηγορούμενη γνώριζε τον ρόλο του συζύγου της και ήταν «συνιδρύτρια» και συνδιαχειρίστρια της offshore που δέχθηκε εμβάσματα από τη <b>Siemens</b>.</p>
      <p>Το δικαστήριο αποδέχθηκε την απαλλακτική εισαγγελική πρόταση ως προς τον πρώην Βουλευτή και στέλεχος του ΠΑΣΟΚ <b>Θεόδωρο Τσουκάτο</b> τον οποίο κήρυξε αθώο.</p>
      <related>
        <a href="https://neaselida.gr/politiki/live-voyli-anatheorisi-syntagmatos-i-syzitisi-gia-tis-scheseis-kratoys/"/>
      </related>
    </article>
  </body>
</html>