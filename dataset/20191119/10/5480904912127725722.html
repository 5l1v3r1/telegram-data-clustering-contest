<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pruzkum-s-urazkami-a-posmivanim-se-na-webu-setkala-ctvrtina-deti/1822751?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T10:47:00+00:00"/>
    <meta property="og:title" content="Průzkum: S urážkami a posmíváním se na webu setkala čtvrtina dětí"/>
    <meta property="og:description" content="Praha - S urážkami, posmíváním a jiným negativním chováním se na internetu podle průzkumu pro společnost Avast setkala zhruba čtvrtina dětí. Čtyři procenta dětí ve věku devět až 13 let uvedla, že v minulosti obdržela nabídku schůzky od neznámého člověka. Rodičům se s těmito problémy svěřuje víc než polovina dětí. Nejvíc přitom důvěřují mámě a kamarádům. Představa rodičů o činnosti dětí na internetu se ale velmi liší. Průzkum provedla online mezi 815 dětmi a stejným počtem rodičů společnost Nielsen Admosphere v druhé polovině září."/>
  </head>
  <body>
    <article>
      <h1>Průzkum: S urážkami a posmíváním se na webu setkala čtvrtina dětí</h1>
      <address><time datetime="2019-11-19T10:47:00+00:00">19 Nov 2019, 10:47</time> by <a rel="author" href="http://www.ctk.cz/" target="_blank">ČTK</a></address>
      <p>Praha - S urážkami, posmíváním a jiným negativním chováním se na internetu podle průzkumu pro společnost Avast setkala zhruba čtvrtina dětí. Čtyři procenta dětí ve věku devět až 13 let uvedla, že v minulosti obdržela nabídku schůzky od neznámého člověka. Rodičům se s těmito problémy svěřuje víc než polovina dětí. Nejvíc přitom důvěřují mámě a kamarádům. Představa rodičů o činnosti dětí na internetu se ale velmi liší. Průzkum provedla online mezi 815 dětmi a stejným počtem rodičů společnost Nielsen Admosphere v druhé polovině září.</p>
      <p>Děti se podle průzkumu chovají opatrněji, než si rodiče myslí. Rodiče pak mají dobrý přehled o čase, který děti na internetu tráví, menší přehled ale mají o tom, na jakých platformách. Pod dvě hodiny denně tráví podle průzkumu na internetu 80 procent dětí. Nejpopulárnější je přitom YouTube, Facebook a Instagram. Menší známost mají rodiče o činnosti svých dětí na modernějších sociálních sítích a messengerech, jako je například TikTok, řekla novinářům při představování výsledků průzkumu Julia Szymańska.</p>
      <p>Aktivitu dětí na internetu kontroluje podle průzkumu 91 procent rodičů. Děti se jí ale často umějí vyhýbat, zakládají účty, o kterých rodiče nevědí (11 procent), mají nastavené falešné jméno. Více profilů na stejných sociálních sítích potvrdilo 18 procent dotázaných, účty s falešným jménem 30 procent. Víc než polovina dětí neuvádí svůj skutečný věk. Příležitostně porušuje pravidla stanovená rodiči 42 procent dětí.</p>
      <p>Děti používají různé prvky zabezpečení, 39 procent používá hesla s minimálně osmi znaky, 37 procent s číslicemi a funkci dvoufázového ověřování používá devět procent dětí. Děti přitom dávají pozor, s kým se na sítích baví. Až 87 procent dotázaných vypovědělo, že většinu osob, se kterými na internetu komunikují, znají osobně. Často si ale neuvědomují, že s cizími lidmi komunikují, například při hraní online.</p>
      <p>Rodičům autoři průzkumu doporučují, aby nepodceňovali influencery, seznámili se s novými sociálními sítěmi, ptali se dětí, co se jim přihodilo ve světě online. Osvětu pak naleznou v projektu <a href="http://www.budsafeonline.cz/">Buď safe online</a>.</p>
    </article>
  </body>
</html>