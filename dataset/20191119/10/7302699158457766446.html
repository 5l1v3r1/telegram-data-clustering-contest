<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000110964"/>
    <meta property="og:site_name" content="MGR Online"/>
    <meta property="article:published_time" content="2019-11-19T10:20:00+00:00"/>
    <meta property="og:title" content="บทเรียนสาหัส &quot;มิค&quot; แจกดะ ถูกหลอกสั่งอาหาร - สูญกว่าแสน พ้อผมไปทำอะไรให้"/>
    <meta property="og:description" content="“มิค” เผยเรื่องราวเกิดเพราะผู้จัดการร้านคิดว่าเป็นงานราชการจริง และติดต่อตนไม่ได้ จึงได้ดำเนินการตามออเดอร์ที่คู่กรณีสั่งทุกอย่าง บอกเสร็จทางกระทรวงยืนยันว่าไม่ได้มีการจัดงานใดๆ และคู่กรณีก็เคยทำงานที่กระทรวงจริง แต่ได้ลาออกไปแล้ว"/>
  </head>
  <body>
    <article>
      <h1>บทเรียนสาหัส "มิค" แจกดะ ถูกหลอกสั่งอาหาร - สูญกว่าแสน พ้อผมไปทำอะไรให้</h1>
      <address><time datetime="2019-11-19T10:20:00+00:00">19 Nov 2019, 10:20</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011481303.JPEG"/>
      </figure>
      <p><b>“มิค บรมวุฒิ” เผยบทเรียนสาหัส ถูกออเดอร์สั่งอาหารจากร้าน "ปูไข่เยิ้ม บาย มิค" อ้างกระทรวงแรงงาน เสียหายหลายแสน ทำใจอาจไม่ได้เงินคืน บอกอยากให้สืบตามจับตัว "ป้าปุ๊ก" มือป่วน ไม่อยากให้ลอยนวล นำอาหารไปแจกยับ - ถวายเพลพระ พ้อผมไปทำอะไรให้ <br/></b><br/>ทำเอาคุณพ่ออารมณ์ดีอย่าง <b>“มิค บรมวุฒิ หิรัณยัษฐิติ” </b>ต้องวิ่งโร่เข้าแจ้งความที่ สน. พหลโยธิน เป็นการด่วนเลยทีเดียว เพราะโดนคนมาสั่งอาหารจากร้าน<b> ปูไข่เยิ้ม บาย มิค </b>ของตนเองเป็นข้าวผัดปูกว่า 100 กล่อง แถมยังมีปูดองอีกจำนวนมาก รวมแล้วค่าเสียหายกว่าแสนบาทเลยทีเดียว ซึ่งหนุ่มมิคเผยว่าคู่กรณีที่ติดต่อมานั้นใช้ชื่อว่า ป้าปุ๊ก แต่ปรากฎจนตอนนี้ก็ยังติดต่อไม่ได้ จึงต้องมาแจ้งความลงบันทึกประจำวันไว้ก่อน <br/><br/>“คือเมื่อวันอาทิตย์ที่ผ่านมา มีผู้หญิงคนหนึ่งเขาเรียกตัวเองว่าป้าปุ๊ก โทร.มาหาที่ร้าน ปูไข่เยิ้ม บาย มิค ของผม ซึ่งโชคดีที่ผู้จัดการเป็นคนรับพอดี เขาเลยรับออเดอร์ไว้ ซึ่งพอวันรุ่งขึ้นคือวันจันทร์ทางกระทรวงแรงงานจะมีงานเลี้ยงให้ทำปูดอง <b>เขาสั่ง 100 กล่อง มีข้าวผัดปู ข้าวผัดกุ้ง กะเพรากุ้งแช่บ๊วยอีกเป็นร้อยๆ กล่องให้ทำ และให้มาส่งก่อนมื้อเที่ยง เขาบอกอยากให้ของมาถึงก่อนประมาณ 10 โมง”</b><br/><br/>“แต่ก่อนที่จะไปถึง 10 โมง คือทุกอย่างร้านเราต้องทำใหม่ ไม่สามารถทำไว้แล้วแช่แล้วมาอุ่นส่งลูกค้าได้ ดังนั้นลูกน้องทุกคนเลยต้องมาหาที่นอนใกล้ๆ ที่ผลิตครับ ตื่นตี 4 ทุกคนมารุมกันทำเพื่อให้ออเดอร์นี้สำเร็จ <b>แต่ปกติร้านเราต้องมีมัดจำอยู่แล้ว หรือโอนเงินก่อนเราถึงจะเริ่มผลิต แต่วันนั้นผู้จัดการร้านติดต่อผมไม่ได้ เพราะผมทำงานอยู่ทั้งวัน เขาเลยตัดสินใจด้วยตัวเอง เพราะคิดว่าเราเคยทำงานให้กับราชการ ให้กับกระทรวงต่างๆ อยู่บ่อยๆ และบุคคลที่ชื่อป้าปุ๊กเขาพูดน่าเชื่อถือมาก เสมือนว่ารู้จักกับผม และผมรับรู้เกี่ยวกับออเดอร์นี้แล้วด้วย เขาเลยเดินหน้าสั่งออเดอร์ให้สำเร็จไว้ก่อน”</b><br/><br/><b>“ซึ่งพอผู้จัดการร้านติดต่อผมไม่ได้ และมันอยู่ในความคุ้นชินที่ผมทำงานด้านแบบนี้ ผมก็เลยไม่ได้ดุ ไม่ได้ว่าเขา เป็นผม ผมก็อาจจะรีบคิดและรีบตัดสินใจแบบนี้เหมือนกัน </b>เพื่อกันว่าออเดอร์ใหญ่ขนาดนี้กับกระทรวงมันจะเสียหาย มันเป็นดวงมากกว่า เพราะทุกอย่างดูเข้าอีรอบให้มันโดนแบบนี้”<br/><br/>บอกสุดท้าย <b>ป้าปุ๊ก</b> ที่ว่ามีตัวตนอยู่จริง แต่ได้ลาออกจากกระทรวงแรงงานไปแล้ว<br/>“ทีนี้เรื่องมันมาเกิดขึ้นเมื่อวาน เช้าวันจันทร์ ทุกคนเริ่มลุยทำแล้ว ผู้จัดการร้านก็รอเวลาเปิดของราชการ โทร.ไปหาผู้รับที่ป้าปุ๊กให้ไว้ แต่ป้าปุ๊กให้ทั้งชื่อจริง นามสกุลเขา และยังใช้เบอร์มือถือโทร.เข้ามาด้วย <b>ซึ่งพอเราโทร.ไปหาผู้รับที่กระทรวงแรงงาน ปรากฏว่าผู้รับมีอยู่จริง ชื่อนี้จริง แต่คนนี้น่ารักมาก เป็นผู้ใหญ่แล้วด้วย เขาบอกว่า ขอโทษนะจ๊ะน้อง วันนี้ทางกระทรวงไม่ได้มีงานจัดเลี้ยงอะไร และเราไม่ได้สั่งด้วยค่ะ”</b><br/><br/>“จากนั้นผู้จัดการก็รีบโทร.หาผม บอกน่าจะเกิดเรื่องแล้วครับ ผมเลยบอกให้เขาโทร.กลับไปหาป้าปุ๊กสิ ผมก็ถามต่อว่าเขาได้วางมัดจำไว้ไหม ผู้จัดการร้านก็ตอบว่ามันเป็นวันอาทิตย์ หน่วยงานราชการไม่สามารถเบิกเงินมาได้เพื่อจ่ายวันอาทิตย์ ผมก็บอกไม่จริงนะ ผมเคยทำงานราชการ ทุกอย่างเขาทำเป็นระเบียบระบบ คือถ้าจะส่งวันจันทร์ เขาจะสั่งตั้งแต่วันพฤหัสบดีหรือวันศุกร์ไปแล้ว เงินเขาก็เบิกมาแล้ว ไม่มีทางที่จะลืมแล้วมาสั่งวันอาทิตย์หรอก เป็นไปไม่ได้”<br/><br/>“ซึ่งพอติดต่อไปที่ป้าปุ๊กอีกที เขาก็มาโป๊ะแตกบอกว่า ไปส่งที่คนนั้นน่ะถูกต้องแล้ว เงินอยู่ที่เขาหมดแล้ว เอาไปให้ตั้งแต่เมื่อวาน เราก็ อ้าว เลยลองโทร.กลับไปที่กระทรวงแรงงานว่าจะได้เรื่องยังไง พอโทร.กลับไปเสร็จพี่คนนี้น่ารักมาก <b>เขาขอชื่อนามสกุลคนที่สั่ง เพื่อจะได้ช่วยเช็กว่าเป็นคนในกระทรวงแรงงานจริงหรือเปล่า สรุปว่าป้าปุ๊กเคยทำงานอยู่ที่กระทรวงแรงงาน แต่ได้ลาออกไปแล้ว หากมีอะไรให้ช่วยก็โทร.กลับมา”</b><br/><br/><b>“เราก็โทร.ไปหาป้าปุ๊กอีกว่ามีเหตุการณ์แบบนี้ขึ้นนะ ในเมื่อทางผู้รับเขาบอกไม่มีงาน แต่เราได้ผลิตมาแล้ว จะเอาไปส่งทางป้าปุ๊กแล้วกัน เขาก็ยังยืนยันว่าทางโน้นมีงานโน่นนี่นั่น ซึ่งพอเราขอที่อยู่จะจัดส่งสุดท้ายแล้วเขาก็ตัดสายเรา และไม่รับสายเราอีกเลย”</b><br/><br/>บอกคดีแบบนี้ไม่รู้จะเอาเรื่องได้ถึงขนาดไหน ยอมรับกังวลว่าคนก่อเรื่องอาจลอยนวล<br/>“วันนี้ผมคงมาลงบันทึกประจำวันไว้ก่อน และมาดูว่าทางเจ้าหน้าที่ตำรวจจะสามารถช่วยอะไรผมได้ขนาดไหนกับความเสียหายหลักแสนที่ผมโดนเข้าไป แ<b>ต่เบื้องต้นผมลองย้อนกลับไปดูเหตุการณ์ที่มีเรื่องคดีข้าวกล่อง ถ้าเขาไม่ได้มารับเอาของไป มันเหมือนเป็นคดีแพ่งเฉยๆ ยังไม่ใช่คดีอาญา ผมเลยยังไม่แน่ใจว่าจะเอาเรื่องคนนี้ได้ขนาดไหน ผมเลยมาปรึกษาเจ้าหน้าที่ตำรวจว่าจะทำอะไรได้บ้าง”</b><br/><br/><b>“ก็กังวลว่ามันจะลอยนวลครับ ถ้าเกิดเป็นอย่างที่เคยทำการบ้านมาเรื่องข่าว เสมือนกับว่าเราลงบันทึกประจำวันได้ แต่ต้องเอาใบบันทึกประจำวันไปฟ้องศาลเอง โดยที่เราต้องไปสืบบุคคลคนนั้นเอง </b>มันก็มีความเสี่ยงกับคนที่โดนเหมือนมิคถูกต้องไหม เพราะถ้าไปสืบแล้วเป็นนักเลงขึ้นมา เราโดนทำร้าย ก็ต้องมาคิดกันต่อว่าคุ้มหรือไม่คุ้ม ไม่แน่วันนี้เจ้าหน้าที่ตำรวจอาจจะมีลู่ทางในการช่วยเหลือ คือต้องปรึกษาผู้ที่รู้เรื่องกฎหมายจริงๆ”<br/><br/>เชื่อคงไม่ใช่คู่แข่งที่มาทำกันแบบนี้ และยังหวังจะสืบหาตัวเจอ<br/><b>“ก็มั่นใจว่าโดนหลอกชัวร์ๆ ครับ เพราะจนป่านนี้แล้วป้าปุ๊กยังไม่ติดต่อมาเลยครับ และไม่ยอมรับสายด้วย ถามว่ามั่นใจไหมว่าคนที่โทร.มาคือป้าปุ๊กจริงๆ คือเขาอ้างว่าชื่อป้าปุ๊ก และให้ชื่อนามสกุลมา</b> คือมิคพูดตรงๆ มิคก็ไม่รู้ว่าที่เขาให้มาเป็นชื่อนามสกุลจริงๆ ของเขาหรือเปล่า แต่พอไปเช็กที่กระทรวงแรงงานก็บอกว่าเคยมีบุคคลนี้ทำงาน แต่ลาออกไปแล้ว เดี๋ยวเราคงต้องให้ทะเบียนราษฎร์เช็กอีกทีว่ามีบุคคลคนนี้ไหม แต่เรามีเบอร์มือถือที่เขาโทร.เข้ามาหาเรา ผมเลยหวังไว้อย่างเดียวว่าคงจะเช็กจากการลงทะเบียนซิมได้”<br/><br/>“คิดว่าเป็นการกระทำเพื่อต้องการป่วนหรือเปล่า มองว่าอาจจะป่วนผมก็ไม่ทราบ <b>แต่ผมคิดว่าคู่แข่งคงไม่ทำแบบนี้หรอก เพราะเจ้าต่างๆ ต่างก็ทำมาหากิน มีสูตรไม่เหมือนกัน เวลาเราไปจัดบูธเจอกัน เรายังไปทักทายสวัสดี ผมจึงไม่เห็นทางเลยว่าเป็นคู่แข่งมาทำ”</b><br/><br/>บอกของทั้งหมดได้แบ่งไปถวายพระและแจกจ่ายชาวบ้าน<br/><b>“ตอนนี้ของที่ทำไปแล้วก็เอาไปแจกครับ อันดับแรกเลยคือเอาไปถวายเพลพระก่อนเลยอย่างพวกข้าวผัด เพราะทุกเมนูเราต้องทำใหม่ให้มันร้อนๆ ส่งถึงลูกค้า อีกอย่างเป็นข่าวขนาดนี้ผมก็ไม่สามารถเอาของเก่าไปขายได้อยู่แล้ว เลยถวายและแจกจ่ายคนแถวนั้นทั้งหมด เป็นร้อยๆ กล่องเมื่อวานเลยครับ แจกกันยับเลย (หัวเราะ) </b>แต่ตัวปัญหาคือเจ้าปูดอง เพราะตัวจะถูกแช่แข็งในน้ำดองมา ถ้าคนชื่อป้าปุ๊กไม่ได้สั่งว่าทุบหั่นให้พร้อมทาน ผมก็คือเก็บเอามาขายต่อได้ เพราะมันไม่ได้เกิดความเสียหายใดๆ แต่ปรากฎว่าเขาสั่งให้ละลายน้ำแข็งและทุบหั่น ไปถึงให้พร้อมทานได้เลย ดังนั้นอันนี้ก็เก็บไม่ได้อยู่ดี ต้องกินภายในเมื่อวาน”<br/><br/>เผยเสียดายเงินหลักแสน ครั้งนี้ถือเป็นบทเรียนแสนสาหัสที่สุด<br/><b>“จริงๆ ก็ทำใจตั้งแต่เมื่อวานแล้วครับ จะโยนความผิดให้ใครก็ไม่ได้ แต่ก็เสียดายเงินเนอะ เป็นแสนเลย ทำงานตั้งนานกว่าจะได้ ต่อไปก็คงต้องบอกเลยครับว่าไม่ว่าจะกรณีใดๆ จะมาอ้างชื่อผมหรือใดๆ ก็ตาม ออเดอร์ใหญ่มัดจำไว้ก่อน แล้วทุกออเดอร์ถ้ายังไม่โอนก็อย่าเพิ่งเริ่มทำ </b>คือจริงๆ ผมโดนแคนเซิลบ่อยเนื่องจากลูกค้าบางท่านไม่เข้าใจที่ส่งให้ช้าเพราะเราทำใหม่ทุกกล่อง ต้องสั่งล่วงหน้า หากเป็นลูกค้าเก่าจะเข้าใจ ส่วนที่แคนเซิลก็จะถูกส่งกลับไปบ้านผม ดูหุ่นผมสิครับ (หัวเราะ) แต่ครั้งนี้ถือว่าเป็นครั้งใหญ่ที่สุด เพราะที่ผ่านมาจะโดนแค่ข้าวผัดกล่อง ปูดองสองกล่อง อะไรประมาณนี้ ครั้งนี้ก็ถือเป็นบทเรียนแสนสาหัสครับ”<br/><br/><b>“ก็อยากจะให้จับให้ได้ และอยากจะถามว่าทำไปเพื่ออะไร มันไม่มีใครได้ผลดีกับเหตุการณ์นี้เลย ทำทำไม มิคไปทำอะไรให้เขาเหรอ ใจจริงทั้งหมดทั้งมวลผมไม่รู้หรอกว่าคดีจะไปได้ไกลขนาดไหน แต่อยากให้เป็นอุทาหรณ์มากกว่า </b>สำหรับผู้ขายก็ควรจะให้ลูกค้ามัดจำหรือโอนเงินก่อน และผู้ซื้อก็อย่าโกรธเวลาที่ผู้ขายเขาขอให้โอนเงินก่อน เพราะมันมีคนนิสัยไม่ดีที่ทำแบบนี้อยู่จริงๆ นะ อยากให้ทุกคนเข้าใจ เป็นแบบนี้มันปลอดภัยกว่า ถ้าจะให้ฝากบอกอะไรป้าปุ๊ก ก็อยากถามว่าทำแบบนี้กับผมทำไม โทร.มาหาผมหน่อยสิ”</p>
      <figure>
        <img src="https://mpics.mgronline.com/pics/Images/562000011481302.JPEG"/>
      </figure>
      <figure>
        <img src="https://mpics.mgronline.com/pics/Images/562000011481304.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000110964"/>
      </related>
    </article>
  </body>
</html>