<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259791/eos-deka-proanaxorisiaka-kentra-prosfygon-kai-metanaston-provlepei-to-sxedio-tis-kyvernisis"/>
    <meta property="og:site_name" content="LiFO"/>
    <meta property="article:published_time" content="2019-11-19T10:45:00+00:00"/>
    <meta property="og:title" content="Έως δέκα προαναχωρησιακά κέντρα προσφύγων και μεταναστών προβλέπει το σχέδιο της κυβέρνησης"/>
    <meta property="og:description" content="Τη λειτουργία έως και δέκα προαναχωρησιακών κέντρων προβλέπει το σχέδιο της κυβέρνησης για το προσφυγικό-μεταναστευτικό"/>
  </head>
  <body>
    <article>
      <h1>Έως δέκα προαναχωρησιακά κέντρα προσφύγων και μεταναστών προβλέπει το σχέδιο της κυβέρνησης</h1>
      <h2>Τη λειτουργία έως και δέκα προαναχωρησιακών κέντρων προβλέπει το σχέδιο της κυβέρνησης για το προσφυγικό-μεταναστευτικό</h2>
      <address><time datetime="2019-11-19T10:45:00+00:00">19 Nov 2019, 10:45</time> by <a rel="author">NEWSROOM</a></address>
      <p>
        <b>Σε ανακοινώσεις για το πού θα δημιουργηθούν τα κλειστά <a href="https://www.lifo.gr/tags/%CE%9C%CE%B5%CF%84%CE%B1%CE%BD%CE%B1%CF%83%CF%84%CE%B5%CF%85%CF%84%CE%B9%CE%BA%CF%8C">προαναχωρησιακά κέντρα</a> για τους πρόσφυγες και μετανάστες αναμένεται να προχωρήσει η κυβέρνηση.</b>
      </p>
      <p>Ειδικότερα, τη λειτουργία 5 έως 10 κλειστών προαναχωρησιακών κέντρων, κάποια εκ των οποίων σε νησιά, προβλέπει το σχέδιο της κυβέρνησης για το προσφυγικό-μεταναστευτικό, το οποίο αναμένεται να ανακοινωθεί την Τετάρτη, σύμφωνα με πληροφορίες.</p>
      <p>Ο πρωθυπουργός, Κυριάκος Μητσοτάκης, σε σύσκεψη που είχε τη Δευτέρα με τους περιφερειάρχες στο Μαξίμου, τους ζήτησε να επιδείξουν «έμπρακτη αλληλεγγύη προς τα νησιά στη αντιμετώπιση του μεταναστευτικού-προσφυγικού προβλήματος». Στη συνέντευξη του στη Handelsblatt ο πρωθυπουργός ανέφερε: «πόσο ακόμα θα αντέξει η χώρα» την έλευση κάθε μέρα εκατοντάδων μεταναστών και προσφύγων από την Τουρκία στα ελληνικά νησιά. «Αυτό είναι απαράδεκτο, δεν μπορούμε να συνεχίσουμε έτσι» προσέθεσε ο Κυριάκος Μητσοτάκης, τονίζοντας ότι η Τουρκία προσπαθεί να χρησιμοποιήσει ως μοχλό πίεσης το μεταναστευτικό για να αναγκάσει την Ευρώπη να κάνει παραχωρήσεις.</p>
      <p>Στην σύσκεψη με τους περιφερειάρχες παρευρέθηκε και ο υπουργός Προστασίας του Πολίτη Μιχάλης Χρυσοχοΐδης, όπου τοποθετήθηκε για το μεταναστευτικό αναφέροντας ότι θα προσληφθούν συνολικά 1.700 άτομα, 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των Κέντρων.</p>
      <p>Με πληροφορίες από ΣΚΑΪ</p>
    </article>
  </body>
</html>