<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/argentyna-urugwaj-lionel-messi-i-edinson-cavani-starli-sie-podczas-meczu,986540.html"/>
    <meta property="og:site_name" content="TVN24"/>
    <meta property="article:published_time" content="2019-11-19T10:54:00+00:00"/>
    <meta property="og:title" content="Chciał pojedynku na pięści, Messi nie odmówił. Media piszą o konflikcie gwiazd"/>
    <meta property="og:description" content="Ten mecz był towarzyski, ale tylko z nazwy. Argentyńczycy grali z Urugwajczykami, padł remis 2:2, swoją małą wojenkę na murawie toczyli Edison Cavani z Lionelem Messim. Jak pisze dziennik Ole, w pe..."/>
  </head>
  <body>
    <article>
      <h1>Chciał pojedynku na pięści, Messi nie odmówił. Media piszą o konflikcie gwiazd</h1>
      <address>
        <time datetime="2019-11-19T10:54:00+00:00">19 Nov 2019, 10:54</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/91cb39fc-1f7f-4090-81d7-6d01019f9a33-480p.mp4"/>
        <figcaption>Argentyna grała w Tel Awiwie z Urugwajem Foto: Getty Images | Video: Getty Images</figcaption>
      </figure>
      <h3>Ten mecz był towarzyski, ale tylko z nazwy. Argentyńczycy grali z Urugwajczykami, padł remis 2:2, swoją małą wojenkę na murawie toczyli Edison Cavani z Lionelem Messim. Jak pisze dziennik "Ole", w pewnym momencie pierwszy zachęcał drugiego do rozstrzygnięcia sporu na pięści, a w przerwie obu zawodników rozdzielać musiał Luis Suarez.</h3>
      <p>Spotkanie zostało rozegrane w Tel Awiwie. Do Izraela przyleciały gwiazdy, kibice ostrzyli sobie zęby na popis snajperów - Messiego, Sergio Aguero, Cavaniego i Suareza. I faktycznie, cała czwórka sprawiedliwie podzieliła się łupem bramkowym.</p>
      <p>Po meczu sporo pisze się jednak o konflikcie między graczem Barcelony i PSG. Do wymiany "uprzejmości" doszło po jednym z fauli na Argentyńczyku. Widać było, że Messi i Cavani mieli sobie wiele do powiedzenia, w pewnym momencie tego pierwszego trzeba było uspokajać.</p>
      <h3>Zaproszenie do walki i dogrywka w tunelu?</h3>
      <related>
        <a href="https://eurosport.tvn24.pl/pilka-nozna,105/hiszpanie-zmieniaja-selekcjonera-luis-enrique-wraca-po-smierci-corki,986521.html"/>
      </related>
      <p>O co konkretnie poszło? Jak pisze argentyński dziennik "Ole", Messi nerwowo zareagował na zaczepkę rywala, który w pewnym momencie zaproponował mu, że jeszcze w trakcie spotkania mogą się zmierzyć na pięści. Gazeta opiera się na zapisie wideo, na tej samej podstawie przytacza odpowiedź gwiazdora Barcelony, który miał propozycję przyjąć. "Kiedykolwiek chcesz" - cytuje się ripostę Messiego.</p>
      <p>Do sytuacji doszło w pierwszej połowie. "Ole" podaje, że nerwowo było też tuż po gwizdku kończącym tę część spotkania. W tunelu prowadzącym do szatni zawodnicy chcieli przejść do konkretnych działań i rozdzielać musiał ich Suarez, a więc klubowy kolega Argentyńczyka.</p>
      <h3>Już nie taki łagodny</h3>
      <p>Po meczu Cavani bagatelizował incydent.  - Tarcia były. To standard, jeśli chodzi o spotkania drużyn z Ameryki Południowej - mówił przed kamerami ESPN.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/63159f34-bc4c-4f31-af23-a0aab20ec7d9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Argentyna grała w Tel Awiwie z Urugwajem<cite>Źródło: Getty Images</cite></figcaption>
      </figure>
      <p>Messi do sytuacji się nie odniósł. Media podkreślają jednak, że piłkarz Barcelony - znany dotąd z łagodnego usposobienia - coraz częściej daje się ponieść emocjom, szczególnie w spotkaniach drużyny narodowej. Kilka dni temu, także w meczu towarzyskim, wdał się w pyskówkę z trenerem Brazylii.</p>
      <p><b>WYNIK:</b><br/>Argentyna - Urugwaj 2:2<br/>(Aguero 63’, Messi 92’ - Cavani 34’, Suarez 68’)</p>
      <p>Autor: TG / Źródło: dailymail.co.uk</p>
    </article>
  </body>
</html>