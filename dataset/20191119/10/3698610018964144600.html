<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrayinska-energosistema-naymensh-gnuchka-v-yevropi-oglyadachka-330124_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T10:33:00+00:00"/>
    <meta property="og:title" content="Українська енергосистема найменш гнучка в Європі — оглядачка"/>
    <meta property="og:description" content="Наша енергосистема, будучи негнучкою, практично не має нових інвестицій, крім як у ВДЕ, тому що тут потужні стимули — найвищий у Європі тариф."/>
  </head>
  <body>
    <article>
      <h1>Українська енергосистема найменш гнучка в Європі — оглядачка</h1>
      <h2>Наша енергосистема, будучи негнучкою, практично не має нових інвестицій, крім як у ВДЕ, тому що тут потужні стимули — найвищий у Європі тариф.</h2>
      <address>
        <time datetime="2019-11-19T10:33:00+00:00">19 Nov 2019, 10:33</time>
      </address>
      <p>Українська енергосистема є найменш гнучкою в Європі. Тому є кілька причин, серед них — конструктив ядерних блоків, на які в нашій енергосистемі припадає дуже велика частка. Особливість радянських блоків у тому, що вони практично не можуть маневрувати, дуже повільно змінюють свою потужність. Тому нашу енергосистему не можна порівнювати з енергосистемою Франції, конструктив французьких атомних блоків інший і дає змогу більш гнучко змінювати потужність, і вони балансують в енергосистемі, як інші суб'єкти.</p>
      <p>Про це у своїй статті для <a href="https://dt.ua/">DT.UA</a> пише Алла Єрьоменко. Коли говоримо про відновлювані джерела енергії (ВДЕ),  дуже часто вказують на Німеччину (40% ВДЕ). У Німеччині відбулася заміна "зеленими" джерелами якраз атомної генерації. І велика кількість електростанцій у цій країні на природному газі додає гнучкості енергосистемі, щоб балансувати велику кількість ВДЕ. А Україна в останні роки намагається уникнути споживання природного газу для виробництва електроенергії.</p>
      <p>"Наша енергосистема, будучи негнучкою, практично не має нових інвестицій, окрім як у ВДЕ, бо тут потужні стимули — найвищий у Європі тариф! Ми вже цієї осені отримали більшу частку ВДЕ у загальному виробництві електроенергії, ніж наша енергосистема може самостійно збалансувати. У травні наступного року це вже призведе до можливих зупинок або атомних електростанцій, або ВДЕ (перш за все великих вітрових електростанцій)", — зазначає оглядачка.</p>
      <p>За її словами, обидва сценарії негативні, оскільки призводять до зростання оптової ціни на електроенергію. Якщо ми зупинимо виробництво із ВЕС, то,за нинішніми умовами, за невироблену електроенергію ВДЕ все одно доведеться платити гроші через тариф оператора, який прийняв рішення про обмеження генерації з ВДЕ.</p>
      <p>У той же час, якщо обмежити атомні електростанції, вказує автор, то в балансі буде більша частка дорогої енергії ВДЕ і менше дешевої атомної. Якщо "Укренерго" буде змушене приймати рішення щодо обмеження таких суб'єктів генерації, то це залежатиме від того, на який період це робитиметься. Якщо йтиметься про тижні, то це обмеження стосуватиметься атомної генерації, якщо це короткострокові обмеження в межах доби чи кількох діб, то це будуть зупинки виробників з ВДЕ.</p>
      <p>То чи готуватися нам до частих відключень електроенергії, і чи винний у цьому ринок? На це болюче запитання голова "Укренерго" відповідає однозначно: "Ні, цього ніхто не очікує саме через запровадження ринку. Справа в тому, що якщо механізми саморегулювання відкритого ринку в якійсь ситуації не спрацюють, то відбудеться автоматичний "сброс настроек" і повернення до базових попередніх. Та й узагалі відкритий ринок — це перш за все про фінансові потоки і планування енергопоставок, а не про генератори та рубильники. Тож не варто переживати, для вимкнення електроенергії в системі були і залишаються інші причини, які ми намагаємось усунути".</p>
      <p>Детальніше про проблеми українського енергоринку читайте у статті Алли Єрьоменко "<a href="https://dt.ua/energy_market/energorinok-dityachi-hvorobi-chi-sprobi-povernuti-ruchne-keruvannya-329213_.html"><b>Енергоринок: дитячі хвороби чи спроби повернути ручне управління?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>