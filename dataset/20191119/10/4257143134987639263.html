<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/nagy-erosites-a-magyar-honvedsegnek-kepek"/>
    <meta property="og:site_name" content="infostart"/>
    <meta property="article:published_time" content="2019-11-19T10:08:00+00:00"/>
    <meta property="og:title" content="Nagy erősítést kapott a Magyar Honvédség - képek"/>
    <meta property="og:description" content="Már a szolnoki helikopterbázison van a Magyar Honvédség első két Airbus H145M típusú helikoptere - mondta Koller József dandártábornok, a bázis parancsnoka."/>
  </head>
  <body>
    <article>
      <h1>Nagy erősítést kapott a Magyar Honvédség - képek</h1>
      <address><time datetime="2019-11-19T10:08:00+00:00">19 Nov 2019, 10:08</time> by <a rel="author">Infostart / MTI</a></address>
      <h3>Már a szolnoki helikopterbázison van a Magyar Honvédség első két Airbus H145M típusú helikoptere - mondta Koller József dandártábornok, a bázis parancsnoka.</h3>
      <p>Az első két gép hétfőn érkezett Magyarországra, ezeket a budaörsi repülőtéren mutatták be.</p>
      <p>Koller József dandártábornok az M1-en elmondta, a forgószárnyasokat kutatás-mentésre, lövészetre, szállításra, különleges műveleti feladatokra és pilótaképzésre is használhatják.</p>
      <p>A gépeket a Zrínyi 2026 honvédelmi és haderőfejlesztési program keretében szerezték be.</p>
      <figure>
        <img src="https://infostart.hu/images/site/articles/inline/2019/11/1574154089-hEkCtIgzu_md.jpg"/>
        <figcaption>A Magyar Honvédség egyik új beszerzésű Airbus H145M helikoptere repül Budapest felett MTI/Szigetváry Zsolt</figcaption>
      </figure>
      <p>Az eszközök mellé úgynevezett logisztikai programot is vásároltak, ami azt jelenti, hogy műszaki ellátásuk biztosított, és a pilótákat is kiképezték már. Az első két új helikoptert is már magyar pilóták hozták az országba - mondta a szolnoki bázis parancsnoka.</p>
      <blockquote>A gyártó képzésén 50 pilóta és 60 műszaki szakember vesz részt, ők kezelik majd a 20 helikoptert, amelyet a honvédség vásárol.</blockquote>
      <p>Elmondta azt is, az Airbus H145M óránkénti 278 kilométeres sebességgel képes repülni, és majdnem 6000 méter magasra lehet vele emelkedni. Hozzáfűzte, annak ellenére, hogy egy könnyű helikopterről van szó, jelentős terhet is képes szállítani.</p>
      <figure>
        <img src="https://infostart.hu/images/site/articles/inline/2019/11/1574154186-Gz5ADaKHY_md.jpg"/>
        <figcaption>A Magyar Honvédség egyik új beszerzésű Airbus H145M helikoptere a Budaörsi repülőtéren tartott bemutatón A háttérben egy felújított Mi-24 helikopter látható. MTI/Szigetváry Zsolt</figcaption>
      </figure>
      <p>Fegyverzetéről szólva megemlítette a 20 milliméteres gépágyút és a nem irányított rakétákat, de - mint mondta - a helikopter felszerelhető lézeres irányítású páncéltörő rakétákkal is.</p>
      <p>
        <i>Nyitókép: Szigetváry Zsolt</i>
      </p>
    </article>
  </body>
</html>