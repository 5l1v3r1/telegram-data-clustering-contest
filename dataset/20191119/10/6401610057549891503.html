<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/wilders-speecht-in-amerika-donald-trump-verdient-geen-impeachment-maar-een-nobelprijs/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-19T10:00:36+00:00"/>
    <meta property="og:title" content="Wilders speecht in Amerika: ‘Donald Trump verdient geen impeachment, maar een Nobelprijs!’"/>
    <meta property="og:description" content="Bij een speech in Florida heeft PVV-leider Geert Wilders hard uitgehaald naar de islam, de ‘zwakke leiders’ van Europa… en naar de Democraten, die Donald Trump proberen een pootje te lichten. Terwijl in Nederland zijn proces nog altijd voortraast, ontving Amerika dit weekend PVV-parlementariër Geert Wilders met open armen. Hij sprak daar op een schnabbelweekendje van de Republikeinse huis-islamwaarschuwer David Horowitz. Dat doet Wilders overigens wel vaker: ook in 2018 en 2014 mocht hij z’n opwachting maken op het sprekersevenement, dat vooral fungeert als cashcow voor de stichting van meneer Horowitz. Hoe dan ook, Wilders bemoeide zich dit jaar natuurlijk ook weer met de islam (zie video bovenaan). En hoe Europa een ‘cautionary tale‘ is voor de Verenigde Staten. Europa is reddeloos verloren, aldus de man afkomstig van een continent waar krap 5% van de inwoners een moslim is. Maar het was niet alleen zijn bekende islamblablabla die Wilders de inwoners van bejaardenreservaat Florida serveerde. Ook hun eigen lokale…"/>
  </head>
  <body>
    <article>
      <h1>Wilders speecht in Amerika: ‘Donald Trump verdient geen impeachment, maar een Nobelprijs!’</h1>
      <address><time datetime="2019-11-19T10:00:36+00:00">19 Nov 2019, 10:00</time> by <a rel="author">Tim Engelbart</a></address>
      <p>
        <b>Bij een speech in Florida heeft PVV-leider Geert Wilders hard uitgehaald naar de islam, de ‘zwakke leiders’ van Europa… en naar de Democraten, die Donald Trump proberen een pootje te lichten.</b>
      </p>
      <figure>
        <iframe src="https://www.youtube.com/embed/IsjIXS-GTBU" width="560" height="315" data-service="Youtube" scrolling="no"/>
      </figure>
      <p>Terwijl in Nederland zijn proces nog altijd voortraast, ontving Amerika dit weekend PVV-parlementariër Geert Wilders met open armen. Hij sprak daar op een schnabbelweekendje van de Republikeinse huis-islamwaarschuwer David Horowitz. Dat doet Wilders overigens wel vaker: ook in 2018 en 2014 mocht hij z’n opwachting maken op het sprekersevenement, dat vooral fungeert als <i>cashcow</i> voor de stichting van meneer Horowitz.</p>
      <p>Hoe dan ook, Wilders bemoeide zich dit jaar natuurlijk ook weer met de islam (zie <a href="https://www.youtube.com/watch?v=IsjIXS-GTBU"><b>video</b></a> bovenaan). En hoe Europa een ‘<i>cautionary tale</i>‘ is voor de Verenigde Staten. Europa is reddeloos verloren, aldus de man afkomstig van een continent waar krap 5% van de inwoners een moslim is. Maar het was niet alleen zijn bekende islamblablabla die Wilders de inwoners van bejaardenreservaat Florida serveerde. Ook hun eigen lokale held, de in corruptie- en seksschandalen verwikkelde Donald Trump, werd even goed in het Sunshine State-zonnetje gezet. Niet alleen bij deze exclusieve speech achter gesloten deuren, maar <a href="https://twitter.com/geertwilderspvv/status/1196438621978529793"><b>ook op Twitter</b></a>:</p>
      <blockquote>“People loved my speech at David Horowitz Restoration Weekend in Florida, USA, defending freedom and warning against islam. Big applause for my message to my colleagues in House of Representatives: Donald Trump does not deserve impeachment, he deserves the Nobel Prize!”</blockquote>
      <p>De Nobelprijs voor de Corruptie, ja. Of de Nobelprijs voor de godganse liegen en bedriegen. Maar hé: het rancuneuze publiek in Florida vond het fantastisch, dus dat is allemaal ook heus wel wat waard. Voornamelijk voor de portemonnee van David Horowitz, uiteraard. Maar ook voor het ego van Geert Wilders. Fijn hoor, dat warme bad.</p>
    </article>
  </body>
</html>