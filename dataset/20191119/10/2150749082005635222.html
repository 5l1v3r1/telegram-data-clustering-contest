<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/pid-kiyevom-19-richniy-yunak-z-pistoletom-za-godinu-dvichi-pograbuvav-zhinok/"/>
    <meta property="og:site_name" content="Прямий"/>
    <meta property="article:published_time" content="2019-11-19T10:29:00+00:00"/>
    <meta property="og:title" content="Під Києвом 19-річний юнак з пістолетом за годину двічі пограбував жінок"/>
    <meta property="og:description" content="З 5-ї по 6-ту годину ранку на вулицях міста Ірпінь нападник скоїв два розбійних напади на жінок. Про це повідомляє пресслужба Національної поліції"/>
  </head>
  <body>
    <article>
      <h1>Під Києвом 19-річний юнак з пістолетом за годину двічі пограбував жінок</h1>
      <address>
        <time datetime="2019-11-19T10:29:00+00:00">19 Nov 2019, 10:29</time>
      </address>
      <p>
        <b>З 5-ї по 6-ту годину ранку на вулицях міста Ірпінь нападник скоїв два розбійних напади на жінок.</b>
      </p>
      <p>Про це повідомляє пресслужба Національної поліції Київської області.</p>
      <p>Зловмисник зненацька підбігав до своїх жертв і з метою залякати їх стріляв з пістолету угору. Після чого вирвав у них з рук сумки, де були мобільні телефони, документи, гроші.</p>
      <p>Працівники кримінальної поліції провели низку першочергових оперативно-розшукових заходів, встановили особу нападника та затримали його. Ним виявився 19-річний місцевий житель.</p>
      <p>Під час проведення невідкладного обшуку за місцем проживання зловмисника працівники Ірпінського відділу поліції виявили та вилучили пістолет, перероблений зі стартового на травматичний, набої, гільзи, мисливський ніж. У якості речових доказів вилучене пограбоване майно, яке опізнали потерпілі.</p>
      <p>Також при огляді помешкання поліцейські виявили "холодильник-парник", який хлопець власноруч облаштував і вирощував там коноплю для власного вжитку.</p>
      <figure>
        <img src="https://prm.ua/wp-content/uploads/2019/11/78377283_2606549486066874_5095502011168718848_o.jpg"/>
      </figure>
      <p>Усі факти правопорушень задокументовані і матеріали перевірки внесені до Єдиного реєстру досудових розслідувань за ч. 2 ст. 187 (Розбій), за ч. 1 ст. 263 (Незаконне поводження зі зброєю, бойовими припасами або вибуховими речовинами) та за ч. 1 ст. 309 (Незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту) Кримінального кодексу України.</p>
      <p>Нагадаємо, раніше <a href="https://prm.ua/dvoh-cholovikiv-yakim-zelenskiy-nadav-gromadyanstvo-ukrayini-zatrimali-za-rozbiy-u-borispoli/">двох чоловіків, яким президент України Володимир Зеленський надав громадянство України, затримали за розбій у Борисполі</a>.</p>
      <related>
        <h4>Схожі новини</h4>
        <a href="https://prm.ua/namagavsya-vbiti-kolishnyu-i-pokinchiv-z-soboyu-pid-kiyevom-19-richniy-yunak-zastrelivsya-u-viddilku-politsiyi/"/>
        <a href="https://prm.ua/u-dnipri-zatrimali-zlochinnu-grupu-yaka-vchinila-zbroyne-pograbuvannya-mistsevogo-zhitelya/"/>
        <a href="https://prm.ua/u-harkovi-zatrimali-dvoh-chinovnikiv-z-derzhgeokadastru-oprilyuneno-foto/"/>
      </related>
    </article>
  </body>
</html>