<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426090/katadikasthke-gia-adikhma-poy-diepraxe-12-xronia-meta-ton-thanato-ths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T10:00:02+00:00"/>
    <meta property="og:title" content="Καταδικάστηκε για αδίκημα που διέπραξε 12 χρόνια ...μετά τον θάνατό της!"/>
    <meta property="og:description" content="Συμπατριώτισσά μας που απεβίωσε το 2000, καταδικάστηκε σε φυλάκιση 6 μηνών και χρηματικό πρόστιμο 5000 ευρώ από το Μονομελές Πλημμελειοδικείο Ρόδου για αυθαίρετη δόμηση, πράξη που φέρεται να διέπραξε, 12 χρόνια μετά τον θάνατό της!"/>
  </head>
  <body>
    <article>
      <h1>Καταδικάστηκε για αδίκημα που διέπραξε 12 χρόνια ...μετά τον θάνατό της!</h1>
      <address><time datetime="2019-11-19T10:00:02+00:00">19 Nov 2019, 10:00</time> by <a rel="author">Ελευθερία Πελλού</a></address>
      <p>
        <b>Συμπατριώτισσά μας που απεβίωσε το 2000, καταδικάστηκε σε φυλάκιση 6 μηνών και χρηματικό πρόστιμο 5000 ευρώ από το Μονομελές Πλημμελειοδικείο Ρόδου για αυθαίρετη δόμηση, πράξη που φέρεται να διέπραξε, 12 χρόνια μετά τον θάνατό της!</b>
      </p>
      <p>Στην ίδια υπόθεση κατηγορούμενος ήταν και ο 70χρονος γιος της, ο οποίος πληροφορήθηκε για την καταδίκη τη δική του και της πεθαμένης μητέρας του, από την Εφορία, η οποία πρόσφατα του έστειλε έγγραφο με το οποίο του ζητά να πληρώσει περισσότερα από 10.500 ευρώ, ως βεβαιωμένες οφειλές για την υπόθεση αυτή!</p>
      <p>Τώρα ο 70χρονος προσφεύγει εκ νέου, διά του δικηγόρου του κ. Μιχάλη Τεχνίτη, στη δικαιοσύνη με την ελπίδα ότι θα καταφέρει να βγάλει άκρη!</p>
      <p>Πιο συγκεκριμένα, σύμφωνα με πληροφορίες της «Ροδιακής», όλα ξεκίνησαν στα μέσα Νοεμβρίου 2019 όταν ο 70χρονος έλαβε μία ειδοποίηση χρεών της ΑΑΔΕ (με ημερομηνία σύνταξης στις αρχές Οκτωβρίου 2019), στο σπίτι του στην πόλη της Ρόδου, όπου διαμένει τα τελευταία τριάντα χρόνια. Όταν πήρε το χαρτί από το τμήμα εσόδων της Εφορίας στα χέρια του ο 70χρονος, με έκπληξη διαπίστωσε ότι όφειλε και έπρεπε να καταβάλει το χρηματικό ποσό των 10.580 ευρώ!</p>
      <p>Ύστερα από σχετική αναζήτηση στην αρμόδια Δ.Ο.Υ. Ρόδου, τον πληροφόρησαν ότι επρόκειτο για την εναντίον του και εναντίον της μητέρας του καταδικαστική απόφαση με το ποσό της χρηματικής ποινής 5.000 ευρώ για τον κάθε ένα από αυτούς και τα δικαστικά έξοδα!</p>
      <p>Άμεσα ο 70χρονος επικοινώνησε με το συνήγορό του κ. Μιχάλη Τεχνίτη, ο οποίος και ανέλαβε να διερευνήσει την υπόθεση προκειμένου να διαπιστωθεί για ποιο λόγο όφειλαν τα χρήματα αυτά.</p>
      <p>Πράγματι από τη διερεύνηση της υπόθεσης προέκυψε ότι μπορεί η μητέρα του 70χρονου να απεβίωσε το 2000 σε ηλικία 84 ετών, αλλά στις 12 Νοεμβρίου 2012, καταλείφθηκε μαζί με το γιο της, από αστυνομικούς σε μικρό νησί της Δωδεκανήσου, να προβαίνουν σε αυθαίρετες οικοδομικές εργασίες και συγκεκριμένα να έχουν καλύψει και επιστρώσει με μπετόν λάκκο 20 τ.μ. με σκοπό τη δημιουργία περίφραξης μέσα στην ιδιόκτητη αναγειρόμενη οικοδομή χωρίς άδεια!</p>
      <p>Μάλιστα από τη δικογραφία προκύπτει ότι είχε γίνει και αυτοψία από την αστυνομία η οποία και είχε εντοπίσει τον 70χρονο και την πεθαμένη μητέρα του στις 10.30 το πρωί της 12ης Νοεμβρίου 2012 να κλείνουν τον επίμαχο λάκκο!</p>
      <p>Η υπόθεση εξετάστηκε από το Μονομελές Πλημμελειοδικείο Ρόδου την 1η Μαρτίου 2016 μετά από έκθεση προφορικής μήνυσης που είχε υποβάλει ο αστυνομικός που είχε κάνει την … αυτοψία! Το δικαστήριο παρά το γεγονός ότι δεν παρουσιάστηκε ο 70χρονος αλλά ούτε και η …μητέρα του ενώπιόν του, τους έκρινε ένοχους και τους επέβαλε ποινή φυλάκισης 6 μηνών και χρηματικό πρόστιμο 5000 ευρώ στον καθένα. Σημειώνεται πως ο 70χρονος δεν εμφανίστηκε στο δικαστήριο, για το λόγο ότι ουδέποτε έλαβε κλήση ώστε να γνωρίζει ότι δικάζεται!</p>
      <p>Μάλιστα από τα στοιχεία της δικογραφίας προκύπτει ότι τόσο ο 70χρονος όσο και η πεθαμένη μητέρα του, είναι πρόσωπα αγνώστου διαμονής και οι κλήσεις τους επιδόθηκαν στο Δήμο Ρόδου προκειμένου να ακολουθηθεί η διαδικασία τοιχοκόλλησης.<br/>Πλέον ο 70χρονς κατέθεσε έφεση στο Τριμελές Πλημμελειοδικείο Ρόδου, προκειμένου να διευκρινίσει όλα τα παραπάνω στοιχεία και να ξεκαθαρίσει η υπόθεση, η συνέχεια της οποίας θα δοθεί σύντομα στην αίθουσα του δικαστηρίου.</p>
    </article>
  </body>
</html>