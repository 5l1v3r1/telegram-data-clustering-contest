<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/misstankt-dopningsskandal-infor-handbolls-vm/"/>
    <meta property="og:site_name" content="DN.SE"/>
    <meta property="article:published_time" content="2019-11-19T10:39:40+00:00"/>
    <meta property="og:title" content="Misstänkt dopningsskandal inför handbolls-VM"/>
    <meta property="og:description" content="Fyra VM-spelare från samma klubb misstänks för dopning. ”Det är helt sanslöst”, säger Tomas Ryde, Rumäniens svenske förbundskapten."/>
  </head>
  <body>
    <article>
      <h1>Misstänkt dopningsskandal inför handbolls-VM</h1>
      <address><time datetime="2019-11-19T10:39:40+00:00">19 Nov 2019, 10:39</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Strax före avfärden mot handbolls-VM skakas det rumänska landslaget av en dopningsskandal.<br/>Fyra VM-spelare från samma klubb misstänks för dopning.</b>
      </p>
      <p>– Det är helt sanslöst. Spelarna från Brasov har genomgått ett behandlingsprogram som klassas som dopning, säger Tomas Ryde, Rumäniens svenske förbundskapten, till <a href="https://www.aftonbladet.se/sportbladet/a/9veyO9/det-ar-ett-javla-liv">Aftonbladet</a>.</p>
      <p>Enligt sportsajten GSP, som <a href="https://www.expressen.se/sport/handboll/jatteskandal-infor-vm-upptacktes-efter-bilden/">Expressen</a> skriver om, har spelarna fått intravenös laserbehandling som är förbjudet enligt antidopningsbyrån Wada.</p>
      <p><b>Spelarna är väldigt viktiga</b> för det rumänska landslaget.</p>
      <p>– Så in i helvete. Det är två från förstauppställningen, ersättaren till (superstjärnan) Cristina Neagu och en försvarsspelare.</p>
      <p>I eftermiddag väntas besked om vad som händer med spelarna. Ryde tror inte att de får följa med till VM i Japan.</p>
      <p>– Är man under utredning kan man inte spela, säger Ryde.</p>
      <p><b>Ordföranden i Rumäniens handbollsförbund</b>, Alexandru Dedu, bekräftar att spelarna inte kan spela VM.</p>
      <p>– Det här är inget att skämta om. Vi kan inte äventyra Rumäniens anseende, säger han till GSP.</p>
      <p>Sverige kan få möta Rumänien i mellanrundans gruppspel. Rumänien kom fyra i EM senast, då Sverige blev sexa.</p>
      <p>Landet är medaljkandidat i Japan. Eller var i alla fall innan misstankarna blev kända.</p>
      <p>– Laget är ganska kraschat mentalt just nu. Det är ett jävla liv här. Det här laget är så jäkla älskat så det har blivit en jättegrej i landet, säger Ryde till Aftonbladet.</p>
    </article>
  </body>
</html>