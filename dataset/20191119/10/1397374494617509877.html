<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/blog/borisav-tijanic/ski-skakaci-sire-svoja-krila-stize-zimska-idila-393157.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T10:20:00+00:00"/>
    <meta property="og:title" content="Ski skakači šire svoja krila, stiže zimska idila!"/>
    <meta property="og:description" content="Sezona zvanično kreće u petak!"/>
  </head>
  <body>
    <article>
      <h1>Ski skakači šire svoja krila, stiže zimska idila!</h1>
      <h2>Sezona zvanično kreće u petak!</h2>
      <address><time datetime="2019-11-19T10:20:00+00:00">19 Nov 2019, 10:20</time> by <a rel="author">Sportske.net</a></address>
      <p>Već bogata ponuda sportskih kanala, od narednog vikenda će biti dopunjena novim sadržajima. Odbrojavanje se približava kraju, nova sezona u skijaškim skokovima zvanično će početi u petak. Pored zelenih fudbalskih travnjaka, dvoranskih borilišta, na tv ekranima će se pojaviti najbolji svetski ski skakači, i potsetiti nas da zima uskoro kuca na vrata.<br/><br/>Sezona 2019/2020 stiže pomalo neprimetno, bez neke velike pompe, jer u svom kalendaru neće imati velika takmičenja kao što su Olimpijske igre ili Svetsko prvenstvo na velikoj i maloj skakaonici. Bez obzira na to, sigurno je da nas čeka jedna uzbudljiva sezona koja će doneti mnogo dobrih skokova i rekorda. Borba za Kristalni globus u Svetskom kupu obuhvatiće 30 individualnih takmičenja, dok će se najbolja reprezentacija proglasiti nakon 6 timskih nadmetanja.<br/><br/>Tradicionalno u okviru Svetskog kupa je <b>turneja Četiri skakaonice,</b> koju je neizbežno spomenuti, i ona uvek daje posebnu čar sezoni. Poslednji vikend sezone je predviđen za Planicu, kao domaćina Svetskog prvenstva u ski letovima.<br/><br/>Sezona 2018/ 2019, koja je završena u martu, upravo na pomenutoj Planici iznedrila je novog heroja, šampiona a njegovo ime je <b>Rujoju Kobajaši</b>. Mladi takmičar iz Japana, koji je do tada bio relativno nepoznat i u senci svog starijeg brata Junšira, zablistao je od samog starta sezone i na kraju superiorno došao do naslova pobednika Svetskog kupa. Kristalni globus je na taj način prvi put u istoriji Svetskog kupa završio u rukama takmičara van evropskog kontinenta. Na pripremnim letnjim takmičenjima, Rujoju Kobajaši je novim dobrim izdanjima poslao poruku konkurenciji da je spreman da <b>Kristalni globus</b> zadrži u svom posedu.<br/><br/>Upravo primer japanskog takmičara u sezoni za nama, govori da je nezahvalno prognozirati kako će se sezona odvijati i ko su favoriti. Organizatori Svetskog kupa su ponovo odlučili da prva stanica sezone bude Visla, pa će verna poljska publika imati čast da pozdravi skakače i poželi im uspešnu sezonu. Poljski tim predvođen <b>Kamilom Stohom</b> potrudiće se da im u Visli i tokom cele sezone daje razloge za slavlje. Nekada nemilosrdni, supermoćni austrijski tim ponovo ce biti fokusiran na rezultate <b>Stefana Krafta</b>, dok će veliki šampion <b>Gregor Šlirenzauer</b> pokušati da oživi šampionski instikt u sebi. Norveška i Nemačka očekuju snažne performanse svojih timova, iako imaju problema sa povredama najboljih skakača. Napisati jedan ovakav tekst a ne spomenuti neuništivog <b>Norijakija Kasaija</b> je nezamislivo. Leganda ski skokova započeće rekordnu 31 prvu sezonu u Svetskom kupu, i svakom pravom fanu ovog sporta je drago što će i dalje biti prisutan u karavanu.<br/><br/>U hladnim, snežnim zimskom danima koji nam predstoje, putujući ski skakački karavan biće tu da nam pruži mnogo uzbudljivih momenata. Neizvesna takmičenja, uvek u duhu fer pleja sve do kraja marta, kada ćemo se na Planici u karnevalskoj atmosferi oprostiti od takmičara, zime i udahnuti prve zrake proleća.</p>
      <related>
        <h4>Postovi autora</h4>
        <a href="https://www.sportske.net/blog/borisav-tijanic/praznicna-idila-euforija-i-naravno-cetiri-skakaonice-362401.html"/>
        <a href="https://www.sportske.net/blog/borisav-tijanic/vreme-je-da-se-gaze-bele-staze-358076.html"/>
        <a href="https://www.sportske.net/blog/borisav-tijanic/kamil-stoh-orao-koji-je-dosegao-zvezdane-visine-333875.html"/>
        <a href="https://www.sportske.net/blog/borisav-tijanic/cetiri-skakaonice-tradicionalni-sportski-docek-nove-godine-324859.html"/>
        <a href="https://www.sportske.net/blog/borisav-tijanic/leteca-druzina-pali-motore-spremite-se-za-najneizvesniju-sezonu-320504.html"/>
      </related>
    </article>
  </body>
</html>