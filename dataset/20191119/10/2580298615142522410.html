<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15412/doktor-spanek-od-stephena-kinga/"/>
    <meta property="og:site_name" content="filmserver.cz"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="Recenze: Doktor Spánek od Stephena Kinga kvalit Osvícení nedosahuje"/>
    <meta property="og:description" content="Ve filmu Osvícení bylo Dannymu, jehož proháněl po chodbách hotelu Overlook se sekerou v ruce jeho tatínek, pět let. V tomto pokračování po takřka čtyřiceti letech ztvárnil tutéž postavu Dannyho Ewan McGregor."/>
  </head>
  <body>
    <article>
      <h1>Recenze: Doktor Spánek od Stephena Kinga kvalit Osvícení nedosahuje</h1>
      <h2>Ve filmu <i>Osvícení</i> bylo Dannymu, jehož proháněl po chodbách hotelu Overlook se sekerou v ruce jeho tatínek, pět let. V tomto pokračování po takřka čtyřiceti letech ztvárnil tutéž postavu Dannyho Ewan McGregor.</h2>
      <address><time datetime="2019-11-19T10:00:00+00:00">19 Nov 2019, 10:00</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61497.jpg"/>
      </figure>
      <h4>
        <a href="https://filmserver.cz/doktor-spanek-od-stephena-kinga-film-174693/">Doktor Spánek od Stephena Kinga</a>
      </h4>
      <p>Doktor Spánek<br/>Drama / Horror / Thriller / Fantazie<br/>USA, 2019 , 152 min.<br/><br/><b>Režie:</b> <a href="https://filmserver.cz/mike-flanagan-osoba-744034/">Mike Flanagan</a><br/><b>Scénář:</b> <a href="https://filmserver.cz/stephen-king-osoba-714/">Stephen King</a>, <a href="https://filmserver.cz/mike-flanagan-osoba-744034/">Mike Flanagan</a><br/><b>Kamera:</b> <a href="https://filmserver.cz/michael-fimognari-osoba-7988/">Michael Fimognari</a><br/><b>Herci:</b> <a href="https://filmserver.cz/ewan-mcgregor-osoba-117659/">Ewan McGregor</a>, <a href="https://filmserver.cz/rebecca-ferguson-osoba-699459/">Rebecca Ferguson</a>, , <a href="https://filmserver.cz/cliff-curtis-osoba-30862/">Cliff Curtis</a>, <a href="https://filmserver.cz/zahn-mcclarnon-osoba-213647/">Zahn McClarnon</a>, <a href="https://filmserver.cz/emily-alyn-lind-osoba-141472/">Emily Alyn Lind</a>, <a href="https://filmserver.cz/selena-anduze-osoba-794689/">Selena Anduze</a>, <a href="https://filmserver.cz/robert-longstreet-osoba-162454/">Robert Longstreet</a>, <a href="https://filmserver.cz/carel-struycken-osoba-104845/">Carel Struycken</a>, <a href="https://filmserver.cz/katie-parker-osoba-744028/">Katie Parker</a>, , , <a href="https://filmserver.cz/zack-momoh-osoba-779943/">Zack Momoh</a>, <a href="https://filmserver.cz/jocelin-donahue-osoba-88446/">Jocelin Donahue</a>, <br/><br/><b>Česká premiéra:</b> 14.11.2019</p>
      <p><b>Distributor:</b> <a href="http://www.freeman-ent.cz/">Vertical Ent.</a></p>
      <hr/>
      <slideshow>
        <figure>
          <img src="https://filmserver.cz/img/61732.jpg"/>
          <figcaption>Fotografie z filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61730.jpg"/>
          <figcaption>Rebecca Ferguson a Emily Alyn Lind ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61729.jpg"/>
          <figcaption>Ewan McGregor ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61728.jpg"/>
          <figcaption>Rebecca Ferguson ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61727.jpg"/>
          <figcaption>Ewan McGregor ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61726.jpg"/>
          <figcaption>Rebecca Ferguson ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61725.jpg"/>
          <figcaption>Ewan McGregor a Carl Lumbly ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61497.jpg"/>
          <figcaption>Český plakát filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61353.jpg"/>
          <figcaption>Plakát filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61352.jpg"/>
          <figcaption>Plakát filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/61001.jpg"/>
          <figcaption>Ewan McGregor ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/60947.jpg"/>
          <figcaption>Ewan McGregor a Carl Lumbly ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/60941.jpg"/>
          <figcaption>Ewan McGregor ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/60822.jpg"/>
          <figcaption>Rebecca Ferguson ve filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/60088.jpg"/>
          <figcaption>Plakát filmu <b>Doktor Spánek od Stephena Kinga</b></figcaption>
        </figure>
        <figure>
          <img src="https://filmserver.cz/img/60087.jpg"/>
          <figcaption>Ewan McGregor ve filmu <b>Doktor Spánek od Stephena Kinga</b></figcaption>
        </figure>
      </slideshow>
      <figure>
        <img src="https://filmserver.cz/img/60941.jpg"/>
      </figure>
      <p>Stejnojmennou knižní předlohu filmu <br/><i>Doktor Spánek od Stephena Kinga</i> (dále jen <i>Doktor Spánek</i>) napsal hororový spisovatel <a href="https://filmserver.cz/stephen-king-osoba-714/">Stephen King</a> v roce 2013, tedy pětatřicet let po vydání románu <i>Osvícení</i>, na nějž <i>Doktor Spánek</i> po čtyřech desetiletích navazuje a jehož slavnou filmovou verzi <a href="https://filmserver.cz/stanley-kubrick-osoba-10631/">Stanleyho Kubricka</a> z roku 1980 Stephen King nesnáší, patrně kvůli odlišnému vyznění, které se s tím románovým výrazně minulo. Filmový <i>Doktor Spánek</i> se přitom snaží být nejen věrnou adaptací své knižní předlohy, ale zároveň i důstojným pokračováním filmového <a href="https://filmserver.cz/osviceni-film-77131/">Osvícení</a>, které je dodnes legendou a jedním z nejlepších zástupců hororového žánru – a bylo tudíž třeba počítat s tím, že s ním bude <i>Doktor Spánek</i> srovnáván.<br/><br/>Režisérem a scenáristou snímku se stal americký režisér <a href="https://filmserver.cz/mike-flanagan-osoba-744034/">Mike Flanagan</a>, který má za sebou řadu hororových zkušeností nejen na poli filmovém (<a href="https://filmserver.cz/oculus-film-171792/">Oculus</a>, <a href="https://filmserver.cz/ouija-2-film-172989/">Ouija 2</a>), ale i seriálovém (<i>The Haunting</i>). Film <i>Doktor Spánek</i> přitom pojal ne jako nervy drásající a znepokojivou hororovou podívanou, ale spíš jako psychologické drama o tom, že naše vlastní slabosti a traumata uvnitř nás jsou nebezpečnější a děsivější než cokoli jiného – což je demonstrováno na titulním hrdinovi, bývalém alkoholikovi, který se snažil utéct sám před sebou, ale nakonec našel způsob, jak svým démonům vzdorovat.<br/> </p>
      <figure>
        <img src="https://filmserver.cz/img/61726.jpg"/>
      </figure>
      <p>Oním hrdinou je Danny Torrance, jemuž bylo ve filmu <i>Osvícení</i>, když ho tatínek s tváří <a href="https://filmserver.cz/jack-nicholson-osoba-1588/">Jacka Nicholsona</a> honil po strašidelném hotelu Overlook se sekerou v ruce, pouhých pět let. Nyní je mu pětačtyřicet (hraje ho <a href="https://filmserver.cz/ewan-mcgregor-osoba-117659/">Ewan McGregor</a>), úspěšně se snaží abstinovat a začíná nový život v zapadlém americkém maloměstě. Stále ho však tíží vzpomínky na děsivé události z minulosti a pokouší se proto tlumit své telepatické schopnosti, jež jsou nazývány oním „osvícením“. Spolu s ním však sledujeme i osudy dvanáctileté dívky Abry (<a href="https://filmserver.cz/kyliegh-curran-osoba-807000/">Kyliegh Curran</a>), která je jako jedna z mála obdařena stejným nadáním, a skupinu kočovných upírů, vedených tajemnou Rose (<a href="https://filmserver.cz/rebecca-ferguson-osoba-699459/">Rebecca Ferguson</a>), kteří cestují napříč Amerikou v karavanech, vytipovávají si takto nadané děti, zabíjejí je a na jejich vyprchávajícím osvícení společně hodují.<br/> <br/>Středobodem příběhu je tudíž zaprvé drama o myšlenkových pochodech člověka, z něhož se stala alkoholová troska, pak se ale ze své závislosti vyléčil a nyní se pokouší žít spořádaně, dokud ho jeho noční můry znovu nedoženou (a kromě toho navíc disponuje mimosmyslovými schopnostmi) a zadruhé poněkud béčková hororová historka o jeho boji s nadpřirozenou partičkou „vysávačů energií“, která je velmi přímočará a zcela postrádá tajuplnost a napínavost Kingova (i Kubrickova) <i>Osvícení</i>. Hlavní hrozbou je v něm totiž tlupa necharismatických a nezajímavých individuí, jejichž schopnosti jsou od začátku prezentovány jako slabší oproti schopnostem hlavních hrdinů, kteří se je akorát musejí naučit správně využívat. Pak už je to jenom o tom, kdo z koho.</p>
      <figure>
        <img src="https://filmserver.cz/img/61725.jpg"/>
      </figure>
      <p>Krom motivů alkoholismu a onoho „osvícení“ je <i>Doktor Spánek</i> s původním <i>Osvícením </i>propojen v podstatě jen v úvodu a v závěru, v nichž je z Kubrickova snímku přímo citováno (a využívá se toho, že zchátralý hotel Overlook ve filmu stále stojí, na rozdíl od knihy, v níž lehl popelem). Určité navázání lze spatřovat v tom, že se Danny obává, aby se nestal tím, kým byl jeho hrůzu nahánějící otec, a došlo samozřejmě také na přehršel vizuálních odkazů na Kubrickovu klasiku, na jejíž úroveň však <i>Doktor Spánek</i>, byť pár pozoruhodných pasáží bezesporu jistě obsahuje, bohužel nedosahuje ani v jedné své scéně. A to i navzdory snaživým a věrohodným výkonům veškerých herců.<br/> </p>
      <figure>
        <img src="https://filmserver.cz/img/61728.jpg"/>
      </figure>
      <p>Dvě a půl hodiny trvajícímu filmu rozhodně nepomáhá ani jeho rozvleklé tempo vyprávění, určitá směšnost, s níž se snaží vypomáhat si záběry vystřiženými z Kubrickova <i>Osvícení</i>, jeho přílišná doslovnost, kdy divákům vysvětluje i to, na co by dokázali snadno přijít sami, a především pak absence jakéhokoli napětí, místo nějž jsou raději budovány jednotlivé postavy – o něž se ale stejně příliš nebojíte, protože nemáte moc důvod se bát. Nejde přitom o absenci lekaček (to je spíš dobře, že na ně Mike Flanagan zanevřel), ale spíš o zásadní nedostatek psychologického děsu, který nejenže nemá šanci nikam moc gradovat, ale hlavně nemá k dispozici moc scén, v nichž by se vůbec mohl vyskytnout. Nejpůsobivější jsou tak z hororového hlediska akorát záběry z vylidněných hotelových chodeb a ze zasněženého zahradního bludiště a vize s mrtvolou v koupelně, které ale zaostávají jak za svým téměř čtyřicet let starým předchůdcem, tak za nedávným <a href="https://filmserver.cz/ready-player-one-hra-zacina-film-173078/">Ready Player One: Hra začíná</a>, jímž <a href="https://filmserver.cz/steven-spielberg-osoba-5627/">Steven Spielberg</a> dokázal vzdát <i>Osvícení </i>poctu mnohem účinněji.<br/> <br/><i>Doktor Spánek</i> je tak nadprůměrně zdařilým filmem výhradně jen díky hercům, místy poměrně dovedné Flanaganově režii, padnoucí hudbě a pár místům s pěknou kamerou a silnou atmosférou. Ve všem ostatním však snímek naráží na nedostatečnost své knižní předlohy a na to, že se pokouší měřit s něčím, na co sice v lecčem chytře navazuje, ale s čím se dějově i celkovým zpracováním míjí o několik kvalitativních pater.<br/><br/><i><i>[Recenze původně vyšla na filmovém blogu <a href="http://www.filmspot.cz/2019/11/recenze-filmu-doktor-spanek-stephen-king.html">FilmSpot.cz</a>.]</i></i></p>
      <figure>
        <iframe src="https://www.youtube.com/embed/BRo_KyUhpWY" width="640" height="360" data-service="Youtube" scrolling="no"/>
        <figcaption>Český trailer k filmu <a href="https://filmserver.cz/doktor-spanek-od-stephena-kinga-film-174693/">Doktor Spánek od Stephena Kinga</a></figcaption>
      </figure>
      <hr/>
      <h3>NAŠE HODNOCENÍ FILMU: 6/10</h3>
      <related>
        <h4>Podobné filmy:</h4>
        <a href="https://filmserver.cz/osviceni-film-77131/"/>
      </related>
    </article>
  </body>
</html>