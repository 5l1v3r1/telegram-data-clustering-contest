<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/free-time/travel/714250-ayto-poy-theloyn-oi-taxidiotes-nea-agora-katalymaton-poy-syndyazei-Airbnb-kai-xenodocheio.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T10:45:00+00:00"/>
    <meta property="og:title" content="Αυτό που θέλουν οι ταξιδιώτες: Νέα αγορά καταλυμάτων που συνδυάζει Airbnb και ξενοδοχείο"/>
    <meta property="og:description" content="Τη ζεστή φιλοξενία και την προσωπικότητα της Airbnb αλλά και την προβλεψιμότητα του ξενοδοχείου αναζητούν οι σύγχρονοι ταξιδιώτες σύμφωνα με τον νέο διευθύνοντα σύμβουλο της"/>
  </head>
  <body>
    <article>
      <h1>Αυτό που θέλουν οι ταξιδιώτες: Νέα αγορά καταλυμάτων που συνδυάζει Airbnb και ξενοδοχείο</h1>
      <address>
        <time datetime="2019-11-19T10:45:00+00:00">19 Nov 2019, 10:45</time>
      </address>
      <p>Τη ζεστή φιλοξενία και την προσωπικότητα της Airbnb αλλά και την προβλεψιμότητα του ξενοδοχείου αναζητούν οι σύγχρονοι ταξιδιώτες σύμφωνα με τον νέο διευθύνοντα σύμβουλο της Trivago, Axel Hefer, ο οποίος από την εμπειρία του επιχειρεί να μπει στο μυαλό των σύγχρονων ταξιδιωτών.<br/><br/>Η επιθυμία αυτή δημιουργεί ένα νέο τύπο υβριδικών εταιριών όπως οι Sonder, Lyric και Blueground, οι οποίες προσφέρουν ενοικιάσεις σε σπίτια τύπου διαμερίσματος τα οποία ενοικιάζουν και διαχειρίζονται. <br/><br/>Οι νέες αυτές εταιρίες θα αποτελέσουν τη νέα μεγάλη τάση στα ταξίδια, τονίζει ο κ. Hefer, καθώς συνδυάζουν τα καλύτερα στοιχεία της Airbnb και των ξενοδοχείων, ενώ εκπληρώνουν και την επιθυμία των ταξιδιωτών για προβλεψιμότητα.<br/><br/>Οι σύγχρονοι ταξιδιώτες δεν επιθυμούν διαμονή σε ξενοδοχεία που έχουν την ίδια εικόνα σε κάθε πόλη και χωρίς προσωπικότητα αλλά δεν θέλουν και το απρόβλεπτο στοιχείο των βραχυχρόνιων μισθώσεων, όπως η αδυναμία επικοινωνίας με τον ιδιοκτήτη όταν υπάρχει κάποιο πρόβλημα.<br/><br/>Υπάρχει υψηλή ζήτηση για ποιοτικά διαμερίσματα που είναι συγκρίσιμα με ξενοδοχεία, όμως αυτά εντοπίζονται δύσκολα, υπογράμμισε ο κ. Hefer μιλώντας στο Business Insider.<br/><br/>Ωστόσο, ο νέος τύπος υβριδικών εταιριών φαίνεται οτι καλύπτει αυτό το κενό ζήτησης. Για παράδειγμα, ανέφερε την startup Sonder η οποία προσφέρει μισθώσεις σε ξενοδοχεία τύπου διαμερισμάτων. Η Sonder, η οποία έχει στο ΔΣ της το πρώην στέλεχος της Airbnb, Laurence Tosi, προσφέρει 8.500 ενοικιαζόμενους χώρους σε 23 πόλεις, όπως η Νέα Υόρκη, η Ουάσιγκτον, το Σαν Φρανσίσκο, η Νέα Ορλεάνη, το Νάσβιλ, το Όστιν, το Ντέμβερ, το Σικάγο και το Μαϊάμι, ενώ διευρύνεται και στο Λονδίνο, το Ντουμπάι και το Δουβλίνο.<br/><br/>Οι ιδρυτές της Sonder, Francis Davidson και Lucas Pellan, ισχυρίζονται ότι ξεκίνησαν την εταιρία επειδή διερωτήθηκαν αν θα είχε επιτυχία ένα κατάλυμα που θα ήταν αξιόπιστο σαν το ξενοδοχείο, αλλά με τη ζεστασιά και την προσωπικότητα ενός σπιτιού.<br/><br/>Αντίθετα με την Airbnb η οποία λειτουργεί με ιδιοκτήτες σπιτιών, η Sonder εξοπλίζει, σχεδιάζει και ενοικιάζει τα διαμερίσματά της, προσφέροντας, όπως επισημαίνει η ίδια η εταιρία, «σταθερότητα και υπηρεσίες ενός εξαιρετικού ξενοδοχείου» όμως «σε ένα χώρο που δίνει την αίσθηση του σπιτιού».<br/><br/>Οι καταχωρήσεις σπιτιών της Airbnb μπορεί να συνοδεύονται από κριτικές, ωστόσο είναι λιγότερο αξιόπιστες από ένα ξενοδοχείο όπου καθημερινά διαμένουν εκατοντάδες άνθρωποι, δήλωσε ο κ. Hefer.<br/><br/>Στην ίδια αγορά καταλυμάτων που συνδυάζουν τα καλύτερα στοιχεία βραχυχρόνιας μίσθωσης και ξενοδοχείου, έχουν μπει και άλλοι ανταγωνιστές της Sonder, όπως η Lyric η οποία απέκτησε 80 εκατ. δολάρια επιχειρηματικού κεφαλαίου αυτή τη χρονιά καθώς και η Blueground με 50 εκατ. δολάρια.</p>
      <ul>
        <li>
          <a href="https://www.tornosnews.gr/epixeiriseis/hotels/40558-o-kgkrhtikopoylos-neos-genikos-dieythynths-sto-novotel-athens.html">) Ο κ.Γ.Κρητικόπουλος νέος Γενικός Διευθυντής στο Novotel Athens</a>
        </li>
        <li>
          <a href="https://www.tornosnews.gr/epixeiriseis/hotels/40550-pshfisthke-h-rythmish-nea-prothesmia-katataxhs-ton-xenodocheion-kai-ton-camping.html">2) Ψηφίστηκε η ρύθμιση: Νέα προθεσμία κατάταξης των ξενοδοχείων και των camping</a>
        </li>
        <li>
          <a href="https://www.tornosnews.gr/epixeiriseis/hotels/40556-allagh-chrhshs-ktirion-se-xenodocheio-sthn-paro-kai-sthn-hleia.html">3) Αλλαγή χρήσης κτιρίων σε ξενοδοχείο στην Πάρο και στην Ηλεία</a>
        </li>
        <li>
          <a href="https://www.tornosnews.gr/epixeiriseis/hotels/40528-yp-politismoy-prasino-fos-gia-ergasies-sto-neo-xenodocheio-king-s-palace-ths-lampsa.html">4) Yπ. Πολιτισμού: Πράσινο φως για εργασίες στο νέο ξενοδοχείο King's Palace της Λάμψα</a>
        </li>
      </ul>
    </article>
  </body>
</html>