<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/vidzavtra-vodiyi-otrimuvatimut-shtrafi-za-perevezennya-ditey-bez-avtokrisla/"/>
    <meta property="og:site_name" content="Прямий"/>
    <meta property="article:published_time" content="2019-11-19T10:22:00+00:00"/>
    <meta property="og:title" content="Відзавтра водії отримуватимуть штрафи за перевезення дітей без автокрісла"/>
    <meta property="og:description" content="Закон &quot;Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей&quot;"/>
  </head>
  <body>
    <article>
      <h1>Відзавтра водії отримуватимуть штрафи за перевезення дітей без автокрісла</h1>
      <address>
        <time datetime="2019-11-19T10:22:00+00:00">19 Nov 2019, 10:22</time>
      </address>
      <p>
        <b>Закон "Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей" опубліковано в офіційній газеті Верховної Ради "Голос України".</b>
      </p>
      <p>Текст закону також оприлюднено на <a href="http://www.golos.com.ua/article/324206">сайті видання</a>.</p>
      <p>Закон доповнює статтю 121 Кодексу України про адміністративні правопорушення частинами десятою та одинадцятою, у яких встановлюється адміністративна відповідальність за порушення правил перевезення дітей та за вчинення такого правопорушення повторно протягом року відповідно.</p>
      <p>Так, закон визначає, що порушення правил перевезення дітей тягне за собою накладення штрафу на водія в розмірі 13 неоподатковуваних мінімумів доходів громадян (510 грн). При цьому повторне протягом року вчинення порушення передбачає штраф у розмірі 50 неоподатковуваних мінімумів доходів громадян (850 грн).</p>
      <p>Перевозити дітей, зріст яких менше як 145 см або тих, що не досягли 12-річного віку, – у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби... заборонялося й раніше, але штрафи не були передбачені.</p>
      <p>Водночас на органи Національної поліції покладено обов’язок розглядати справи про адміністративні правопорушення, передбачені у частинах десятій та одинадцятій статті 121 КУпАП (зміни до частини першої статті 222).</p>
      <p>Закон набирає чинності наступного дня після його опублікування.</p>
      <p>Раніше президент України <a href="https://prm.ua/v-ukrayini-vveli-shtrafi-za-perevezennya-ditey-do-12-rokiv-bez-avtokrisla/">Володимир Зеленський підписав закон</a> про відповідальність за порушення правил перевезення дітей.</p>
      <p>Також слідкуйте за "<b>Прямим"</b> у <a href="https://www.facebook.com/pryamiy/">Facebook</a>, <a href="https://twitter.com/prm_ua">Twitter </a>, <a href="https://t.me/pryamiy">Telegram</a> та <a href="https://www.instagram.com/pryamiy/">Instagram</a>.</p>
      <related>
        <h4>Схожі новини</h4>
        <a href="https://prm.ua/pid-chas-pozhezhi-na-cherkashhini-zaginulo-dvoye-ditey/"/>
        <a href="https://prm.ua/zemelna-reforma-vid-zelenskogo-uhvalena-na-korist-tinovih-dilkiv-ta-rosiyskih-kapitaliv-knyazhitskiy/"/>
        <a href="https://prm.ua/zelenskiy-pidpisav-zakon-pro-podatkovu-ugodu-z-kiprom/"/>
      </related>
    </article>
  </body>
</html>