<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/demonstraciya-v-politehu-gonkongu-foto-protestiv-novini-svitu-50054344.html"/>
    <meta property="og:site_name" content="НВ"/>
    <meta property="article:published_time" content="2019-11-19T10:45:00+00:00"/>
    <meta property="og:title" content="Драма в Гонконзі. Затримано 400 заблокованих в університеті демонстрантів, Китай загрожує втрутитися — фоторепортаж"/>
    <meta property="og:description" content="Облога Політехнічного університету в Гонконзі, який третій день утримують кілька сотень протестувальників, стала найбільш напруженим протистоянням між поліцією та демонстрантами за місяці протестів."/>
  </head>
  <body>
    <article>
      <h1>Драма в Гонконзі. Затримано 400 заблокованих в університеті демонстрантів, Китай загрожує втрутитися — фоторепортаж</h1>
      <h2>Облога Політехнічного університету в Гонконзі, який третій день утримують кілька сотень протестувальників, стала найбільш напруженим протистоянням між поліцією та демонстрантами за місяці протестів.</h2>
      <address>
        <time datetime="2019-11-19T10:45:00+00:00">19 Nov 2019, 10:45</time>
      </address>
      <p>Найбільші світові ЗМІ стежать за розвитком подій навколо кампусу Політехнічного університету, де ще ввечері 17 листопада забарикадувалися близько 800 учасників протестних акцій. Більшість з них — студенти.</p>
      <p>Відтоді <a href="https://nv.ua/ukr/world/countries/protesti-v-gonkonzi-policiya-pochala-shturm-politehnichnogo-universitetu-50054093.html">силовики Гонконгу кілька разів намагалися взяти будівлю штурмом</a>, використовуючи сльозогінний газ та гумові кулі. Заблоковані протестувальники відповідають їм коктейлями Молотова і вогневими завісами, вимагаючи можливості безперешкодно залишити будівлю. Щоб уникнути затримання, кілька людей намагалися залишити її через люки дренажної системи.</p>
      <p>Однак станом на вівторок, 19 листопада, <b>близько 600 взятих в облогу демонстрантів вийшли з укриття</b> після того, як були проведені прямі переговори між обома сторонами, повідомляє <a href="https://www.theguardian.com/world/2019/nov/19/hong-kong-protests-hundreds-surrender-to-police-after-university-standoff">The Guardian</a>. <b>У результаті 400 з них було арештовано, ще 200 неповнолітніх відпустили</b> — хоча влада залишила за собою право провести подальше розслідування щодо них. Про це заявила глава адміністрації Гонконгу Керрі Лам, яка прокоментувала загострення ситуації вперше за останні три доби — відтоді, як акції протесту фактично переросли у вуличні бої. <a href="https://nv.ua/ukr/world/countries/vnaslydok-zitknen-u-gonkonzi-mayzhe-40-postrazhdalih-i-ne-menshe-100-zatrimanih-novini-svitu-50054072.html">Десяткам людей знадобилася медична допомога після жорстких дій поліції</a>.</p>
      <p>Облога університету, <a href="https://nv.ua/ukr/world/countries/protesti-v-gonkonzi-v-universiteti-zalishayutsya-100-aktivistiv-50054350.html">всередині якого залишаються 100−200 осіб</a>, стала додатковим каталізатором протестного руху в Гонконзі. Близько півроку його учасники борються за зменшення політичного тиску та впливу Китаю.</p>
      <p><b>За останні дні тисячі людей вийшли на вулиці в околицях заблокованого кампусу</b> — намагаючись допомогти евакуювати демонстрантів та висловлюючи їм свою підтримку. <b>Це викликало нові зіткнення з поліцією,</b> яка блокує підступи до будівлі та відтісняє нових протестувальників сльозогінним газом і гумовими кулями. Були зафіксовано також кілька випадків застосування силовиками бойової зброї, уточнює The Guardian.</p>
      <p>Видання також констатує, що <b>в Гонконзі зростають побоювання через можливе втручання в ситуацію китайської армії.</b> З КНР дійсно звучать все більш загрозливі заяви.</p>
      <p>Після того, як суд у Гонконзі дозволив демонстрантам приховувати обличчя масками та назвав таку заборону неконституційною, офіційний Пекін заявив, що лише він має право приймати рішення про те, чи відповідають Конституції рішення влади Гонконгу.</p>
      <p>Крім того, посол Китаю у Великій Британії Лю Сяомін дав зрозуміти, що КНР готова перейти до більш рішучих дій, якщо уряд Гонконгу не зможе «взяти ситуацію під контроль».</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/261/original/e38748993f1d120e88aab5b52023ff0f.png?stamp=1&amp;q=85&amp;w=115"/>
      </figure>
      <p>Юрій Бутусов<br/>Майдан у Гонконзі. Чого не зрозуміти рабам Путіна</p>
      <p>«Якщо ситуація стане неконтрольованою, центральний уряд, безумовно, не буде сидіти склавши руки і спостерігати. У нас достатньо рішучості і сили, щоб покласти край заворушенням», — заявив китайський посол в Британії.</p>
      <p>Тим часом поліція Гонконгу, яка днями отримала нового керівника, заявила, що у заблокованих в університеті демонстрантів не залишилося іншого вибору, окрім як здатися.</p>
      <p><b>У місті закрито дитячі садки і школи, достроково завершують семестр університети, заблоковано ряд районів і частково паралізована інфраструктура:</b> було скасовані вже кілька потягів, що поєднують материковий Китай з Гонконгом.</p>
      <p>НВ зібрало свіжі фотографії драматичних подій у Гонконзі.</p>
      <p>
        <b>1. Частина протестувальників повертається до будівлі Політехнічного університету після невдалої спроби втекти. Усередині університету — вогонь та барикади.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/550/big/f7a372329ee47a9bd481bbaaee91f4f0.png?stamp=20191119115128&amp;q=85&amp;output=jpg&amp;bg=white"/>
        <figcaption>19 листопада / Фото: REUTERS / Adnan Abidi</figcaption>
      </figure>
      <p>
        <b>2. Одна з учасниць протестів намагається залишити будівлю університету через люки і тунелі дренажної системи.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/564/big/8f86af5da9db3c2d040c8a75e618c614.png?stamp=20191119121345&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Adnan Abidi</figcaption>
      </figure>
      <p>
        <b>3. Сотні студентів пробираються до будівлі університету, щоб підтримати заблокованих у ньому протестувальників.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/549/big/5cc6bf9ba9754f7c0af5d404678729e1.png?stamp=20191119114754&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Athit Perawongmetha</figcaption>
      </figure>
      <p>
        <b>4. Поліція розганяє сльозогінним газом учасників нових акцій протесту.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/551/big/b011e77e6d9e33036201177423ae09a4.png?stamp=20191119115356&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Thomas Peter</figcaption>
      </figure>
      <p>
        <b>5. Нічні зіткнення з поліцією біля університетського кампусу.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/562/big/6116eb3582eed9f157ca8877f2017732.png?stamp=20191119120824&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Adnan Abidi</figcaption>
      </figure>
      <p>
        <b>6. Родичі взятих в облогу студентів та викладачі університету ведуть переговори з представником протестувальників, обговорюючи умови здачі поліції наймолодших учасників блокади.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/553/big/a3b87549c9152437b3a9ee9d8943426a.png?stamp=20191119120541&amp;q=85&amp;output=jpg&amp;bg=white"/>
        <figcaption>19 листопада / Фото: REUTERS / Thomas Peter</figcaption>
      </figure>
      <p>
        <b>7. З кампусу евакуюють одного з постраждалих демонстрантів.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/548/big/fa60df74d84b015c39a2d38e62a80fe2.png?stamp=20191119114452&amp;q=85&amp;output=jpg&amp;bg=white"/>
        <figcaption>19 листопада / Фото: REUTERS / Adnan Abidi</figcaption>
      </figure>
      <p>
        <b>8. Частина протестувальників, які здалися поліції, залишають будівлю Політехнічного університету Гонконгу.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/547/big/86dac7d3e64f7f5481ef5ac5dfc87463.png?stamp=20191119113627&amp;q=85&amp;output=jpg&amp;bg=white"/>
        <figcaption>19 листопада / Фото: REUTERS / Thomas Peter</figcaption>
      </figure>
      <p>
        <b>9. Поліція супроводжує студентів, які утримували блокаду університету та пізніше здалися.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/552/big/fcd20eacc4c8345b1c1087fab3714520.png?stamp=20191119115600&amp;q=85&amp;output=jpg&amp;bg=white"/>
        <figcaption>18 листопада / Фото: REUTERS / Thomas Peter</figcaption>
      </figure>
      <p>
        <b>10. Частина учасників блокади університету очікують на медичну допомогу після того, як здалися владі.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/565/big/ee0907c356aeb779865aa33c8c4b4e7f.png?stamp=20191119121742&amp;q=85&amp;output=jpg&amp;bg=white"/>
        <figcaption>19 листопада / Фото: REUTERS / Thomas Peter</figcaption>
      </figure>
    </article>
  </body>
</html>