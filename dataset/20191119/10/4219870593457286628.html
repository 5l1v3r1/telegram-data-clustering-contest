<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.300.html:831092-Hrvatski-mediji-U-Bajakovu-postoji-podrum-za-mucenje-migranata"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="Hrvatski mediji: U Bajakovu postoji podrum za mučenje migranata"/>
    <meta property="og:description" content="Na graničom prelazu Bajakovo, ka Srbiji, Hrvatska ima podrume u kojem policija premlaćuje migrante"/>
  </head>
  <body>
    <article>
      <h1>Hrvatski mediji: U Bajakovu postoji podrum za mučenje migranata</h1>
      <address><time datetime="2019-11-19T10:37:00+00:00">19 Nov 2019, 10:37</time> by <a rel="author">Tanjug</a></address>
      <p>
        <b>Na graničom prelazu Bajakovo, ka Srbiji, Hrvatska ima podrume u kojem policija premlaćuje migrante</b>
      </p>
      <p>Na graničom prelazu Bajakovo, ka Srbiji, Hrvatska ima podrume u kojem policija premlaćuje migrante, tvrdi se u najnovijem izveštaju mreže nevladinih udruženja BVMN (Border Violence Monitoring Network), koja se bavi pravima migranata i izbeglica, piše hrvatski portal Index.</p>
      <p>U izveštaju za oktobar ove godine ova mreža je prozvala hrvatske vlasti za kršenje ljudskih prava migranata i sprovođenje ilegalne politike sistemskog nasilja nad migrantima.</p>
      <p>Navodi se da su u pripremi ovog izveštaja aktivisti BVMN-a, između ostalog, obavili 30 razgovora sa migrantima i zabeležili njihova iskustva.</p>
      <related>
        <a href="http://www.novosti.rs/vesti/planeta.300.html:765442-Hjuman-rajts-voc-Hrvatska-vraca-migrante-u-BiH-ne-da-im-da-traze-azil"/>
      </related>
      <p>U pomenutom periodu je, navode, zabeležen "visok broj izuzetno brutalnih proterivanja (pushback) i incidenata policijskog nasilja", a kao posebno užasavajuću priču navode postojanje podruma na graničnom prelazu Bajakovo u kojem hrvatska policija, tvrde udruženja, premlaćuje migrante.</p>
      <p>"U tom su podrumu maloletnike, od kojih su neki stari samo 12 godina, službenici hrvatske granične policije tukli šakama i palicama. Jedno svedočenje prostoriju opisuje kao veliku dva sa četiri metra kvadratna, do koje se dolazi stepenicama koje vode ispod prostorija na graničnom prelazu", piše u izveštaju BVMN, prenosi portal.</p>
      <related>
        <a href="http://www.novosti.rs/vesti/planeta.300.html:830686-Policija-teze-povredila-migranta-u-Gorskom-Kotaru"/>
      </related>
      <p>U tu malu prostoriju bez prozora ponekad se, kažu, ubacuje i grupa migranata.</p>
      <figure>
        <img src="http://www.novosti.rs/upload/images/2019b//11/19/1.jpg"/>
      </figure>
      <p>Tokom boravka u podrumu na Bajakovu migranti nemaju pravo na odlazak u WC ni pristup vodi ili hrani, a uskraćeno im je pravo na traženje azila, stoji u izvještaju.</p>
      <p>Jedan 16-godišnji Avganistanac je opisao da su ga u tom podrumu držali više od sat vremena, da su ga tukli šakama i pendrecima.</p>
      <p>Na jednom maloletniku je, navodi se, hrvatska policija koristila i elektrošoker i bacala ga o zid podruma, stoji u izveštaju, prenosi Index.</p>
      <p>"Slučajevi zabeleženi u oktobru otkrivaju da je podrumska prostorija diskretna lokacija na kojoj policajci mogu da zlostavljaju tranzitne grupe migranata i u kojoj su policajci zaštićeni od pogleda vozača koji prelaze granicu", navodi se u izveštaju.</p>
      <figure>
        <img src="http://www.novosti.rs/upload/images/2019b//11/19/2.jpg"/>
      </figure>
      <p>Podsećaju i da su mediji izveštavali o "garaži za mučenje" u Korenici, u koju policija dovodi uhvaćene migrante.</p>
      <p>U izveštaju se navodi da hrvatska policija sve više koristi skidanje migranata kao još jedan način zlostavljanja.</p>
      <p>Dolazak zime i hladnijeg vremena čini takvu policijsku taktiku naročito opasnom jer može dovesti do hipotermije, kao i povreda ruku i nogu, posebno kada, kako se navodi, policija tera migrante da bosi hodaju kroz hladne potoke, što je takođe zabeleženo kao česta praksa.</p>
      <p>Mreža udruženja ističe da u hrvatskom zakonodavstvu postoji mogućnost da policija primenu meru skidanja osumnjičenog, ali samo u slučajevima potrage za skrivenim oružjem.</p>
      <p>U zabeleženim slučajevima, međutim, navodi se da su mitranti bili i do 24 sata u nadležnosti hrvatske policije, koja im je skidanje naredila tek kad ih je dovela na zelenu granicu.</p>
      <figure>
        <img src="http://www.novosti.rs/upload/images/2019b//11/19/MIGRANT-PRETUCEN-1-screensh.jpg"/>
      </figure>
      <p>Navodi se i da takvo postupanje hrvatske policije u martu zabeležio Amnesti Internešnal(Amnesty International), kao i da se skidanje odeće migranata po naređenju hrvatske policije pojačava s dolaskom zimskih meseci.</p>
      <p>Zabeležena su i dva slučaja u kojima su hrvatski policajci, nakon što su uhvaćenim migrantima naredili da se skinu do gola, pendrecima dodirivali genitalije i tako ih, kako se navodi, seksualno zlostavljali i ponižavali.</p>
      <p>Navode se i dokazi za opštepoznatu praksu razbijanja mobilnih telefona migranata, a hrvatski zakoni se direktno krše i kada se migrantima onemogući traženje prava na azil.</p>
      <p>U izveštaju je i primer iz policijske stanice u Glini u kojoj je uhvaćeni migrant zatražio azil, na šta su mu službenici rekli da mu ne mogu pomoći. Slična situacija se navodno dogodila i u Ogulinu.</p>
      <p>Index prenosi da se u Izveštaju navode i primeri kršenja ljudskih prava migranata na celoj balkanskoj ruti, od Grčke do Slovenije, pa se, kako kažu, srpska policija optužuje da je namerno izazvala požar u migrantskom kampu u blizini Šida.</p>
      <p>Ipak, piše Index, najviše prostora je posvećeno Hrvatskoj koja je na spoljnoj granici Evropske unije i preko koje mnogi migranti žele da uđu u EU.</p>
      <p>Naglašava se da je uprkos nasilnom i nezakonitom ponašanju hrvatske policija Hrvatska dobila zeleno svetlo za ulazak u šengensku zonu slobodnog kretanja unutar EU-a i pohvale odlazećeg predsednika Europske komisije Žan Klod Junkera.</p>
      <p>Navodi se i da je u oktobru hrvatska policija u ilegalnim pušbekovima proterala najmanje 464, a najviše 607 migranata, zavisno od izvora, piše Index.</p>
      <p>Većina migranata je, kažu proterano u BiH, ali ima i primera proterivanja iz Hrvatske u Srbiju.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:830686-Policija-teze-povredila-migranta-u-Gorskom-Kotaru"/>
        <a href="http://www.novosti.rs/vesti/planeta.300.html:830377-Nacisti-iz-Kanade-i-Francuske-dogovarali-kupovinu-oruzja-u-Hrvatskoj-Trazili-puske-bombe-i-raketne-bacace-za-rasni-sveti-rat"/>
        <a href="http://www.novosti.rs/vesti/planeta.300.html:830112-Ovo-je-samo-najava-bice-jos-gore-Talasi-od-10-metara-i-poplave-kakve-malo-ko-pamti-u-Hrvatskoj-su-upozorenje"/>
        <a href="http://www.novosti.rs/vesti/planeta.300.html:829849-Velika-potera-za-direktorom-banke-Ispraznio-sef-i-odneo-11-miliona-deo-novca-ostavio-rodjaku-da-zavara-trag-pa-nestao-sa-lica-zemlje"/>
        <a href="http://www.novosti.rs/vesti/planeta.300.html:829768-Hrvatska-ce-na-ovaj-nacin-zastiti-radnike-cije-firme-odlaze-u-stecaj-Ministar-izneo-predlog"/>
      </related>
    </article>
  </body>
</html>