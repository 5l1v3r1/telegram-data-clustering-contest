<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://signal.bg/%d0%bd%d0%be%d0%b2%d0%b0%d1%82%d0%b0-%d1%84%d0%be%d0%bb%d0%ba-%d0%b7%d0%b2%d0%b5%d0%b7%d0%b4%d0%b0-%d0%b8%d0%b2%d0%b5%d1%82%d0%b0-%d0%ba%d0%be%d1%81%d1%82%d0%be%d0%b2%d0%b0-%d1%81-%d0%ba%d0%be%d1%80/"/>
    <meta property="og:site_name" content="SIGNAL.BG"/>
    <meta property="article:published_time" content="2019-11-19T10:32:50+00:00"/>
    <meta property="og:title" content="Новата фолк звезда Ивета Костова с корона за красота"/>
    <meta property="og:description" content="До преди няколко месеца Ивета Костова е детска учителка, но най-голямата нейна страст винаги е било изкуството."/>
  </head>
  <body>
    <article>
      <h1>Новата фолк звезда Ивета Костова с корона за красота</h1>
      <address><time datetime="2019-11-19T10:32:50+00:00">19 Nov 2019, 10:32</time> by <a rel="author">Signal.bg</a></address>
      <p>Ивета Костова се връща към мили спомени от крехката си възраст. Безгрижни й години са били изпълнени с музика, изкуство, танци и театър, но и тогава музиката е била на първо място. Музикалният й талант първо бил забелязан от учителките в детската градина, които посъветвали майка й да я запише на уроци по пеене или в хор.</p>
      <p>“В края на първи клас тръгнах на частни уроци по пеене и оттогава наистина сериозно се занимавам с музика и целият ми живот съм отдала на това. Споменът за първата ми песен е от детската градина. Имах любимо анимационно филмче и саундтрака към него беше любимата ми песен. С нея се явих на конкурс за “Мини Мис”, който спечелих, но не си спомням песента.” – разказва тя в предаването “От моето детство”.</p>
      <figure>
        <img src="https://signal.bg/wp-content/uploads/2019/11/IvetaKostova-1.jpg"/>
      </figure>
      <p>Първият концерт на младата певица пък бил изпълнен с много сълзи, защото не искала да излезе на сцената.</p>
      <p>“Беше Великденски концерт, на една голяма за мен сцена, в театъра на родния ми град. Час преди началото, отказвах да изляза от репетиционната, отказвах да пея песента. Цялата бях червена от сълзи, но накрая всичко мина успешно. Успях да изпея песента и да се почувствам добре след това. И изпълнена с енергия, даже исках да продължа да пея.”</p>
      <figure>
        <img src="https://signal.bg/wp-content/uploads/2019/11/IvetaKostova-2.jpg"/>
      </figure>
      <p>През ученическите си години ходила на много конкурси и изпяла доста известни български и чужди песни. Народните мелодии винаги са й харесвали, опитвала се е да ги пее, но не е взимала уроци по народно пеене.</p>
      <p>“От малка се впечатлявам от фолклора. Любима моя песен беше “Хубава си, моя горо”. Училището, в което учих, се казваше “Любен Каравелов” и най-силно впечатление оставяше тя, и учителите много държаха аз да я науча. За първи път облякох народна носия в училище, когато снимахме в покрайнините на родния ми град Ямбол – на Зайчи връх, Кабиле, също и до манастира в Кабиле. Беше много емоционално, защото това е моят Роден край.” – подчертава младата надежда на фолка.</p>
      <figure>
        <img src="https://signal.bg/wp-content/uploads/2019/11/IvetaKostova-3.jpg"/>
      </figure>
      <p>До преди няколко месеца Ивета Костова е детска учителка, но най-голямата нейна страст винаги е било изкуството. Признава, че откакто се помни е искала да се развива като изпълнител и това за нея винаги е било цел.</p>
      <p>“В кастинга за нови таланти на “Пайнер” взех участие много спонтанно, но това ме окрили да правя нещата по-добре и може би, да се развия повече в друга насока. Вече имам своята първа песен и видеоклип. Отзивите са много положителни, за което съм много благодарна. Показах своя роден град, местата, на които съм израснала, собствената си къща. Мястото, на което пея и което чувствам като втори дом. Голямата ми мечта е все повече да се докосвам до хората, чрез музиката, чрез песните, които правя и се надявам наистина да не разочаровам родителите си най-вече, защото те много държат на мен и на това, което правя. Надявам се и те да са щастливи, колкото и аз”, казва още Ивета.</p>
    </article>
  </body>
</html>