<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/zelijo-tolazilno-nagrado"/>
    <meta property="og:site_name" content="Primorske novice"/>
    <meta property="article:published_time" content="2019-11-19T10:32:52+00:00"/>
    <meta property="og:title" content="Želijo tolažilno nagrado"/>
    <meta property="og:description" content="Slovenska nogometna reprezentanca bo ob 20.45 igrala zadnjo tekmo kvalifikacij za evropsko prvenstvo 2020. Poljska si je že zagotovila nastop na zaključnem turnirju stare celine, Slovenija pa si bo skušala zagotoviti tretje mesto v skupini G."/>
  </head>
  <body>
    <article>
      <h1>Želijo tolažilno nagrado</h1>
      <address><time datetime="2019-11-19T10:32:52+00:00">19 Nov 2019, 10:32</time> by <a rel="author">Rok Maver</a></address>
      <p>
        <b>Slovenska nogometna reprezentanca bo ob 20.45 igrala zadnjo tekmo kvalifikacij za evropsko prvenstvo 2020. Poljska si je že zagotovila nastop na zaključnem turnirju stare celine, Slovenija pa si bo skušala zagotoviti tretje mesto v skupini G.</b>
      </p>
      <figure>
        <img src="https://static.primorske.si/foto/highres/sport/720324_266-haris.jpg"/>
        <figcaption>Bo Haris Vučkić tudi v Varšavi dobil priložnost za igro? Foto: STA</figcaption>
      </figure>
      <p><b>VARŠAVA</b> &gt; “Pomen izredno težke tekme proti prvi ekipi naše skupine je, da osvojimo tretje mesto, čeprav je to tolažilno,” je včeraj povedal selektor Slovenije <b>Matjaž Kek</b>. Napovedal je, da bodo spremembe tako v postavitvi in igri. “To že zaradi tega, ker je kaznovan Aljaž Struna, nekaj igralcev pa še čuti posledice tekme proti Latviji,” pravi Kek.</p>
      <p>Slovenija, ki je na prvi medsebojni tekmi v teh kvalifikacijah doma edina premagala Poljake (2:0), ima po devetih tekmah v skupini G 14 točk, vodilna Poljska pa 22. Slednja je na EP, slovenska vrsta pa ne. “Poljski želim, da pride na prvenstvu čim dlje. Imamo pa mi tudi mi svojo računico. Tekma v Ljubljani nam je lahko dobra vzpodbuda. Današnja bo čisto nekaj drugega, ampak prepričan sem, da bomo odigrali dobro tekmo in naredili korak naprej v razmišljanju o reprezentančnem nogometu,” je še povedal Kek. Priznal je, da je prva tekma s Poljsko pokazala potencial, ampak da je bilo to ob vseh nihanjih pač premalo.</p>
      <p>Poljska bo kljub temu da si je že zagotovila nastop na EP, po napovedih igrala pred razprodanim stadionom več kot 56.000 gledalcev. Od reprezentance se bo poslovil branilec dortmundske Borussie <b>Lukasz Piszczek</b>. Sodil bo Nemec <b>Daniel Siebert</b>.</p>
      <p>O tem, kako pomemben je nogomet na Poljskem, pa priča tudi podatek, da je <b>Jana Oblaka </b>in ostale na letališču s prošnjami za avtograme pričakalo ducat ali nekaj več poljskih navijačev.</p>
    </article>
  </body>
</html>