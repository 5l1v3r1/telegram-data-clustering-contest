<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_524987160_Ujasyavashtite_resheniya_na_Evertan_4_zvezdi_koito_klubat_izpusna_v_poslednite_godini"/>
    <meta property="og:site_name" content="webcafé"/>
    <meta property="article:published_time" content="2019-11-19T10:33:00+00:00"/>
    <meta property="og:title" content="Ужасяващите решения на Евертън: 4 звезди, които клубът изпусна в последните години"/>
    <meta property="og:description" content="Бившият спортен директор на &quot;карамелите&quot; разказва"/>
  </head>
  <body>
    <article>
      <h1>Ужасяващите решения на Евертън: 4 звезди, които клубът изпусна в последните години</h1>
      <address><time datetime="2019-11-19T10:33:00+00:00">19 Nov 2019, 10:33</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/19/evertonmisses/1170x658.jpg"/>
        <figcaption>Бившият спортен директор на "карамелите" разказва за пропуснатите възможности</figcaption>
      </figure>
      <p>
        <b>Бившият спортен директор на Евертън Дейвид Уолш разкри ужасяващите решения, които са били взети в клуба в последните две години.</b>
      </p>
      <p>„Карамелите“ са имали възможност да привлекат някои от звездите на Висшата лига, преди да се превърнат в такива, както и най-желания тийнейджър в момента Ерлинг Хааланд.</p>
      <p>Уолш е известен с добрата си трансферна политика от времето си в Лестър, когато привлече Н‘Голо Канте за само шест милиона евро от Каен, след което „лисиците“ триумфираха с титлата.</p>
      <p>Спортният директор обаче нямаше същия успех в Евертън, откъдето бе уволнен година и половина след пристигането си от Лестър.</p>
      <p>
        <b>„Веднага щом пристигнах в Евертън, ми предложиха Андрю Робъртсън и Хари Магуайър за само 23 милиона евро, когато двамата още играеха за Хъл Сити. Но клубът отказа – каза Уолш пред „The Athletic“.</b>
      </p>
      <p>Можех да сключа сделка и за <b>Джони Еванс</b>, преди да отиде в Лестър, но клубът отново не пожела. <b>Ерлинг Хааланд</b> – нападателят на РБ Залцбург, беше тук с баща си и бяха готови да подпишат за трансфер срещу четири милиона евро, но клубът отново не ме подкрепи.“</p>
      <p>
        <b>Впоследствие, отказаните от Евертън впечатляват за клубовете си.</b>
      </p>
      <p>Андрю Робъртсън премина в Ливърпул срещу девет милиона евро, след което спечели Шампионската лига и се превърна в един от най-добрите крайни защитници в света.</p>
      <p>Хари Магуайър напусна Хъл в посока Лестър също през 2017-а, а две години по-късно Манчестър Юнайтед плати за него рекордните за защитник 87 млн. евро.</p>
      <p>Джони Еванс премина в Лестър и в момента е част от най-добрата защита във Висшата лига – по-добра дори от тази на Ливърпул и Манчестър Сити, с допуснати едва осем гола в първите 12 мача.</p>
      <p>Ерлинг Хааланд пък се превърна в тийн сензация и има впечатляващите 26 гола в 18 мача във всички състезания от началото на сезона, привличайки интереса на Манчестър Юнайтед.</p>
      <related>
        <a href="https://www.webcafe.bg/sportcafe/futbol-svyat/id_1282971041_Angliyskiyat_milioner_si_kupi_klub_uvolni_trenyora_naznachi_se_na_negovo_myasto_i_vze_15_igrachi_Vsichko_tova_za_edin_den"/>
        <a href="https://www.webcafe.bg/sportcafe/futbol-svyat/id_21354055_Livarpul_kupi_kashtata_na_Rodjars_spetsialno_za_Klop_Vsichki_menidjari_sled_nego_shte_jiveyat_v_neya"/>
      </related>
    </article>
  </body>
</html>