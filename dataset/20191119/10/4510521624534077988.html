<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/patronul-firmei-deratizare-ucis-trei-oameni-timisoara-folosit-substanta-extrem-toxica-s-au-derulat-evenimentele-1_5dd3a71a5163ec42712c84f7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T10:08:41+00:00"/>
    <meta property="og:title" content="Patronul firmei de deratizare acuzat că a ucis trei oameni la Timişoara a folosit o substanţă extrem de toxică. Cum s-au derulat evenimentele"/>
    <meta property="og:description" content="Patronul firmei Bistim Dera a utilizat la deratizarea în blocul groazei din Timişoara substanţa “Delicia - GASTOXIN”, care are în compoziţie fosfură de aluminiu, o substanţă foarte toxică, cu efecte letale în caz de inhalare şi care necesită pentru utilizare autorizaţie specială."/>
  </head>
  <body>
    <article>
      <h1>Patronul firmei de deratizare acuzat că a ucis trei oameni la Timişoara a folosit o substanţă extrem de toxică. Cum s-au derulat evenimentele</h1>
      <address><time datetime="2019-11-19T10:08:41+00:00">19 Nov 2019, 10:08</time> by <a rel="author">Stefan Both</a></address>
      <h4>Patronul firmei Bistim Dera a utilizat la deratizarea în blocul groazei din Timişoara substanţa “Delicia - GASTOXIN”, care are în compoziţie fosfură de aluminiu, o substanţă foarte toxică, cu efecte letale în caz de inhalare şi care necesită pentru utilizare autorizaţie specială.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/otrava-folosita-blocul-groazei-timisoara-cumparata-piata-neagra-patronul-recunoscut-tot-1_5dd39a0c5163ec42712c14b1/index.html"/>
      </related>
      <p>Parchetul de pe lângă Tribunalul Timiş a dispus efectuarea urmăriri penale <a href="https://adevarul.ro/locale/timisoara/otrava-folosita-blocul-groazei-timisoara-cumparata-piata-neagra-patronul-recunoscut-tot-1_5dd39a0c5163ec42712c14b1/index.html">faţă de administratorul firmei Bistim Dera</a>, Sorin Buţă, sub aspectul săvârşirii infracţiunilor de ucidere din culpă, prevăzută de articolul 192, aliniatele 1 şi 3 din Codul Penal, vătămare corporală din culpă, prev. de art. 196 alin. 2 şi 4 din Codul Penal, şi trafic de produse sau substanţe toxice, prev. de art. 359 din Codul Penal.</p>
      <p>Procurorii au oferit detalii despre substanţa folosită la deratizarea de pe strada Mioriţa din Timişoara, unde au murit trei persoane şi mai mulţi au ajuns la spital.</p>
      <p>“<b>În urma cercetărilor efectuate în cauză s-a stabilit că suspectul B.I.S., în calitate de reprezentant al unei societăţi comerciale cu sediul în Timişoara, a executat servicii de deratizare în imobilul respectiv, în baza unui contract încheiat în acest sens, activitate ce a avut loc în perioada 16.11.2019  - 18.11.2019. În cauză există indicii că, în procesul de deratizare, suspectul a folosit un insecticid denumit “Delicia - GASTOXIN”, ce conţine ce are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie special</b>”, a transmis Violeta Filip, prim-procuror la Parchetul de pe lângă Tribunalul Timiş.</p>
      <p>Organele de cercetare penală au dispus faţă de suspect măsura preventivă a reţinerii pe o durată de 24 de ore, începând cu data de 19.11.2019, ora 03.30.</p>
      <p>“Facem precizarea că efectuarea în continuare a urmăririi penale faţă de suspect reprezintă o etapă a procesului penal reglementată de Codul de procedură penală, având ca scop crearea cadrului procesual de administrare a probatoriului, activitate care nu poate, în nicio situaţie, să înfrângă principiul prezumţiei de nevinovăţie”, a mai transmis Violeta Filip.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd39a295163ec42712c1581/646x528.jpg"/>
      </figure>
      <p>
        <b>FOTO Facebook/Bistim Dera</b>
      </p>
      <p>
        <b>Ordindea cronologică a întâmplărilor</b>
      </p>
      <p>Luni, 18.11.2019, la ora 12.40, ISU Timiş a fost informat de către UPU SMURD Timiş referitor la o situaţie apărută la adresa din Timişoara, str. Mioriţa 8. Informaţiile deţinute indicau faptul că într-un interval de trei zile au avut loc trei decese, respectiv doi copii (9 zile şi 3 ani) şi un adult în vârstă de 29 ani, iar încă doi minori se aflau internaţi la Spitalul de copii „Louis Ţurcanu”. După confirmarea celui de-al treilea deces, medicul şef din cadrul UPU SMURD a informat Direcţia de Sănătate Publică, Inspectoratul de Poliţie Judeţean şi Inspectoratul pentru Situaţii de Urgenţă despre suspiciunea existenţei unei cauze toxice. Astfel, în cel mai scurt timp, la adresa indicată au fost trimise o autospecială de intervenţie, o autosanitară SMURD şi un echipaj CBRN şi echipaje de poliţie pentru efectuarea cercetărilor şi a măsurătorilor, la adresa indicată. </p>
      <p>La ora 13.23, echipa CBRN a transmis primul raport operativ conform căruia nu au fost sesizate depăşiri ale valorilor normale. La ora 13.45, Inspectoratul General pentru Situaţii de Urgenţă a ordonat deplasarea unui echipaj CBRN cu capabilităţi superioare din cadrul Inspectoratului pentru Situaţii de Urgenţă al judeţului Sibiu. Imediat după sosirea la locul intervenţiei, echipajele operative au fost evacuate 48 de persoane aflate în interior. Totodată, inspectorul şef al Inspectoratului pentru Situaţii de Urgenţă al judeţului Timiş a solicitat convocarea Comitetul Jedeţean pentru Situaţii de Urgenţă la ora 14.00, unde au fost dispuse următoarele măsuri: - evacuarea/relocarea întregului imobil (parter plus 4 etaje - 200 de apartamente); - evaluarea medicală a tuturor persoanelor din imobil la cele două spitale din Timişoara; - cazarea persoanelor în spaţiile identificate la nivelul municipiului Timişoara; - asigurarea apei potabile de către Consiliul judeţean Timiş.</p>
      <figure>
        <img src="https://adevarul.ro/assets/adevarul.ro/MRImage/2019/11/18/5dd28b825163ec427124a8d0/646x528.jpg"/>
      </figure>
      <p>Primăria Timişoara a pus la dispoziţie spaţiile de cazare din cadrul Colegiului Tehnic „Casa Verde” Timişoara, fiind amenajate 40 de locuri. </p>
      <p>Rezultatele echipajul CBRN</p>
      <p>În urma cercetărilor s-a stabilit că a avut loc un proces de dezinsecţie/ deratizare de către o firmă specializată. </p>
      <p>În procesul verbal de execuţie dezinsecţie/derazitare din data de 14.11.2019 a rezultat că acţiunea a fost efectuată la blocul de pe strada Mioriţa nr. 8 folosindu-se următoarele substanţe: - Deadyna 100 grame; - Cipermetrina 6,85%; - Tetrametrina 1,25%; - Coformulati pt. 100 g; - Raticid Rodex Pasta. La ora 17:53, echipajul CBRN din cadrul ISU Sibiu a ajuns la locul intervenţiei şi au verificat cinci apartamente de pe strada Mioriţa nr. 8, la un apartament este detectat un nivel ridicat de substanţe din clasa neurotoxice. </p>
      <p>Ulterior au fost efectuate verificări în alte două locaţii şi nu au fost depistaţi indicatori care să arate că valorile sunt depăşite.</p>
      <figure>
        <img src="https://adevarul.ro/assets/adevarul.ro/MRImage/2019/11/18/5dd2a3ce5163ec4271257651/646x528.jpeg"/>
      </figure>
      <p>La ora 20.36, proprietara apartamentului nr. 15 din blocul de vizavi de blocul de pe strada Mioriţa nr. 8 a declarat că a solicitat serviciul de dezinsecţie/deparazitare cu aceeaşi firmă. </p>
      <p>Având în vedere măsurile întreprinse de către echipajul CBRN, s-a dispus evacuarea apartamentului 15 şi a apartamentului 12, în care locuiau în total trei persoane, care au fost transportate la spital pentru evaluare.</p>
      <p>
        <b>Apelurile la 112 </b>
      </p>
      <p>Referitor la cele 15 apeluri efectuate către numărul unic de urgenţă 112, reprezentanţii Serviciului de Ambulanţă Timiş transmit următoarele: </p>
      <p>În data de 16.11.2019, în intervalul orar 09.23 – 18.21, au fost înregistrate şase apeluri, pentru şase persoane cu simptomatologie diferită, după cum urmează: Ora 9.23, B. C. D. – 3 ani, durere abdominală, vărsături. Părinţii i-au administrat medicaţie proprie şi refuză transportul minorului la spital; Ora 12.28, B. V. – 22 ani – simptomatologie: greaţă, vărsături – solicitare efectuată de serviciul privat de ambulanţă (consultaţie la domiciliu); Ora 13.39, M. C. – 36 ani (cefalee slăbiciune), M. A. - 8 ani (vărsături), M. G. 2 ani (vărsături, tremur) – consultaţi de serviciul privat de ambulanţă care decide transportul copiilor la spitalul „Louis Ţurcanu”.</p>
      <p>În urma consultului medicul a decis transportarea copiilor la spital, solicitând la ora 14.07, prin 112, o ambulanţă care să transporte pacienţii. Ora 16:59, C. N. M., 10 zile, vărsături de dimineaţă, extremetăţi reci, afebril, transportat la spitalul de copii „Louis Ţurcanu”, cu insuficienţă respiratorie acută, suspiciune de aspiraţie lichidă văsrsătură. Decedat în UPU al Spitalului de copii Louis Ţurcanu; Ora 18.21, B. C. D., 3 ani, inapetenţă, vărsături, constipaţie, transportat la spitalul de copii, internat cu suspiciunea de diabet zaharat debut – cetoacidoză. A decedat în spital, secţia terapie intensivă. De la ora 18.21, nu s-au mai înregistrat alte solicitări pe aceeaşi adresă. </p>
      <figure>
        <img src="https://adevarul.ro/assets/adevarul.ro/MRImage/2019/11/18/5dd28b865163ec427124a907/646x528.jpg"/>
      </figure>
      <p>În data de 17.11.2019, în intervalul orar 08.07 – 18.07, au fost înregistrate patru apeluri, după cum urmează: Ora 08.07, B. E. C., 29 ani, dureri abdominale, vărsături. Consult la domiciliu, refuză transportul la spital. La acelaşi caz, medicul consultă şi pe B. T., 56 ani, colică abdominală, care de asemenea, a refuzat transportul la spital (cei doi sunt părinţii copilului de 3 ani, decedat); Ora 08.45, doctorul solicită o fişă pentru încă un pacient consultat la aceeaşi adresă (B. T.); Ora 10.48, se revine cu un apel pentru aceleaşi persoane (B. E. C. şi B. T.), pierderi de echilibru, ameţeli, slăbiciune, inapetenţă, probleme familiare, solicitând transportul la spital. Sunt transportaţi la Spitalul Judeţean. Ora 18.07, B. V., 22 ani, vărsături dimineaţa, stare de rău, suspiciune colică biliară, transportată la UPU SMURD Spitalul Judeţean. După ora 18.07 nu s-au înregistrat alte solicitări la aceeaşi adresă. </p>
      <p>În data de 18.11.2019, în intervalul orar 02.45 – 09.07, s-au înregistrat patru apeluri, din care trei apeluri pentru aceeaşi pacientă, după cum urmează: Ora 02.45, B. E. C., 29 ani, stare lipotimică, consultaţie la domiciliu, refuză transport la spital. - Ora 05.20, aceeaşi persoană (B.E.C. 29 ani), durere în epigastru, refuză transportul la spital. Ora 08.02, B. V., vărsături, dureri abdominale, consult la domiciliu de către serviciul privat de ambulanţă. Ora 09.07, B. E. C., 29 ani, stare post lipotimică, deces în familie, pe timpul transportului (în faţa unităţii de primiri urgenţe) intră în stop cardio-respirator, este predată cu manevre în curs de resuscitare. Din apelurile efectuate în prima zi, simptomatologia celor doi copii decedaţi a fost diferită şi nimic nu sugera existenţa unei legături între cele două cazuri.</p>
      <figure>
        <img src="https://adevarul.ro/assets/adevarul.ro/MRImage/2019/11/18/5dd28e105163ec427124bbd1/646x528.jpg"/>
      </figure>
      <p>De asemenea, pe timpul primelor două nopţi nu s-a înregistrat nici-un apel de la adresa respectivă. </p>
      <p>Un alt aspect important este faptul că au existat cinci solicitări pentru o singură persoană B. E. C., care a refuzat de trei ori transportul la spital şi două solicitări pentru soţul acesteia, B. T. I. şi două pentru copil B. C. D. Astfel, zece dintre apelurile înregistrate pe 112, au fost pentru familia B.. Toate solicitările au fost pentru cinci apartamente din imobilul respectiv (patru la etajul 4 şi unul la etajul 3).</p>
      <p>
        <b>Cercetări în cinci locaţii din Timişoara </b>
      </p>
      <p>Pe parcursul zilei de luni au fost efectuate cercetări în cinci locaţii din Timişoara: Imobilul de pe strada Mioriţei, nr. 8; - Restaurantul Papa Sam, strada Divizia 9 Cavalerie, nr. 68 - Club 21, Piaţa Victoriei, nr. 2; - Imobilul bloc de locuinţe de pe strada Mioriţei, nr. 4; - Imobilul bloc de locuinţe de pe strada Vaida Voievod, nr.1.În toate aceste locaţii au fost efectuate lucrări de dezinsecţie/deratizare de către aceeaşi firmă. </p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd315a35163ec427128dd70/646x528.jpg"/>
      </figure>
      <p>
        <b>20 de persoane internate la spital</b>
      </p>
      <p>Marţi, 19 noiembrie, la ora 08.00, situaţia persoanelor internate/ în evaluare: Spitalul Judeţean: un adult internat; Spitalul Municipal: trei adulţi internaţi; Spitalul de copii „Louis Turcanu”: 16 copii internaţi. Situaţia persoanelor cazate: cinci persoane cazate în spaţiile puse la dispoziţie de autorităţile locale (Hotel Savoy, Mitropolie şi Liceul Silvic). Pacienţii intoxicaţi cu substanţe de deratizare vor rămâne în spital şase zile. Starea bărbatului care şi-a pierdut soţia şi copilul de trei ani este stabilă, iar analizele arată o îmbunătăţire</p>
      <p>Citeşte şi:</p>
      <p>
        <b>
          <a href="https://adevarul.ro/locale/timisoara/otrava-folosita-blocul-groazei-timisoara-cumparata-piata-neagra-patronul-recunoscut-tot-1_5dd39a0c5163ec42712c14b1/index.html">Otrava folosită în blocul groazei de la Timişoara, cumpărată de pe piaţa neagră. Patronul a recunoscut tot</a>
        </b>
        <br/>
        <br/>
        <b>
          <a href="https://adevarul.ro/locale/timisoara/substanta-provocat-tragedia-timisoara-specialist-e-alt-tip-decat-obisnuiti-1_5dd2ef4c5163ec427127f4c9/index.html">Substanţa care a provocat tragedia de la Timişoara. Specialist: „E de un alt tip decât cel cu care suntem noi obişnuiţi”</a>
          <br/>
          <br/>
          <a href="https://adevarul.ro/locale/timisoara/tragedia-timisoara-Inca-bloc-fost-evacuat-nu-niciun-caz-intr-o-situatie-disperata-1_5dd304435163ec427128706c/index.html">FOTO Tragedia de la Timişoara. Încă un bloc a fost evacuat: „Nu suntem în niciun caz într-o situaţie disperată”</a>
          <br/>
          <br/>
          <a href="https://adevarul.ro/locale/timisoara/cosmarul-blocul-murit-trei-oameni-nu-cred-putea-traiti-aici-scarba-calcati-scari-1_5dd2e8275163ec427127bc63/index.html">Coşmarul din blocul în care au murit trei oameni. „Nu cred că aţi putea să trăiţi aici. Vă este scârbă să călcaţi pe scări“</a>
          <br/>
          <br/>
          <a href="https://adevarul.ro/locale/timisoara/primele-concluzii-blocul-groazei-timisoara-a-fost-detectata-substanta-neurotoxica-1_5dd2bc1d5163ec4271264d5f/index.html">Primele concluzii de la blocul groazei din Timişoara: „A fost detectată o substanţă neurotoxică“</a>
          <br/>
          <br/>
          <a href="https://adevarul.ro/locale/timisoara/doi-copii-mama-unuia-murit-conditii-suspecte-alti-patru-copii-acelasi-bloc-ajuns-spital-1_5dd27fa25163ec4271244d52/index.html">Deratizare ucigaşă? Doi copii şi mama unuia dintre ei au murit. Nouă copii şi opt adulţi, internaţi în spital</a>
        </b>
      </p>
      <hr/>
    </article>
  </body>
</html>