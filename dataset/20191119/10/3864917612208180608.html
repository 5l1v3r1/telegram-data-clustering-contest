<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821043-u-livani-protestuvalniki-zablokuvali-dorogi-do-parlamentu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:03:00+00:00"/>
    <meta property="og:title" content="У Лівані протестувальники заблокували дороги до парламенту"/>
    <meta property="og:description" content="Ліванські протестувальники заблокували дороги, які ведуть до будівлі парламенту в столиці Бейруті, аби перешкодити парламентарям прибути на сесію."/>
  </head>
  <body>
    <article>
      <h1>У Лівані протестувальники заблокували дороги до парламенту</h1>
      <h2>Ліванські протестувальники заблокували дороги, які ведуть до будівлі парламенту в столиці Бейруті, аби перешкодити парламентарям прибути на сесію.</h2>
      <address>
        <time datetime="2019-11-19T10:03:00+00:00">19 Nov 2019, 10:03</time>
      </address>
      <p>Про це повідомляє <a href="https://www.aa.com.tr/en/middle-east/lebanese-protesters-block-parliament-session/1649684">Anadolu Angecy</a>.</p>
      <p>“Ліванські протестувальники заблокували дороги, які ведуть до парламенту в Бейруті, аби перешкодити парламентарям прибути на сесію у вівторок”, - йдеться у повідомленні.</p>
      <p>Зазначається, що сесія повинна була відбутися ще минулого тижня, проте, спікер парламенту відклав її до сьогодні через безпекові причини.</p>
      <p>На пленарному засіданні депутати повинні, зокрема, обговорити законопроєкти, щодо боротьби з корупцією, виплату пенсій та загальну амністію, які були розкритиковані протестувальниками.</p>
      <p>Демонстранти також вимагають зробити сесію відкритою.</p>
      <p>Як повідомляв Укрінформ, 17 жовтня уряд Лівану оголосив про запровадження збору на користування месенджерами, зокрема WhatsApp, для здійснення телефонних дзвінків. Збір мав становити в перерахунку 20 центів США на день.</p>
      <p>Акції <a href="https://www.ukrinform.ua/tag-protest">протесту</a>, які розпочалися у відповідь, практично паралізували життя країни. Не працювали школи та більшість закладів торгівлі. Учасники антиурядових виступів у багатьох містах споруджували барикади.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2803335-cerez-protesti-u-livani-deputatam-i-ministram-udvici-zrizut-zarplati-zmi.html">Через протести у Лівані депутатам і міністрам удвічі зріжуть зарплати - ЗМІ</a>
      </blockquote>
      <p>На цьому тлі прем'єр-міністр Харірі у телезверненні пообіцяв громадянам покращення ситуації та дав партнерам по урядовій коаліції три доби на вироблення пропозицій щодо виходу з кризи.</p>
      <p>У Міністерстві зв'язку запевнили, що оголошений збір не набуде чинності.</p>
      <p>Утім учасники демонстрацій у столиці країни Бейруті зажадали відставки уряду, оскільки не довіряють йому, а запропоновані реформи назвали "знеболювальним".</p>
      <p>
        <i>Фото: АА</i>
      </p>
    </article>
  </body>
</html>