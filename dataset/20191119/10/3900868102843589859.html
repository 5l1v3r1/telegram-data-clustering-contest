<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562215/to-mikro-parisi-twn-athinwn-2019-einai-afierwmeno-sta-kampare-toy-kosmoy"/>
    <meta property="og:site_name" content="NOOZ."/>
    <meta property="article:published_time" content="2019-11-19T10:00:00+00:00"/>
    <meta property="og:title" content="Το Μικρό Παρίσι των Αθηνών 2019 είναι αφιερωμένο στα καμπαρέ του κόσμου"/>
    <meta property="og:description" content="Το Μικρό Παρίσι των Αθηνών επιστρέφει για 7η χρονιά στο κέντρο της Αθήνας, από 21 Νοεμβρίου έως 1 Δεκεμβρίου, με θέμα «Cabarets du monde – Καμπαρέ του κόσμου»."/>
  </head>
  <body>
    <article>
      <h1>Το Μικρό Παρίσι των Αθηνών 2019 είναι αφιερωμένο στα καμπαρέ του κόσμου</h1>
      <address>
        <time datetime="2019-11-19T10:00:00+00:00">19 Nov 2019, 10:00</time>
      </address>
      <p>
        <b>Το Μικρό Παρίσι των Αθηνών επιστρέφει για 7η χρονιά στο κέντρο της Αθήνας, από 21 Νοεμβρίου έως 1 Δεκεμβρίου, με θέμα «Cabarets du monde – Καμπαρέ του κόσμου».</b>
      </p>
      <p>Το σήμα κατατεθέν της Παρισινής νυχτερινής διασκέδασης από τα τέλη του 19ου αιώνα μέχρι και σήμερα αποτέλεσε πηγή έμπνευσης για σπουδαίους δημιουργούς ζωγράφους, συνθέτες, ποιητές κ.α.. Η λαϊκής προέλευσης υψηλή αισθητική των μεγάλων θεαμάτων των Παρισινών καμπαρέ επηρέασε και επηρεάζει την ψυχαγωγία, την εξέλιξη και ποιότητα των θεαμάτων σε όλο τον κόσμο, περισσότερο από έναν αιώνα τώρα.</p>
      <p>Από τ<b>ο Moulin Rouge και το Chat noir</b> πέρασαν και άφησαν το ιστορικό τους αποτύπωμα ο<b> Toulouse Lautrec, ο Εric Satie, ο Pablo Picasso</b> και πολλοί άλλοι σπουδαίοι αρτίστες και δημιουργοί που λάτρεψαν το Παρίσι και τα καμπαρέ του. Πολύ γρήγορα απάντησε το Βερολίνο με τα “<b>Τingel Tangel</b>” και την πορεία προς τα Βερολινέζικα καμπαρέ του μεσοπολέμου.</p>
      <p>Κι ύστερα τα Ευρωπαϊκά καμπαρέ γνώρισαν την Jazz και αυτόματα στην άλλη μεριά του Ατλαντικού γεννήθηκε το μιούζικαλ, την ώρα που το καμπαρέ ξεκινούσε και την latin καρριέρα του στην λατινόφωνη Αμερική. Το καμπαρέ δεν σταμάτησε εκεί. Πήγε παντού. Όσο όμως κι αν γινόταν η βάση για να δημιουργηθεί κάτι άλλο, ποτέ δεν θα χανόταν. Ήταν και θα είναι πάντα εκεί να μας κλείνει το μάτι χαμογελώντας.</p>
      <p>Καμπαρέ, βαριετέ και μιούζικαλ, ως μουσικο-θεατρικο-χορευτικές παραστάσεις, μικρές ή μεγάλες, ως θέματα συναυλιών ή θεατρικών μονόπρακτων, ως θέματα εικαστικών, φωτογραφίας και street art, ως θεάματα δρόμου, ως θέματα διαλέξεων και συζητήσεων θα περιλαμβάνει το φεστιβάλ «Μικρό Παρίσι των Αθηνών 2019», που όπως κάθε χρόνο θα έχει και μουσικές jazz, μουσικές του κόσμου και του δρόμου αλλά και γαλλικό τραγούδι, εκπαιδευτικά προγράμματα και παιχνίδια (πετάνκ και freeStyle football).</p>
      <p>Για 7η χρονιά, θα λάβει χώρα μια ακόμα δεκαήμερη γιορτή τέχνης και πολιτισμού στο κέντρο της Αθήνας, στην οποία θα συμμετέχουν περισσότεροι από 500 καλλιτέχνες, δημιουργοί και άνθρωποι του πνεύματος από την Ελλάδα και το εξωτερικό, σε πολλά επιλεγμένα σημεία (<b>θέατρα, μουσικά σκηνές-μπιστρό, γκαλερί, πλατείες, πεζόδρομοι, ωδεία, σχολεία, νεοκλασσικά-ιστορικά κτίρια, ξενοδοχεία και άλλοι εναλλακτικοί χώροι</b>) από την πλατεία Ομονοίας μέχρι τους σταθμούς Λαρίσης &amp; Πελοποννήσου, το Μεταξουργείο, τον Άγιο Παύλο και την πλατεία Βικτωρίας, όπου πολλοί δρόμοι έχουν γαλλικά ονόματα και αποτελούν εδώ και χρόνια σημεία συνάντησης του αθηναϊκού αστικού πολιτισμού, της ελληνικής λαϊκής παράδοσης, των μεταναστών, των ταξιδιωτών και των επισκεπτών.</p>
      <p>Το φεστιβάλ που μπολιάζει με πολιτισμό και τέχνη μια από τις πιο αδικημένες περιοχές της Αθήνας και δίνει βήμα σε νέους καλλιτέχνες, συνδιοργανώνεται από το Αθηναϊκό Καλλιτεχνικό Δίκτυο και τον Οργανισμό Πολιτισμού, Αθλητισμού και Νεολαίας του Δήμου Αθηναίων και έχει την υποστήριξη της Γαλλικής Πρεσβείας και του Γαλλικού Ινστιτούτου στην Ελλάδα.</p>
      <p>Το 2013 το φεστιβάλ ήταν αφιερωμένο στον <b>Albert Camus</b> για τα 100 χρόνια από τη γέννησή του, ενώ το 2014 στην Βelle Époque και την έναρξη του Α’ Παγκοσμίου Πολέμου. Το 2015 είχε ως θέμα την κουλτούρα των μπιστρό και των καφέ και ένα ειδικό αφιέρωμα στη rive gauche στο μεταπολεμικό Παρίσι, ενώ το θέμα του 2016 ήταν «ομάδα και τέχνες». Το 2017, το μικρό Παρίσι των Αθηνών ήταν αφιερωμένο στη «γυναίκα στην Ευρώπη» και το 2018, το θέμα του φεστιβάλ ήταν «Μάης του ’68. Πενήντα χρόνια μετά…».</p>
      <figure>
        <img src="https://www.nooz.gr/Multimedia/2019/11/31c25c33-ed06-4467-8f66-f04e05d74617.jpg"/>
      </figure>
      <p>
        <b>
          <i>Διαβάστε εδώ το αναλυτικό πρόγραμμα του φεστιβάλ: <a href="https://sites.google.com/view/petitparis/%CF%80%CF%81%CF%8C%CE%B3%CF%81%CE%B1%CE%BC%CE%BC%CE%B1/%CF%8C%CE%BB%CE%BF-%CF%84%CE%BF-%CF%80%CF%81%CF%8C%CE%B3%CF%81%CE%B1%CE%BC%CE%BC%CE%B1?authuser=0">Πρόγραμμα – Το μικρό Παρίσι των Αθηνών 2019</a></i>
        </b>
      </p>
      <p>
        <b>Ημερομηνία:</b>
      </p>
      <p><b>Από:</b> 21/11/2019 <b>Εως:</b> 01/12/2019</p>
      <p>
        <b>Τοποθεσία:</b>
      </p>
      <p>Διάφοροι χώροι, Αθήνα</p>
      <p>
        <b>Πληροφορίες / Κρατήσεις:</b>
      </p>
      <p><a href="http://athensartnetwork.blogspot.gr/">athensartnetwork.blogspot.gr</a> | <a href="https://sites.google.com/view/petitparis">www.mikroparisi.com</a> | FB: <a href="https://www.facebook.com/Petit-Paris-d-Ath%C3%A8nes-%CF%84%CE%BF-%CE%BC%CE%B9%CE%BA%CF%81%CF%8C-%CE%A0%CE%B1%CF%81%CE%AF%CF%83%CE%B9-%CF%84%CF%89%CE%BD-%CE%91%CE%B8%CE%B7%CE%BD%CF%8E%CE%BD-155101054698570/">Το Μικρό Παρίσι των Αθηνών</a></p>
    </article>
  </body>
</html>