<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89986"/>
    <meta property="og:site_name" content="Denník politika"/>
    <meta property="article:published_time" content="2019-11-19T10:35:23+00:00"/>
    <meta property="og:title" content="Hossa má šancu sa dostať do Siene slávy NHL, môže napodobniť Mikitu a Šťastného"/>
    <meta property="og:description" content="19.11.2019 (Webnoviny.sk) – Do zoznamu členov Hokejovej siene slávy v kanadskom Toronte môže už v budúcom roku pribudnúť ďalší Slovák. Marián Hossa síce ešte bude v sezóne 2020/21 na papieri hráčom Arizony Coyotes, ale už vlani oznámil, že sa v súťažnom zápase nepredstaví."/>
  </head>
  <body>
    <article>
      <h1>Hossa má šancu sa dostať do Siene slávy NHL, môže napodobniť Mikitu a Šťastného</h1>
      <address><time datetime="2019-11-19T10:35:23+00:00">19 Nov 2019, 10:35</time> by <a rel="author">Webnoviny</a></address>
      <p>19.11.2019 (Webnoviny.sk) – Do zoznamu členov Hokejovej siene slávy v kanadskom Toronte môže už v budúcom roku pribudnúť ďalší Slovák. Marián Hossa síce ešte bude v sezóne 2020/21 na papieri hráčom Arizony Coyotes, ale už vlani oznámil, že sa v súťažnom zápase nepredstaví.</p>
      <p>Web NHL.com preto zaradil niekdajšieho všestranného útočníka medzi hlavných kandidátov na vstup do elitnej spoločnosti v nasledujúcom kalendárnom roku.</p>
      <p><i>„Marián Hossa má stále platný kontrakt s Coyotes, ale je jasné, že už nebude hrať na profesionálnej úrovni a posledný zápas absolvoval v roku 2017. Zdroje z prostredia Hokejovej siene slávy potvrdili, že môže vstúpiť medzi legendy už budúci rok. Je to podobná situácia ako v roku 2015 pri Chrisovi Prongerovi,“</i> napísal na sociálnej sieti Twitter kanadský novinár Pierre LeBrun z televízie TSN.</p>
      <h3>Hossa trikrát získal Stanleyho pohár</h3>
      <p>Aktuálne 40-ročný starší z bratov Hossovcov nastupoval v NHL za Ottawu Senators, Atlantu Thrashers, Pittsburgh Penguins, Detroit Red Wings a Chicago Blackhawks, kde získal najväčšie úspechy.</p>
      <p>V drese „čiernych jastrabov“ trikrát zdvihol nad hlavu Stanleyho pohár a patril medzi najrešpektovanejších ofenzívnych univerzálov v lige. Počas kariéry odohral v základnej časti 1309 zápasov so ziskom 1134 bodov (525+609).</p>
      <p>V play-off pridal 205 štartov s bilanciou 52+97. Posledný zápas odohral v ročníku 2016/17 za Chicago, ale momentálne jeho zmluva patrí Arizone, za ktorú nikdy nenastúpil.</p>
      <h3>Dlhodobí čakatelia na vstup</h3>
      <p>Kandidátov na vstup do Hokejovej siene slávy v roku 2020 je viacero. Okrem Hossu má premiérovú šancu preniknúť na zoznam členov kanadský útočník Jarome Iginla.</p>
      <p>Druhý pokus čaká českého forvarda Patrika Eliáša, tretí ruského obrancu Sergeja Gončara a štvrtý švédskeho útočníka Daniela Alfredssona. Medzi dlhodobými čakateľmi figurujú Rod Brind’Amour, Jeremy Roenick, Curtis Joseph, Pierre Turgeon, Alexander Mogiľnij alebo Theo Fleury.</p>
      <p>Do Hokejovej siene slávy v Toronte v minulosti uviedli len dvoch slovenských rodákov. V roku 1983 sa dočkal tejto pocty Stan Mikita, ktorý dosiahol najväčšie úspechy takisto s Chicagom Blackhawks. V roku 1998 k nemu pribudol Peter Šťastný.</p>
      <p>Českú republiku zastupujú brankár Dominik Hašek (2014) a útočník Václav Nedomanský (2019) známy aj z pôsobenia v bratislavskom Slovane.</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a>, <a href="https://www.webnoviny.sk/tag/sien-slavy-nhl/"><u>Sieň slávy NHL</u></a><br/>Zdroj: Webnoviny.sk – <a href="https://www.webnoviny.sk/hossa-ma-sancu-sa-dostat-do-siene-slavy-nhl-moze-napodobnit-mikitu-a-stastneho/"><u>Hossa má šancu sa dostať do Siene slávy NHL, môže napodobniť Mikitu a Šťastného</u></a> © SITA Všetky práva vyhradené.</p>
    </article>
  </body>
</html>