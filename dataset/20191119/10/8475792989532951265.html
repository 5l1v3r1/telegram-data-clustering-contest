<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/skane/domkyrkans-tak-skadat-platar-kan-blasa-av"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T10:44:00+00:00"/>
    <meta property="og:title" content="Domkyrkans tak skadat – plåtar kan blåsa av"/>
    <meta property="og:description" content="Blytaket på domkyrkans södra torn i Lund är skadat och riskerar blåsa av vid en storm. Även stenmuren har skador och måste förstärkas. "/>
  </head>
  <body>
    <article>
      <h1>Domkyrkans tak skadat – plåtar kan blåsa av</h1>
      <address><time datetime="2019-11-19T10:44:00+00:00">19 Nov 2019, 10:44</time> by <a rel="author">Per Carlsson</a></address>
      <p>
        <b>Blytaket på domkyrkans södra torn i Lund är skadat och riskerar blåsa av vid en storm. Även stenmuren har skador och måste förstärkas. </b>
      </p>
      <p>Det var i arbetet med domkyrkans vård- och underhållsplan, som torntaken undersöktes. </p>
      <p>– Då konstaterade vi sprickor i blyplåtarna, säger Mats Persson, kyrkokamrerare vid Lunds stift. </p>
      <p>Takplåtarna har flera hundra år på nacken och ska bytas ut år 2024. </p>
      <p>– I väntan på det måste vi av säkerhetsskäl göra provisoriska förstärkningar. Annars kan plåtarna blåsa av om det blir en kraftig storm, säger Mats Persson. </p>
      <h3>Kan inte rasa in</h3>
      <p>De provisoriska förstärkningarna kostar inte så mycket. Betydligt dyrare blir det år 2024, när takplåtarna på domkyrkan ska bytas ut. </p>
      <p>– Då rör det sig om tiotals miljoner, säger Mats Persson. </p>
      <p>Han försäkrar att det inte finns risk för att taken rasar in. </p>
      <p>– På insidan av taken finns en takstol av metall, med en konstruktion ungefär som Eiffeltornets. </p>
      <p>Innan arbetet sätter igång, kommer två nya inspektioner av taken att äga rum, på fredag och i början av december. </p>
    </article>
  </body>
</html>