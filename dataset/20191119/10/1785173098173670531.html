<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/bulai-acuza-tvr-ca-a-platit-nelegal-195-000-de-lei-catre-doua-firme-private-pentru-ca-angajatii-nu-citesc-contractele-1922400319002019111019174508"/>
    <meta property="og:site_name" content="News.ro"/>
    <meta property="article:published_time" content="2019-11-19T10:03:00+00:00"/>
    <meta property="og:title" content="Bulai acuză TVR că a plătit „nelegal” 195.000 de lei către două firme private pentru că angajaţii nu citesc contractele"/>
    <meta property="og:description" content="Deputatul USR Iulian Bulai acuză Televiziunea Română şi pe Doina Gradea, preşedintele-director general, că a plătit „nelegal” 195.000 de lei către două firme private pentru service-ul şi mentenanţa unor echipamente din cauză că angajaţii instituţiei nu citesc contractele."/>
  </head>
  <body>
    <article>
      <h1>Bulai acuză TVR că a plătit „nelegal” 195.000 de lei către două firme private pentru că angajaţii nu citesc contractele</h1>
      <address><time datetime="2019-11-19T10:03:00+00:00">19 Nov 2019, 10:03</time> by <a rel="author">News.ro</a></address>
      <p>
        <b>Deputatul USR Iulian Bulai acuză Televiziunea Română şi pe Doina Gradea, preşedintele-director general, că a plătit „nelegal” 195.000 de lei către două firme private pentru service-ul şi mentenanţa unor echipamente din cauză că angajaţii instituţiei nu citesc contractele.</b>
      </p>
      <p>Bulai a scris marţi, pe Facebook, că plata a 194.996,97 de lei a fost făcută deşi în caietul de sarcini pentru licitaţia organizată în vederea achiziţionării unui echipament Storage şi a unui robot de arhivare, cu tot cu soft, era solicitată garanţia inclusă în preţ.</p>
      <p>„174.808,62 + 20.188,35 = 194.996,97 de lei. Atât a plătit nelegal TVR către două firme private, din cauză că angajaţii instituţiei nu citesc contracte şi oricum nu-s banii lor. Dacă eşti televiziunea publică, poţi să plăteşti în avans service-ul şi mentenanţa unor echipamente, chiar şi atunci când în caietul de sarcini de la licitaţie ai trecut că soliciţi garanţia inclusă în preţul echipamentelor”, a scris el.</p>
      <p>El a explicat că, în 2018, printre altele, TVR a cumpărat un echipament Storage şi un robot de arhivare, cu tot cu software. „În procedura de achiziţie, TVR a scris că vrea 2 ani de garanţie inclusă în preţ. Cele două firme care au depus oferte au oferit 24 de luni de garanţie pe bani. «Minunat, aţi câştigat!», a zis TVR, în loc să descalifice ofertanţii. A încheiat contractele, firmele au emis nişte facturi, pe care costul de service şi mentenanţă apărea distinct, nişte oameni au pus viză de control financiar preventiv că e totul OK şi alţi oameni au recepţionat echipamentele la o valoare a lor, a echipamentelor, care includea preţul de service şi mentenanţă”.</p>
      <p>El a continuat: „Dacă service-ul şi mentenanţa sunt pe bani, faci contract pentru ele, dar achiţi factura după ce cineva chiar îţi face aceste servicii. Există o căruţă de legi, ordine şi norme – pe care Curtea de Conturi le şi enumeră în descrierea acestei situaţii (descoperită prin sondaj, adică s-ar prea putea ca TVR să aibă multe alte contracte la fel de isteţe) – care nu permit instituţiilor să plătească servicii în avans (darămite să includă preţul lor în valoarea de inventar a echipamentelor). Doar că la TVR pare că nu s-a auzit de ele”.</p>
      <p>Ce spun cei responsabili? „E un abonament de suport“. Ce spun Curtea de Conturi şi logica elementară? Ori e garanţie, ori e abonament de suport. TVR a cerut, în caietul de sarcini, 24 de luni de garanţie. Dacă pentru un pachet de sistem Storage plăteşti 870.519 lei fără TVA, iar „abonamentul de suport“ pentru 2 ani e 146.898 de lei fără TVA, atunci în 8 ani mai plăteşti o dată tot sistemul în costuri de „abonament“, a mai explicat Bulai. Astfel, rezultă că sistemul a fost cumpărat fără nicio zi de garanţie.</p>
      <p>Ce spune dna PDG Doina Gradea? „Nu ştiu, nu mă pricep, e treaba ălora de la Achiziţii“.</p>
      <p>„Abia aştept s-o întreb pe doamna Gradea, atunci când îşi va rupe din timpul în care nu ştie cum se cumpără lucruri la TVR ca să vină în faţa Comisiei de cultură, dacă a recuperat cei aproape 200.000 de lei prăduiţi în cazul de faţă şi dacă a reevaluat echipamentele sau ele în continuare au cea mai mare valoare de inventar de pe piaţa TV”.</p>
      <p>Doina Gradea este aşteptată la o audiere în Comisia pentru cultură din Cameră, din care face parte şi Iulian Bulai, după turul al doilea al alegerilor prezidenţiale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>