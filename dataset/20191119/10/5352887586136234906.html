<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/zalgirio-strategas-jei-neapsiginsime-nuo-atenu-klubo-nelaimesime-1750926/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="„Žalgirio“ strategas: jei neapsiginsime nuo Atėnų klubo, nelaimėsime"/>
    <meta property="og:description" content="Reklama"/>
  </head>
  <body>
    <article>
      <h1>„Žalgirio“ strategas: jei neapsiginsime nuo Atėnų klubo, nelaimėsime</h1>
      <address><time datetime="2019-11-19T10:30:00+00:00">19 Nov 2019, 10:30</time> by <a rel="author">Vilmantas Remeika | Alfa.lt</a></address>
      <p>Reklama</p>
      <p>
        <b>Kauno „Žalgiris“ (3-5) Eurolygoje pradeda dar vieną „dvigubą“ savaitę dvejomis rungtynėmis savo arenoje. Antradienį žalgiriečiai susitiks su Atėnų „Panathinaikos“ (4-4), o ketvirtadienį kovos su Belgrado „Crvena Zvezda“ (2-6).</b>
      </p>
      <p>Anonsuodama antradienio rungtynes Eurolygos svetainė primena, kad šiame šimtmetyje „Panathinaikos“ laimėjo 16 iš 22 tarpusavio akistatų prieš Kauno „Žalgirį“, tačiau žalgiriečiai triumfavo ketveriose iš penkerių pastarųjų dvikovų.</p>
      <p>Praėjusią savaitę buvo atleistas „Panathinaikos“ strategas Argiris Pedoulakis. Atėnų klubo vadovybė tokį sprendimą priėmė po „Panathinaikos“ pralaimėjimo Berlyno ALBA komandai (105:106).</p>
      <p>A. Pedoulakį trenerio poste pakeitė buvęs jo asistentas Giorgios Vovoras.</p>
      <p>Paklaustas apie „Panathinaikos“ klubo permainas „Žalgirio“ treneris Šarūnas Jasikevičius kalbėjo: „Mes galime daug filosofuoti apie jų trenerio atleidimą ir ką tai gali pakeisti. Kartais tai išeina į gera, sukrečia komandą. Tikėsimės, kad antradienį taip nenutiks.“</p>
      <p>Prieš išvyką į Kauną G. Vovoras apie būsimuosius varžovus atsiliepė pagarbiai: „Žinome, kad žalgiriečiai pavojingi baudos aikštelėje. Jei norime su jais lygiai kovoti, privalome susitvarkyti su klaidomis ir gerinti kovą dėl atšokusių kamuolių.</p>
      <p>Reklama</p>
      <p>Pralaimėjome kelias rungtynes, kuriose rezultatą lėmė smulkios detalės. Kaune svarbiausia visas 40 žaidimo minučių būti susitelkus į rungtynes ir pasiruošti agresyviai žalgiriečių gynybai.“</p>
      <p>Paklaustas apie Atėnų klubo žaidimo stilių Š. Jasikevičius teigė: „Gynyba yra raktas į pergales. Reikia suprasti, kaip atakuojame, kaip ginamės. Nes jei neapsiginsime, tai ir nelaimėsime.“</p>
      <p>Naudingiausiu „Panathinaikos“ ekipos žaidėju laikomas gynėjas Nickas Calathesas. Graikas vidutiniškai įmeta 13,6 taško, atkovoja 4,4 kamuolio ir atlieka 9,3 rezultatyvaus perdavimo.</p>
      <p>„Negalime jo palikti laisvo situacijose vienas prieš vieną, negalime leisti laisvam įsiveržti į baudos aikštelę. „Panathinaikos“ turi daugiau pavojingų krepšininkų. Jimmeris Fredette'as įspūdingai renka taškus, įspūdingai šį sezoną žaidžia ir Deshaunas Thomasas“, – vardijo žalgiriečių treneris.</p>
      <p>Vis dar neaišku,<i> kiek</i> pasiruošęs antradienio rungtynėms bus „Žalgirio“ gynėjas Marius Grigonis.</p>
      <p>„Jis bandys žaisti, nors situacija nėra gera. Marius yra patyręs kojos piršto traumą. Medikai galėtų plačiau paaiškinti, bet kol kas jis nesitreniruoja“, – sakė Š. Jasikevičius.</p>
      <p>Reklama</p>
      <figure>
        <img src="https://www.ve.lt/uploads/img/0022_logotipai_po_str/alfa50_9.png"/>
      </figure>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/skaiciu-ir-faktu-kalba-zalgiris-pries-barcelona-1747961/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgirio-krepsininkai-eurolygoje-po-pratesimo-nusileido-zenit-ekipai-1745854/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/ginklas-pries-zenit---kieta-fizine-kova-1745596/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kauno-zalgiris-ruosia-helovyniska-pasitikima-zenit-krepsininkams-1745344/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/zalgiris-be-didesnio-vargo-nugalejo-lietkabeli-1739887/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/oficialiai-pristatyta-zalgirio-komanda-1736614/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/itakingiausiu-sarasuose---ne-tos-pavardes-1734048/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulio-krepsinio-cempionatas/pasaulio-vyru-krepsinio-cempionatas-2019/lietuvos-rinktine-po-rungtyniu-su-prancuzija-pateike-protesta-1734084/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>