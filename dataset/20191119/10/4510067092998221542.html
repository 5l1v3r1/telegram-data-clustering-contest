<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/patronul-firmei-de-deratizare-din-timisoara-a-fost-retinut-otrava-care-a-omorat-3-oameni-si-a-ranit-alte-20-de-persoane-cumparata-de-pe-piata-neagra-152888.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T10:25:00+00:00"/>
    <meta property="og:title" content="Patronul firmei de deratizare din Timişoara a fost reţinut. Otrava care a omorât 3 oameni și a rănit alte 20 de persoane, cumpărată de pe piaţa neagră"/>
    <meta property="og:description" content="Patronul firmei de deratizare Bistim Dera, Ioan Sorin Buţă, care a intervenit în cele două blocuri evacuate din Timişoara de unde trei locatari au murit iar alţi 20 sunt internaţi în spital, a fost reţinut pentru 24 de ore. Bărbatul este acuzat de vătămare corporală, ucidere din culpă şi trafic de produse sau substanţe toxice, după ce a folosit o substanţă extrem de toxică, fosfură de aluminiu, cumpărat de pe piaţa neagră."/>
  </head>
  <body>
    <article>
      <h1>Patronul firmei de deratizare din Timişoara a fost reţinut. Otrava care a omorât 3 oameni și a rănit alte 20 de persoane, cumpărată de pe piaţa neagră</h1>
      <address>
        <time datetime="2019-11-19T10:25:00+00:00">19 Nov 2019, 10:25</time>
      </address>
      <figure>
        <img src="https://www.ebihoreanul.ro/modules/news/files/patron-firma-deratizare-191119.jpg"/>
        <figcaption>foto: Bistim Dera</figcaption>
      </figure>
      <p>
        <b>Patronul firmei de deratizare Bistim Dera, Ioan Sorin Buţă, care a intervenit în cele două blocuri evacuate din Timişoara de unde trei locatari au murit iar alţi 20 sunt internaţi în spital, a fost reţinut pentru 24 de ore.  Bărbatul este acuzat de vătămare corporală, ucidere din culpă şi trafic de produse sau substanţe toxice, după ce a folosit o substanţă extrem de toxică, fosfură de aluminiu, cumpărat de pe piaţa neagră, după cum anunţă adevărul.ro.</b>
      </p>
      <p>Potrivit sursei citate, care publică date confirmate de Parchetul de pe lângă Tribunalul Timiş, care face ancheta în cauză, Buţă a făcut deratizarea în perioada 16-18 noiembrie, în baza unui contract. </p>
      <p>"În cauză există indicii că, în procesul de deratizare, suspectul a folosit un insecticid denumit "Delicia - GASTOXIN",  ce are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie specială", arată sursa citată.</p>
      <p>Bărbatul a fost reţinut pentru 24 de ore, iar în cursul zilei de marţi va fi prezentat judecătorilor cu propunere de arestare preventivă</p>
      <p>Adevarul.ro notează că, marţi dimineaţă, la ora 8, în urma acțiunilor de deratizare mai erau internate, în total, 20 de persoane, dintre care 16 copii.</p>
      <p>
        <b>A recunoscut</b>
      </p>
      <p>Între timp, la audierile din cursul nopţii de luni spre marţi, patronul Ioan Sorin Buță a recunoscut în faţa anchetatorilor că a cumpărat substanţele folosite la deratizare şi dezinsecţie ilegal, de pe piaţa neagră.</p>
      <p>"Nu le-a procurat legal, le-a cumpărat de pe piaţa neagră. Dar de la un tip care lucrează la o firmă de profil. Ştia de substanţele astea, le-a mai folosit la un moment dat la un hotel, în urmă cu o lună, a avut efecte foarte pozitive. Patronul de la hotel chiar doreşte să golosească toate camere din hotel şi să mai facă o deratizare. A cumpărat aceste pastile pentru hotel. Erau mai puternice faţă de cele folosite uzual. Primind o comandă de la această firmă, care deţine cele două blocuri în Timişoara, având pe stoc produse deja cumpărate, a zis să folosească şi acolo, având în vedere că acele încăperi nu erau locuite. După ce a plasat aceste pastile el a izolat cu bandă adezivă tocul uşii, a luat şi cheile cu el. Substanţa s-a dus însă şi spre apartamentele vecine, care erau locuite. Nu avea nici el de unde să ştie cât sunt de letale. Urma şi etapa a doua, de îndepărtare şi aerisire. Urma să şi igienizeze. Erau saltele pline de ploşniţe, şi în pereţi...", a explicat Călin Stăiculescu, pentru adevărul.ro.</p>
      <p>Între timp, locatarii din două blocuri în care firma respectivă a făcut deratizarea au fost evacuaţi, unii fiind cazaţi la hotel şi la Liceul Silvic din Timişoara, în spaţii puse la dispoziţie de autorităţi, iar alţii fiind adăpostiţi de rude şi prieteni.</p>
      <p>
        <b>Deratizare cu un singur angajat</b>
      </p>
      <p>News.ro notează că Bistim Dera SRL are ca obiect de activitate nu doar dezinsecţie şi deratizare, ci şi operaţiuni de curăţenie în trenuri, autobuze, avioane, în cisterne rutiere şi maritime, curăţenie şi întreţinere piscine, curăţat de sticle, măturat de străzi şi îndepărtat zăpada. Are sediul într-un apartament de bloc din Timişoara, cu un singur asociat care e şi administrator. Şi-a început activitatea în 2015. Anul trecut a înregistrat o cifră de afaceri, adică totalul vânzărilor facturate, de 142.759 de lei.</p>
      <p>Tot în 2018  a înregistrat un profit net de 19.000 de euro şi datorii de peste 1.000 de euro, în condiţiile în care cu un an înainte, datoriile firmei depăşeau 50.000 de lei.</p>
      <p>După cum se știe, autorităţile din Timişoara au intrat în alertă luni, la prânz, când un bărbat care locuieşte pe strada Mioriţa, din Complexul Studenţesc, s-a prezentat la Unitatea de Primiri Urgenţe a Spitalului Judeţean Timişoara cu simptome digestive. După ce au aflat că soţia bărbatului, în vârstă de 29 de ani, a murit luni dimineaţa, iar copilul lor de trei ani şi un alt copil de la apartamentul vecin au murit sâmbătă având aceleaşi simptome, medicii s-au alarmat. </p>
      <p>Adevărul mai notează că în urma verificărilor de luni, două blocuri au fost evacuate. În cazul clădirii de pe strada Mioriţa, în care locuiau femeia şi cei doi copii care au murit, specialiştii în cercetare chimică, biologică, radiologică, nuclear (CRBN) au descoperit, la etajele trei şi patru, unde se află şi apartamentele în care locuiau victimele, substanţe neurotoxice.</p>
      <p>Al doilea bloc a fost evacuat după ce autorităţile au stabilit că într-un apartament din această a doua clădire, de pe strada Vaida Voievod, a fost făcută dezinsecţie recent, de către aceeaşi firmă ca în cazul blocului de pe strada Mioriţa. Autorităţile au decis luni seară evacuarea preventivă a tuturor celor 31 de locuitori ai blocului.</p>
    </article>
  </body>
</html>