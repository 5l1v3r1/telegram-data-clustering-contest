<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742499"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="เมินคำเตือน!&quot;ม็อบฮาร์ดคอร์&quot;ในโพลียูปฏิเสธมอบตัวตร."/>
    <meta property="og:description" content="ผู้ประท้วงชุดดำหัวรุนแรงในมหาวิทยาลัยฮ่องกงโพลีเทคนิค ซึ่งตกอยู่ท่ามกลางวงล้อมของตำรวจตั้งแต่วันอาทิตย์ ยังคงยืนกรานปฏิเสธมอบตัวต่อตำรวจ แม้มี 'คำเตือน' อย่างเป็นทางการแล้วก็ตาม"/>
  </head>
  <body>
    <article>
      <h1>เมินคำเตือน!"ม็อบฮาร์ดคอร์"ในโพลียูปฏิเสธมอบตัวตร.</h1>
      <address>
        <time datetime="2019-11-19T10:37:00+00:00">19 Nov 2019, 10:37</time>
      </address>
      <p>
        <b>ผู้ประท้วงชุดดำหัวรุนแรงในมหาวิทยาลัยฮ่องกงโพลีเทคนิค ซึ่งตกอยู่ท่ามกลางวงล้อมของตำรวจตั้งแต่วันอาทิตย์ ยังคงยืนกรานปฏิเสธมอบตัวต่อตำรวจ แม้มี "คำเตือน" อย่างเป็นทางการแล้วก็ตาม</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 19 พ.ย.ว่าแม้นางแคร์รี แลม หัวหน้าคณะผู้บริหารฮ่องกง และเจ้าหน้าที่ระดับสูงอีกหลายคนในคณะผู้บริหาร ออกมาเรียกร้องให้ผู้ประท้วง 100 ถึง 200 คน ที่ยังอยู่ภายในมหาวิทยาลัยฮ่องกงโพลีเทคนิค ( โพลียู ) บนฝั่งเกาลูน ที่ตำรวจปราบจลาจลกระจายกำลังปิดล้อมรอบทิศตั้งแต่วันอาทิตย์ที่ผ่านมา “วางอาวุธและปฏิบัติตามคำสั่งของตำรวจ” เพื่อให้วิกฤตการณ์ครั้งนี้ “คลี่คลายอย่างสันติ” ขณะที่ตำรวจเตือนให้ผู้ประท้วงทุกคน “ยอมรับผลจากการกระทำของตัวเอง” โดยผู้ที่อายุ 18 ปีขึ้นไปจะถูกจับกุมและดำเนินคดีทันทีในข้อหาก่อการจลาจล ส่วนผู้อายุน้อยกว่านั้นแม้ยังไม่ถูกดำเนินคดี แต่มีการบันทึกประวัติและการสอบสวนเฉพาะผู้ปกครองก่อน ทว่าอาจตามด้วยการดำเนินคดีในอนาคตนั้น<br/> </p>
      <figure>
        <iframe data-src="https://twitter.com/AFP/status/1196729829627846660?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ruptly/status/1196660330031501312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_jpwXfNTKfb170842_533.jpg?v=20191120053?v=3784"/>
      </figure>
      <p> </p>
      <figure>
        <iframe data-src="https://twitter.com/tictoc/status/1196716064605761536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ผู้ประท้วงซึ่งเป็นเด็กสาววัย 16 ปีคนหนึ่ง กล่าวหลังมอบตัวต่อเจ้าหน้าที่เมื่อคืนวันจันทร์ ว่าทุกคนที่ยังอยู่ภายในโพลียูหวาดกลัวการถูกจับกุม แต่โดยส่วนตัวเธอรู้สึก “อับจนหนทาง” และเลือกที่จะมอบตัว สอดคล้องกับคำกล่าวของผู้ประท้วงประมาณ 600 คนซึ่งทยอยมอบตัวต่อตำรวจ ซึ่งให้ข้อมูลตรงกันด้วยว่า เสบียงที่กักตุนไว้ภายในมหาวิทยาลัยร่อยหรอลงทุกขณะ ผู้ประท้วงส่วนใหญ่อยู่ในภาวะเสียขวัญและมีผู้ได้รับบาดเจ็บจำนวนมาก</p>
      <figure>
        <img src="https://www.dailynews.co.th/admin/upload/20191119/news_sMvbeVLlZl170828_533.jpg?v=20191120053?v=7663"/>
      </figure>
      <p> <br/>อย่างไรก็ตาม บรรดาผู้ประท้วงหัวรุนแรงที่อยู่แดนหน้าทุกครั้งในการปะทะกับเจ้าหน้าที่ ยืนยันจะปักหลักอยู่ภายในมหาวิทยาลัยต่อไปจนกว่า “ภารกิจจะสำเร็จลุล่วง” โดย “แมทธิว” นักศึกษาสาขาวิศวกรรมเครื่องกล กล่าวว่าคำหว่านล้อมของทั้งรัฐบาลและตำรวจทำให้ผู้ประท้วงเข้าใจว่า “มีสองทางเลือก” แต่แท้จริงแล้วมีทางเลือกเดียวคือ “การรับโทษจำคุก” ด้าน "ที" ผู้ประท้วงวัย 21 ปี ซึ่งเป็นอีกหนึ่งคนที่สมัครใจมอบตัวต่อตำรวจ กล่าวว่าผู้ประท้วงแนวฮาร์ดคอร์มองว่า “มาถึงจุดที่ไม่มีอะไรจะเสียอีกต่อไป”<br/> </p>
      <figure>
        <iframe data-src="https://twitter.com/Ruptly/status/1196639557845843968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ruptly/status/1196565847101198336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ต่อมาสำนักงานตำรวจฮ่องกงออกแถลงการณ์ว่า เฉพาะในการปะทะเมื่อวันจันทร์ที่ผ่านมา ซึ่งเป็นวันที่ตำรวจปฏิบัติการจู่โจมเข้าไปภายในโพลียูนั้น เจ้าหน้าที่ยิงแก๊สน้ำตา 1,458 นัด กระสุนยาง 1,391 นัด กระสุนถั่ว 325 นัด และกระสุนหัวปลายฟองน้ำ 265 นัด นอกจากนี้ เจ้าหน้าที่ยังพบ “คลังแสงระเบิดเพลิง” มากกว่า 8,000 ขวด ที่มหาวิทยาลัยจีนแห่งฮ่องกง ( ซียูเอชเค ) วิทยาเขตซาถิ่น ซึ่งเป็น “สมรภูมิ” ระหว่างตำรวจกับกลุ่มผู้ประท้วงเมื่อสัปดาห์ที่แล้ว</p>
      <figure>
        <img src="https://www.dailynews.co.th/admin/upload/20191119/news_UXfSVQJRxI170857_533.jpg?v=20191120053?v=7413"/>
      </figure>
      <p>
        <b>นายหลิว เสี่ยวหมิง เอกอัครราชทูตจีนประจำสหราชอาณาจักร</b>
      </p>
      <figure>
        <iframe data-src="https://twitter.com/globaltimesnews/status/1196399703924998145?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>   <br/>นอกจากนี้ การที่สภาประชาชนแห่งชาติ ( เอ็นพีซี ) ในกรุงปักกิ่ง เตือนศาลไฮคอร์ตของฮ่องกง ว่า "ศาลทุกแห่งในฮ่องกงไม่มีอำนาจตัดสินคดีใดก็ตามที่เกี่ยวข้องกับเบสิกลอว์ ซึ่งรวมถึงคำสั่งพิเศษห้ามผู้ประท้วงสวมหน้ากาก" เนื่องจากคณะกรรมการถาวรของเอ็นพีซีเท่านั้นที่มีอำนาจ "ชี้ขาด" ว่ากฎหมายหรือการใช้อำนาจใดของทั้งฝ่ายบริหารและฝ่ายนิติบัญญัติในฮ่องกง สอดคล้องกับเบสิกลอว์หรือไม่ และการที่นายหลิว เสี่ยวหมิง เอกอัครราชทูตจีนประจำสหราชอาณาจักร กล่าวว่าแผ่นดินใหญ่ “มีนโยบายชัดเจนและอำนาจที่มากพอ” ในการยุติสถานการณ์ประท้วงในฮ่องกง อีกทั้งยังกล่าวถึงการที่สื่อตะวันตกมักรายงานว่า รัฐบาลปักกิ่งอาจส่งเจ้าหน้าที่กองทัพปลดปล่อยประชาชนจีน ( พีแอลเอ ) เข้าสู่ฮ่องกง ว่า “พีแอลเอประจำการอยู่ที่นั่นมาตลอด” เพิ่มความวิตกกังวลให้กับหลายฝ่ายต่อ “จุดจบ” ของวิกฤตการณ์ที่โพลียู.<br/><br/><b>เครดิตภาพ : AFP</b><br/> <br/> </p>
    </article>
  </body>
</html>