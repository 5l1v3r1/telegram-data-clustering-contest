<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640648/%D9%85%D8%B3%D8%A7%D9%88%DB%8C-%D9%85%D9%82%D8%A7%D8%A8%D9%84-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%AF%D8%B1%D8%AF-%D9%85%D8%A7-%D9%86%D9%85%DB%8C%E2%80%8C%D8%AE%D9%88%D8%B1%D8%AF-%D9%85%D8%A7%D9%84%DA%A9-%D9%82%D9%88%D9%84-%D8%AF%D8%A7%D8%AF-%D9%85%D8%B4%DA%A9%D9%84%D8%A7%D8%AA-%D9%86%D8%B3%D8%A7%D8%AC%DB%8C-%D8%AD%D9%84-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T10:43:00+00:00"/>
    <meta property="og:title" content="مساوی مقابل استقلال به درد ما نمی‌خورد/ مالک قول داد مشکلات نساجی حل شود"/>
    <meta property="og:description" content="بازیکن تیم فوتبال نساجی قائمشهر بر این عقیده است که مساوی برابر استقلال نتیجه راضی‌کننده‌ای برای آنها محسوب نمی‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/640648/%D9%85%D8%B3%D8%A7%D9%88%DB%8C-%D9%85%D9%82%D8%A7%D8%A8%D9%84-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%AF%D8%B1%D8%AF-%D9%85%D8%A7-%D9%86%D9%85%DB%8C%E2%80%8C%D8%AE%D9%88%D8%B1%D8%AF-%D9%85%D8%A7%D9%84%DA%A9-%D9%82%D9%88%D9%84-%D8%AF%D8%A7%D8%AF-%D9%85%D8%B4%DA%A9%D9%84%D8%A7%D8%AA-%D9%86%D8%B3%D8%A7%D8%AC%DB%8C-%D8%AD%D9%84-%D8%B4%D9%88%D8%AF">مساوی مقابل استقلال به درد ما نمی‌خورد/ مالک قول داد مشکلات نساجی حل شود</a>
      </h1>
      <h2>بازیکن تیم فوتبال نساجی قائمشهر بر این عقیده است که مساوی برابر استقلال نتیجه راضی‌کننده‌ای برای آنها محسوب نمی‌شود.</h2>
      <address><time datetime="2019-11-19T10:43:00+00:00">19 Nov 2019, 10:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، رضا دهقانی در ارتباط با شرایط نساجی و اختلاف‌هایی که بین مالک و مدیرعامل این باشگاه ایجاد شده بود، گفت: در چند روز گذشته برخی مشکلات به وجود آمد ولی مالک باشگاه در تمرینات حاضر شد و با بازیکنان صحبت کرد. ایشان قول داد مشکلات حل شود و پرداختی‌ها هم به شرایط مطلوبی برسد. در حال حاضر با آرامش تمرین می‌کنیم تا آماده بازی با استقلال شویم.</p>
      <p>وی با اشاره به دیدار هفته یازدهم برابر استقلال که 4 آذر برگزار می‌شود، عنوان کرد: بازی آسانی در پیش نداریم و استقلال تیمی است که در هفته‌های گذشته متحول شده و فوتبال خوبی به نمایش می‌گذارد. ما این تیم را به‌خوبی آنالیز کرده‌ایم و بر اساس نقاط ضعف و قوت استقلال تمرین می‌کنیم. درست است که آنها در بازی‌های گذشته نتایج خوبی گرفته‌اند اما بازی در ورزشگاه وطنی برای هر تیمی سخت است و مطمئنا استقلال هم در قائمشهر بازی آسانی در پیش نخواهد داشت.</p>
      <p>دهقانی در خصوص مشکل گلزنی تیمش در خط حمله اظهار داشت: در خیلی از بازی‌ها بدشانس بودیم و موقعیت‌هایمان تبدیل به گل نشد. به صورت اختصاصی برای رفع این مشکل تمرین می‌کنیم تا بتوانیم این ضعف را برطرف کنیم. می‌دانیم که در بازی‌های اخیر نتایج خوبی نگرفتیم و تمام هدف‌مان این است در بازی‌های بعدی خصوصا بازی با استقلال برنده شویم تا هواداران را خوشحال کنیم.</p>
      <p>بازیکن نساجی با بیان این مطلب که تیمش به چیزی جز برد فکر نمی‌کند، گفت: با توجه به نتایج اخیرمان، مساوی برابر استقلال به دردمان نمی‌خورد و امیدوارم سه امتیاز را بگیریم تا موقعیت‌مان در جدول بهتر شود.</p>
    </article>
  </body>
</html>