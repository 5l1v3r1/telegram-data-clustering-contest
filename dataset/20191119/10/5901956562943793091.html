<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/tri-leta-zivljenja-na-straniscni-skoljki-250104"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T10:20:00+00:00"/>
    <meta property="og:title" content="Tri leta življenja na straniščni školjki"/>
    <meta property="og:description" content="Organizacija World Toilet je 19. november razglasila za svetovni dan stranišč že leta 2001. Zavedali so se, da bo to v javnosti izzvalo smeh, vendar so posebej želeli poudariti prizadevanja singap..."/>
  </head>
  <body>
    <article>
      <h1>Tri leta življenja na straniščni školjki</h1>
      <h2>Današnji dan zaznamovali tudi v Društvu za kronično vnetno črevesno bolezen. Kar 41 občin, ki so jih obiskali, nima javnih stranišč.</h2>
      <address><time datetime="2019-11-19T10:20:00+00:00">19 Nov 2019, 10:20</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1680699.jpg"/>
          <figcaption>Kič ali izvirnost?</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680700.jpg"/>
          <figcaption>Bilo je nekoč. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680701.jpg"/>
          <figcaption>Stranišče za dvajset oseb v stari Emoni FOTO: Mgml</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680710.jpg"/>
          <figcaption>Predsednica društva Mateja Saje (levo), Danica Koren (na sredini) in predsednica komisije za ocenjevanje javnih stranišč Petra Leskovšek Lasetzky (skrajno desno), vmes sta nastopajoča Tim Vogelnik in Aja Koblar Tutič. FOTO: Arhiv Društva</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1681860.jpg"/>
          <figcaption>GETTY IMAGES/ISTOCKPHOTO(ZA PRVO STRAN)</figcaption>
        </figure>
      </slideshow>
      <p>Organizacija World Toilet je 19. november razglasila za svetovni dan stranišč že leta 2001. Zavedali so se, da bo to v javnosti izzvalo smeh, vendar so posebej želeli poudariti prizadevanja singapurskega diplomata <b>Jacka Sima</b>, znanega kot gospod Stranišče, za izboljšanje higienskih razmer po svetu. Dve milijardi in pol ljudi na svetu namreč nima ustreznih toaletnih prostorov. V Sloveniji se je v zadnjih desetletjih stanje na tem področju zelo izboljšalo.</p>
      <figure>
        <img src="https://www.slovenskenovice.si/images/slike/2019/11/18/1680700.jpg"/>
        <figcaption>Bilo je nekoč. FOTO: Primož Hieng</figcaption>
      </figure>
      <p>V kratkem sporočilu Statističnega urada Slovenije med drugim izvemo zelo pomembno podrobnost: »Stranišče velja za iznajdbo, ki je rešila več življenj kot vsa druga v zgodovini človeštva. Urejene sanitarije namreč zelo izboljšajo higienske in posledično tudi zdravstvene razmere. Zaradi neurejenih straniščnih razmer se vsako leto še vedno okuži in umre okoli 1,8 milijona ljudi.«</p>
      <figure>
        <iframe src="https://www.youtube.com/embed/Lo7z7d7Nz2w" width="640" height="360" data-service="Youtube" scrolling="no"/>
      </figure>
      <h3>Enajsto leto zapored akcija Naj javno stranišče</h3>
      <p>Svetovni dan stranišča praznujejo tudi v Društvu za kronično vnetno črevesno bolezen. »Društvo s sedežem v Mariboru je nacionalno in vključuje tako odrasle osebe kot tudi otroke in mladostnike s KVČB,« pravi predsednica <b>Mateja Saje</b>. »Od oktobra 2007 ima status invalidske organizacije in status društva v javnem interesu. Deluje od leta 2004, danes pa ima že več kot 1600 članov. Od oktobra 2006 smo polnopraven član Evropske zveze društev za kronično vnetno črevesno bolezen (EFCCA).«<br/>Društvo za KVČB izvaja pomembno nalogo, to je ocenjevanje javnih stranišč. »Naše društvo je letos že enajsto leto zapored pripravilo akcijo Naj javno stranišče,« je povedala <b>Danica Koren</b>, koordinatorica akcije. »Namenjena je ozaveščanju javnosti o pomenu stranišč ter kot informacija članom in nečlanom društva, kje v obiskanih občinah in na bencinskih servisih ob avtocestah v Sloveniji imamo možnost dostopa do sanitarij, ki jih kot svojo temeljno potrebo nujno potrebujemo.«</p>
      <blockquote>Na spletni strani www.najjavnostranisce.kvcb.si bodo na zemljevidu označena vsa ocenjena javna stranišča v letu 2019.</blockquote>
      <p>Akcija poteka od leta 2009. »Takrat smo počasi in previdno začeli ocenjevati stranišča po slovenskih občinah,« dodaja Korenova. »Leto pozneje smo akcijo zastavili močneje in jo razširili na bencinske servise ob avtocestah. V naslednjih letih smo pod drobnogled vzeli stranišča v enajstih bolnišnicah, desetih zdravstvenih domovih in šestih večjih trgovskih središčih po Sloveniji.«</p>
      <figure>
        <img src="https://www.slovenskenovice.si/images/slike/2019/11/18/1680701.jpg"/>
        <figcaption>Stranišče za dvajset oseb v stari Emoni FOTO: Mgml</figcaption>
      </figure>
      <p>V poletnih mesecih so člani komisije društva prevozili 4270 km in izvajali terensko ocenjevanje na 149 lokacijah javnih stranišč po vsej Sloveniji. Preverili so, kakšno je stanje teh v 85 občinah in na 56 bencinskih servisih ob avtocestah. Ob zaključku akcije bodo v društvu izdali bilten z vsemi podatki o njih. Na spletni strani www.najjavnostranisce.kvcb.si bodo na zemljevidu označena vsa ocenjena javna stranišča v letu 2019 in v mobilno aplikacijo najbližji WC vneseni podatki letošnje akcije. Od svetovnega dneva stranišč 19. novembra 2016 je na voljo za operacijske sisteme android in iOS. Glavni namen je uporabniku pomagati najti najbližje odprto javno stranišče in ga voditi do tja. Mobilna aplikacija je brezplačna. Na sklepni prireditvi, ki bo v petek, 22. novembra, ob 17. uri v Gledališču Koper, bodo razkrili končne rezultate in razglasili zmagovalce v obeh kategorijah. Prav koprska stranišča so namreč lani prejela najvišjo oceno.<br/> </p>
      <h3>Pogosti in hitro pozivi na blato</h3>
      <p>Kako bolniki doživljajo svojo bolezen? »Najpogostejše težave, ki spremljajo bolnike, so odvajanje mehkejšega in vodenega blata, bolečine v trebuhu, krči in nujni, pogosti in hitri pozivi na blato,« pravi Sajetova. »V času zagona bolezni moramo bolniki na stranišče tudi do 30-krat na dan, zato pa povsod potrebujemo stalen in hiter dostop do stranišč. V javnosti in na delovnih mestih velikokrat naletimo na oviro pri dostopu do sanitarnih prostorov. Srečujemo se s problemom, da so zaklenjeni ali plačljivi. Veliko težav imamo tudi na delovnem mestu. V letu 2018 smo v Društvu za KVČB akcijo Trenutno odsoten – hvala za razumevanje začeli širiti v podjetja in druge delovne organizacije z namenom ozaveščanja delodajalcev o tem, kakšna je kronična vnetna črevesna bolezen in kakšne težave imamo bolniki.«</p>
      <blockquote>Stranišče velja za iznajdbo, ki je rešila več življenj kot vsa druga v zgodovini človeštva.</blockquote>
      <figure>
        <img src="https://www.slovenskenovice.si/images/slike/2019/11/18/1680710.jpg"/>
        <figcaption>Predsednica društva Mateja Saje (levo), Danica Koren (na sredini) in predsednica komisije za ocenjevanje javnih stranišč Petra Leskovšek Lasetzky (skrajno desno), vmes sta nastopajoča Tim Vogelnik in Aja Koblar Tutič. FOTO: Arhiv Društva</figcaption>
      </figure>
      <p>Letošnji rezultati akcije so še skrivnost. Ocenjevalci so lani najbolje ocenili koprska stranišča, zato pa so bili toliko bolj razočarani v sosednji Izoli, tako da ji je društvo podelilo straniščno metlico za najslabše urejena javna stranišča v letu 2018. Obiskali so tudi druge občine in ugotovili, da kar 41 obiskanih občin nima javnih stranišč, kar je zagotovo skrb vzbujajoč podatek. Med drugim so lani nekatere občine obiskali prvič, in ker javnih stranišč nimajo, so jim za spodbudo pri gradnji stranišč podelili zidak. V nadaljevanju navajajo še 36 občin, ki javnih stranišč še zmeraj nimajo, zato so jim tudi v lanskem letu za spodbudo pri gradnji prav tako podelili zidak.<br/><br/><b>Ženske porabijo več časa</b><br/><br/>Človek gre na stranišče povprečno 2500-krat na leto oziroma od šest- do osemkrat na dan. To pomeni, da na stranišču preživimo tri leta svojega življenja. Ženske za vsak obisk povprečno porabijo trikrat več časa kot moški.<br/><br/>Pri ocenjevanju stranišč na bencinskih servisih, ki so si jih ogledali v glavni sezoni in sončnem vremenu, so ugotovili, da so med bolj čistimi tista stranišča, v katerih je ves čas prisotna čistilka. Večina Petrolovih stranišč je plačljiva, vendar v društvu menijo, da to zelo oteži dostop do njih. Petrol je lani na svojih plačljivih straniščih uvedel novost brezplačnega koriščenja z njihovo kartico zvestobe. V društvu menijo, da s tem vseeno obstaja ovira do hitrega dostopa stranišča, saj mora uporabnik imeti kartico s seboj. </p>
    </article>
  </body>
</html>