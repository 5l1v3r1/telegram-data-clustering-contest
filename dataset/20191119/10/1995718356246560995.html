<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152531-pidpryiemciam-iz-centralnogo-rynku-proponuyut-pereihaty-na-nove-misce"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T10:52:00+00:00"/>
    <meta property="og:title" content="Підприємцям із Центрального ринку пропонують переїхати на нове місце"/>
    <meta property="og:description" content="Підприємцям Центрального ринку пропонують облаштувати місця для торгівлі на території Нового ринку (ЛПЗ)."/>
  </head>
  <body>
    <article>
      <h1>Підприємцям із Центрального ринку пропонують переїхати на нове місце</h1>
      <address>
        <time datetime="2019-11-19T10:52:00+00:00">19 Nov 2019, 10:52</time>
      </address>
      <p>Підприємцям Центрального ринку пропонують облаштувати місця для торгівлі на території Нового ринку (ЛПЗ). <br/><br/>Зустріч з ініціативною групою підприємців відбулася сьогодні, 19 листопада, повідомив у Facebook радник мера Луцька <b>Ігор Поліщук</b>. <br/><br/>За його словами, станом на сьогодні єдиним облаштованим, побудованим згідно з нормами ДБН та найбільш перспективним місцем для перенесення ринку є Новий ринок поруч з мікрорайоном ЛПЗ, земельна ділянка якого складає близько 6 га. <br/><br/>"На ринку облаштовано парковку площею 0,81 Га, облаштовано громадські вбиральні, в тому числі й для людей з інвалідністю. На даний час поруч з ринком курсують такі маршрутні таксі: №12, 26, 27а та тролейбуси 1 та 2. На Новому ринку наявні 406 торгових місць, крім того кількість вільної площі дає можливість розмістити понад 2000 об‘єктів торгівлі. <br/><br/>Більше того, власники нового ринку готові прийняти на Новий ринок підприємців із власниками металоконструкцій. Також є можливість розміщення місць для торгівлі продукцією тваринництва, торгівлі з автомобілів. На ринку є власна трансформаторна підстанція потужністю 1200 кВт, три пожежні гідранти, пожежна водойма, територія ринку освітлюється, здійснюється охорона. Новий ринок може функціонувати в цілодобовому режимі, є можливість організувати торгівлю в нічний час", - відзначив Поліщук.<br/><br/>Для максимально зручного та комфортного переселення підприємців зі Старого ринку за наполяганням міської влади на Новому ринку власники готові надати пільгові умови:<br/>- вартість оренди торгового місця 90 грн/м2 (облспоживспілка стягує від 115 грн/м2);<br/>- у перші 3 місяці після переселення підприємці будуть звільнені від сплати за торгове місце;<br/>- наступні 3 місяці - 40% вартості оренди торгового місця;<br/>- наступні 3 місяці - 70% вартості оренди торгового місця;<br/>- наступні 3 місяці - 85% вартості оренди торгового місця.<br/><br/>Зі свого боку міська рада, каже радник мера Луцька, готова максимально сприяти транспортному сполученню та внести зміни в схему руху чинних маршрутів, запровадити нові та працювати над змінами в приміські маршрути. <br/><br/>Окрім того, підприємець <b>Любомир Пахолко</b>, який є співвласником Нового ринку та одночасно орендарем частини земельної ділянки на Центральному ринку (0,33 га), готовий перенести торгові точки з Центрального на Новий ринок одночасно зі всіма іншими підприємцями. Також разом із всіма підприємцями готове перенести й торгові місця зі Старого ринку на Новий КП «Луцькі ринки».<br/><br/>"Перенесення ринку дасть можливість звільнити більшість території площі перед замком, а незабаром управлінням архітектури оголосить загальноукраїнський конкурс на кращу архітектурну концепцію, яку там реалізують", - додав Ігор Поліщук.</p>
    </article>
  </body>
</html>