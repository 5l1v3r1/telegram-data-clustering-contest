<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742513"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:26:00+00:00"/>
    <meta property="og:title" content="ติวเข้มคนครัวบนเรือรับรายได้ครึ่งแสนลุยฝึกต่อเนื่อง"/>
    <meta property="og:description" content="ก.แรงงาน ติวเข้มคนครัวบนเรือ รับรายได้ครึ่งแสน เดินหน้าฝึกต่อ 6 รุ่นในปี 63  เผย ความต้องการแรงงานเพิ่มขึ้นเรื่อยๆ  "/>
  </head>
  <body>
    <article>
      <h1>ติวเข้มคนครัวบนเรือรับรายได้ครึ่งแสนลุยฝึกต่อเนื่อง</h1>
      <address>
        <time datetime="2019-11-19T10:26:00+00:00">19 Nov 2019, 10:26</time>
      </address>
      <p>
        <b>ก.แรงงาน ติวเข้มคนครัวบนเรือ รับรายได้ครึ่งแสน เดินหน้าฝึกต่อ 6 รุ่นในปี 63  เผย ความต้องการแรงงานเพิ่มขึ้นเรื่อยๆ  </b>
      </p>
      <p>เมื่อวันที่ 19 พ.ย. รศ.ดร.จักษ์ พันธ์ชูเพชร ที่ปรึกษารมว.แรงงาน เปิดเผยว่า การมาเยี่ยมชมวิทยาลัยการแรงงาน ซึ่งเป็นสถานที่ฝึกอบรมของกรมพัฒนาฝีมือแรงงาน เพื่อดูเกี่ยวกับการจัดฝึกอบรมด้านธุรกิจบริการโดยเฉพาะการประกอบอาหาร วิทยาลัยการแรงงานมีความพร้อมทั้งสถานที่และอุปกรณ์ในการฝึกอบรม รวมถึงวิทยากรที่มาให้ความรู้ ความสามารถ เป็นผู้เชี่ยวชาญระดับต้นๆ ของประเทศในด้านโภชนาการและการปฏิบัติหน้าที่คนครัวบนเรือ ปัจจุบันกรมพัฒนาฝีมือแรงงาน (กพร.) ได้จัดฝึกอบรมในสาขาการจัดการด้านอาหารและโภชนาการบนเรืออยู่แล้ว ในอนาคตจะเพิ่มจำนวนให้มากขึ้น พร้อมกับขยายพื้นที่ให้สามารถดำเนินการได้ทั่วประเทศ เพราะตำแหน่งคนครัวบนเรือยังขาดแคลน และตลาดแรงงานมีความต้องการนอย่างมาก แต่เนื่องจากเยาวชนและบุคคลทั่วไปมองว่าการทำงานบนเรือมีความยากลำบากและเสี่ยงอันตรายจึงไม่สนใจทำงานในด้านนี้ ในข้อเท็จจริงแล้วด้วยเทคโนโลยีที่เปลี่ยนแปลงไป มีความปลอดภัยสูงขึ้นและรายได้สูงมากหลายคนสามารถเก็บเงินและส่งเงินให้กับครอบครัวมีชีวิตความเป็นอยู่ที่ดีขึ้น</p>
      <figure>
        <img src="https://www.dailynews.co.th/admin/upload/20191119/news_LrbNxYkyka173659_533.jpg?v=20191120063?v=7939"/>
      </figure>
      <p>ด้าน นายธวัช เบญจาทิกุล อธิบดี กพร. กล่าวว่า การฝึกอบรมหลักสูตรการจัดการด้านอาหารและโภชนาการบนเรือ ให้แก่คนครัวบนเรือ เป็นการปฏิบัติตามอนุสัญญาว่าด้วยแรงงานในกิจการทางทะเล ค.ศ.2006 ขององค์การแรงงานระหว่างประเทศ (ILO) และพ.ร.บ.แรงงานทางทะเล พ.ศ. 2558 ที่กำหนดให้คนครัวบนเรือ ต้องผ่านการฝึกอบรมจากหน่วยงานที่ได้รับการรับรองอย่างเช่น กพร. และสอดคล้องกับนโยบายของกระทรวงแรงงานด้านการยกระดับทักษะฝีมือแรงงาน เพิ่มขีดความสามารถของแรงงานไทยที่ไปทำงานต่างประเทศ ทั้งนี้ ในปีงบประมาณ 2563 จะได้มอบหมายให้สถาบันพัฒนาฝีมือแรงงาน (สพร.) และสำนักงานพัฒนาฝีมือแรงงาน (สนพ.) ดำเนินการฝึกฝึกอบรมรุ่นที่ 1/2563 สาขาการจัดการด้านอาหารและโภชนาการบนเรือ ดำเนินการโดยสพร. 13 กรุงเทพมหานคร ตั้งเป้าฝึก 6 รุ่น รุ่นละ 20 คน ณ อาคารวิทยาลัยการแรงงาน ดินแดง กรุงเทพฯ นอกจากนี้ยังมีสพร.ที่พร้อมดำเนินการอีก เช่น  สพร.3 ชลบุรี สพร. 9 พิษณุโลก สพร.11 สุราษฎร์ธานี และ สนพ.ตรัง เป็นต้น<br/><br/>กัปตันพงษทร คงลือชา ผู้จัดการอาวุโสฝ่ายคนประจำเรือ บริษัท โทรีเซน (กรุงเทพ) จำกัด และเป็นวิทยากรสาขาการจัดการด้านอาหารและโภชนาการบนเรือ กล่าวว่า แนวโน้มความต้องแรงงานบนเรือในปี 2020 มีความต้องการกว่า 75,000 อัตรา และในปี 2025 จะมีความต้องการ 125,000 อัตรา ถึงแม้ว่าจะมีสถาบันการศึกษาด้านพาณิชย์นาวี ผลิตนักศึกษาในด้านนี้ปีละกว่าแสนคน ก็ยังไม่เพียงพอต่อความต้องการ เนื่องจากส่วนหนึ่งไปประกอบอาชีพอื่น ตำแหน่งคนครัวบนเรือ เป็นตำแหน่งที่มีรายได้ค่อนข้างสูง คนครัวบนเรือขนส่งระหว่างประเทศ จะมีรายได้เดือนละ 30,000-50,000 บาท ทักษะฝีมือของแรงงานไทยด้านอาหารไม่น่าเป็นห่วง แต่ที่ต้องปรับตัวคือเรื่องของภาษา.<br/><br/><br/><br/> </p>
    </article>
  </body>
</html>