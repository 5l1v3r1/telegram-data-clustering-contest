<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191119/protest-boze-automobilisten-lijkt-van-de-baan/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-19T10:57:52+00:00"/>
    <meta property="og:title" content="Protest boze automobilisten lijkt van de baan"/>
    <meta property="og:description" content="DEN HAAG (ANP) - De demonstratie op het Haagse Malieveld van automobilisten die het niet eens zijn met de snelheidsverlaging van 130 kilometer per uur naar 100 lijkt niet door te gaan. Volgens een woordvoerster van de gemeente Den Haag is de protestactie van de lijst gehaald."/>
  </head>
  <body>
    <article>
      <h1>Protest boze automobilisten lijkt van de baan</h1>
      <address><time datetime="2019-11-19T10:57:52+00:00">19 Nov 2019, 10:57</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De demonstratie op het Haagse Malieveld van automobilisten die het niet eens zijn met de snelheidsverlaging van 130 kilometer per uur naar 100 lijkt niet door te gaan. Volgens een woordvoerster van de gemeente Den Haag is de protestactie van de lijst gehaald.</b>
      </p>
      <p>“Ik heb de indruk dat het is afgelast omdat er niet genoeg deelnemers zijn”, aldus de zegsvrouw. De demonstratie zou zaterdag plaatsvinden. De Facebookpagina waar de actie vorige week werd aangekondigd, bestaat overigens nog steeds. Inmiddels zeggen meer dan 18.000 mensen ‘geïnteresseerd’ te zijn in protestactie en ruim 3000 zeggen te gaan.</p>
      <p>De initiatiefnemer was dinsdagochtend niet bereikbaar voor commentaar. Hij noemde de snelheidsverlaging eerder een belachelijk voorstel en wilde dat het zo snel mogelijk van tafel ging.</p>
      <p>Het Malieveld is afgelopen tijd vaak het toneel geweest van demonstranten tegen het kabinetsbeleid, door boeren, leraren en bouwvakkers.</p>
    </article>
  </body>
</html>