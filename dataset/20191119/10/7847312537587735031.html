<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473600-rzad-wygra-kolejna-kadencje-jesli-zrealizuje-calosc-expose"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T10:53:42+00:00"/>
    <meta property="og:title" content="Rząd wygra kolejną kadencję, jeśli z taką samą pasją zrealizuje całe przesłanie z exposé, także to cywilizacyjne. To ma być droga środka, ale bliżej prawej krawędzi"/>
    <meta property="og:description" content="To była próba rozwiązania najpoważniejszego dylematu obozu rządzącego: jak utrzymać poparcie konserwatywnej części społeczeństwa, dla której najważniejsze są wartości, a jednocześnie nie dać się zepchnąć do topniejąc..."/>
  </head>
  <body>
    <article>
      <h1>Rząd wygra kolejną kadencję, jeśli z taką samą pasją zrealizuje całe przesłanie z exposé, także to cywilizacyjne. To ma być droga środka, ale bliżej prawej krawędzi</h1>
      <address><time datetime="2019-11-19T10:53:42+00:00">19 Nov 2019, 10:53</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>W swoim exposé premier Mateusz Morawiecki zaproponował opozycji zakończenie wojny polsko-polskiej, i skupienie się na rozwoju Polski</b>. Symbolicznie, podziękował swoim poprzednikom za wysiłek, ale i zapytał: czy decyzje podejmowane w ciągu ostatnich 30 lat były optymalne? Odpowiedź na to pytanie rzeczywiście wyznacza jedną z głównych osi podziału w naszym kraju.</p>
      <p><b>Dobrobyt, rozwój,spokój. A nade wszystko „normalność”, słowo użyte przez premiera kilkadziesiąt razy</b>. Ale także <b>sprzeciw wobec „Polski skrajności”, wobec agresji ideologicznej</b>. Wszystko to ma budować „bogatą wspólnotę”, w której rośnie nowa klasa średnia. W tle mają być wielkie idee: solidarność, wolność, sprawiedliwość, demokracja, dialog społeczny. To ma być coś w rodzaju „środka polskiej drogi”, choć znacznie bliżej prawej krawędzi niż proponowali to poprzednicy. I co najważniejsze, przy znacznie zwiększonym poziomie państwowej podmiotowości.</p>
      <p><b>To była próba rozwiązania najpoważniejszego dylematu obozu rządzącego: jak utrzymać poparcie konserwatywnej części społeczeństwa, dla której najważniejsze są wartości, a jednocześnie nie dać się zepchnąć do topniejącego getta</b>, które może tylko czekać, aż globalne procesy - takie jak laicyzacja czy wzrost społecznej mobilności, słabnięcie tradycyjnych instytucji - odbiorą mu władzę. <b>Odpowiedź, której udzielił premier, brzmi bardzo obiecująco</b>.</p>
      <p><b>Premier zapowiedział mocne wsparcie dla rodziny</b> („rodzina i małżeństwo podlegają szczególnej ochronie”) oraz „wielką strategię demograficzną”, która ma sprawić, że za 20 lat Polska będzie „znacząco większym krajem”. Także kolejne ulgi dla rodzin z co najmniej trójką dzieci. <b>Czy te zapowiedzi będą realizowane z pasją, zaangażowaniem? Czy nie będą kwiatkiem do kożucha? Polityka obrony rodziny może się powieść tylko wówczas, jeśli zostanie postawiona naprawdę w centrum polityki państwowej.</b> Jej „dolepianie” do głównego nurtu polityki skończy się klęską.</p>
      <p><b>Mateusz Morawiecki złożył obietnicę, że obrona rodziny będzie prawdziwą osią polityki jego rządu</b>. Zadeklarował jasno: „wyjątki nie mogą być normą”, że „nie ma zgody na eksperymenty ideologiczne”„. „A gdy ktoś będzie próbował rozgrywać wolność przeciwko tradycji, tam opowiemy się za pojednaniem”- podkreślał. I dodawał: a kto podnosi rękę przeciwko dzieciom, podnosi rękę na całą wspólnotę. <b>Kto chce zatruć dzieci, chce wejść do szkół, podkłada bombę pod polską wspólnotę, chce wojny. „Nie dopuszczę do niej” - zapewnił, deklarując: „A jeśli znajdą się tacy, którzy ją wywołają, to my ją wygramy!”. To słowa, których wagi nie sposób przecenić. To deklaracje, które muszą być realizowane w codziennej pracy rządu. Bo lewica swoich haseł nie rzuca od święta, ona je realizuje codziennie, z diabelskim wręcz uporem. </b>Ludzie dobrej woli, zwłaszcza ci sprawujący władzę, muszą znaleźć w sobie podobną - rzecz jasna anielską - determinację**.</p>
      <p>Do tego ochrona wolności, która jest tak ważna dla polskości. Tak, by nikt nie skazywał drukarza, który nie chce brać udziału w promocji LGBT.</p>
      <p><b>I cała paleta obietnic modernizacyjnych, i znanych, i nowych</b>: cyfryzacja, służba zdrowie, aktywność fizyczna, przejrzenie struktur państwowych, walka z biurokracją, estoński CIT, repolonizacja na warunkach rynkowych. Walka z modelem gospodarki opartym na taniej sile roboczej. Drogi, koleje, wielkie inwestycje, wspieranie oszczędności. Zmiana konstytucji wzmacniająca gwarancje w sferze oszczędności emerytalnych. Energetyka, a więc gaz, elektrownie atomowe, farmy na morzu. <b>Ekologia, która nie może być tematem wyłącznie lewicowym</b>. Zmiany duże, i całkiem małe: prawo przejazdu bus-pasem dla pełnych samochodów oraz system kaucyjny dla butelek z plastiku. <b>Aktywne państwo, które nie może być tylko nocnym stróżem, i to przysypiającym na służbie.</b></p>
      <p>W sumie premier wysłał <b>jasny sygnał, że rząd Zjednoczonej Prawicy mocno siedzi w siodle, że wie, dokąd chce iść</b>. Cel jest jasny: prawica chce poprowadzić Polskę w XXI wiek, i wie, jak to zrobić. Wskazana droga jest trudna, często zniuansowana, ale jednocześnie dość jasno wytyczona.</p>
      <p><b>Za tym exposé kryje się także słuszna diagnoza, że Polska jest dość mocno zmęczona długoletnim, wieloletnim konfliktem, i potrzebuje większej dawki spokoju, zwłaszcza ideologicznego</b>. Po to, by uwolnić energię niezbędną do poprowadzenia kraju ku większej potędze. Nie dla samej potęgi, ale dlatego, że narody biedne stają w naszej epoce na granicy przetrwania, choćby za sprawą takich zjawisk jak emigracja czy niska dzietność.</p>
      <p><b>Co ważne: jeśli uda się zapewnić minimalny spokój w sprawach światopoglądowych, polska wspólnota może doczekać lepszej cywilizacyjnej koniunktury.</b> Czy prawica może mieć więcej, może oczekiwać więcej, w tych konkretnych warunkach międzynarodowych i kulturowych, przy obiektywnej słabości - może wręcz kryzysie - takich instytucji jako Kościół i rodzina?</p>
      <p>Premier podkreślał, że Polska potrzebuje rozliczenia win, ale jeszcze bardziej potrzebuje zgody. „Dlatego otwieramy się na współpracę, bo to parlament całego narodu.” Wygłosił też swoje najważniejsze credo: „wierzę w Polskę”.</p>
      <blockquote><b>Nadeszła chwila, by polski potencjał przekuć w rzeczywistość.</b> Możemy być najsilniejszym pokoleniem, które miała Polska. Pokoleniem, które zobaczy Polskę większą, realizującą ambicję starszą od naszych podziałów.</blockquote>
      <p><b>To piękny cel. Realny. Ale warunek jest jeden: z równą pasją realizowane musi być całe exposé, a nie tylko jego części lub fragmenty</b>. Ta linia - ten środek polskiej drogi, ale bliżej prawej, modernizacja ale i ochrona tożsamości i tradycji, rozwój, ale i sprawiedliwość. Jeśli któraś z tych nóg zostanie zaniedbana, jeśli zawsze ciężka polityczna codzienność oraz potężne presje sprawią, że któreś z tych celów zostaną odpuszczone, cała konstrukcja się zachwieje.</p>
      <p>
        <b>Jeśli uda się zrealizować całość, rząd może myśleć o walce o kolejną kadencję. To nie jest cel nierealny.</b>
      </p>
    </article>
  </body>
</html>