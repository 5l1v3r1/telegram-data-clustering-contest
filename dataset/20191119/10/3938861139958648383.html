<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/donbas/_krasen-cvit-naciyi-scho-vidomo-pro-kombriga-evgena-korostelova-yakij-pidirvavsya-na-donbasi/938841"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T10:20:00+00:00"/>
    <meta property="og:title" content="&quot;Красень, цвіт нації&quot;: що відомо про комбрига Євгена Коростельова, який підірвався на Донбасі"/>
    <meta property="og:description" content="19 листопада у харківському шпиталі помер молодий полковник Збройних сил України Євген Коростельов. Він став командиром 128-ї окремої гірсько-штурмової бригади лише у вересні цього року. Доти служив у 25-й десантній бригаді, де пройшов шлях від командира взводу до командира бригадної ..."/>
  </head>
  <body>
    <article>
      <h1>"Красень, цвіт нації": що відомо про комбрига Євгена Коростельова, який підірвався на Донбасі</h1>
      <address><time datetime="2019-11-19T10:20:00+00:00">19 Nov 2019, 10:20</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/gallery/938/938841_1_w_1200.jpg?v=0"/>
        <figcaption>Полковник Євген Коростельов</figcaption>
      </figure>
      <p>19 листопада у харківському шпиталі помер молодий полковник Збройних сил України<b> Євген Коростельов. </b>Він став командиром 128-ї окремої гірсько-штурмової бригади лише у вересні цього року. Доти служив у 25-й десантній бригаді, де пройшов шлях від командира взводу до командира бригадної артилерійської групи - заступника командира бригади. З перших днів АТО брав участь у бойових діях.</p>
      <p>Комбриг Коростельов 12 листопада разом з побратимом підірвалися на міні під час виконання бойового завдання поблизу Новотроїцького. Коростельову відірвало стопу й перебило гомілку. Лікарі ампутувати йому праву стопу та ліву гомілку. Перебував на апараті штучної вентиляції легенів, у тяжкому, але стабільному стані.</p>
      <p>Це другий український командир бригади, який загинув під час війни на Донбасі. Першим був командир 51-ї окремої механізованої бригади<b> Павло Пивоваренко</b>, який загинув під час виходу з Іловайська.</p>
      <p>Вдома у полковника Коростельова залишилися дружина, донька та син. Згідно з даними декларації, дружина також служить в ЗСУ.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_serzhant-artem-sokolov-zaginuv-vid-kuli-snajpera/938630"/>
      </related>
      <p>"Полковник Євген Коростельов був чудовою людиною та зразковим офіцером, який користувався авторитетом і повагою як на попередніх місцях служби, так і у гірсько-штурмовій бригаді "Закарпатський легіон", - пишуть на сторінці Сухопутних військ ЗСУ у Facebook.</p>
      <p>"Менше тижня тому на ВОПі, де ми знімали, раптом шебуршіння: "Їде комбриг". На взводному опорному пункті траву не фарбують і бордюри не білять, там усе підпорядковано міркуванням безпеки й ефективності. Але все одно, начальство, хай там як. І ось з'являється комбриг. Ну, думаю, генерал із лампасами. Ні, навпаки, енергійний, позитивний, дуже уважний чоловік - красень, як я уже звик на фронті. Забіг, оцінив ситуацію, поставив одне-два коротких запитання, по ділу. Привітався з журналістами. Поїхав далі. Ну ось. Ця війна не симетрична. З того боку гинуть х...ві пасіонарії, люмпен, антропологічний непотріб. З нашого боку, за моїми особистими спостереженнями, цвіт нації", - <a href="https://www.facebook.com/yuri.makarov.7">писав</a> журналіст <b>Юрій у Макаров</b> про комбрига Коростельова.</p>
      <blockquote>Лише за минулу добу <a href="https://gazeta.ua/articles/donbas/_okupanti-obstrilyali-ukrayinskih-vijskovih-iz-zaboronenoyi-zbroyi/938820">збройні формування Російської Федерації </a>14 разів порушили режим припинення вогню.</blockquote>
    </article>
  </body>
</html>