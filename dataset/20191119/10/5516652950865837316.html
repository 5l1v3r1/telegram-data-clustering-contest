<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426061/thn-tetarth-tha-paroysiastei-to-biblio-toy-tasoy-iwannidh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T10:30:01+00:00"/>
    <meta property="og:title" content="Την Τετάρτη θα παρουσιαστεί το βιβλίο του Τάσου Ιωαννίδη"/>
    <meta property="og:description" content="Η περιφέρεια Νοτίου Αιγαίου και ο δήμος Ρόδου διοργανώνουν την παρουσίαση της ποιητικής συλλογής του Τάσου Ιωαννίδη με τον τίτλο «Η ζωή μου μέσα από τα ποιήματά μου» αύριο, Τετάρτη 20 Νοεμβρίου στις 19.30 στη νέα πτέρυγα του Νεστορίδειου Μελάθρου."/>
  </head>
  <body>
    <article>
      <h1>Την Τετάρτη θα παρουσιαστεί το βιβλίο του Τάσου Ιωαννίδη</h1>
      <address>
        <time datetime="2019-11-19T10:30:01+00:00">19 Nov 2019, 10:30</time>
      </address>
      <p>
        <b>Η περιφέρεια Νοτίου Αιγαίου και ο δήμος Ρόδου διοργανώνουν την παρουσίαση της ποιητικής συλλογής του Τάσου Ιωαννίδη με τον τίτλο «Η ζωή μου μέσα από τα ποιήματά μου» αύριο, Τετάρτη 20 Νοεμβρίου στις 19.30 στη νέα πτέρυγα του Νεστορίδειου Μελάθρου.</b>
      </p>
      <p>Για την ποιητική συλλογή θα μιλήσουν η Αναστασία Κορινθίου συγγραφέας και ο Αντώνης Χρήστου πανεπιστημιακός - ειδικός παιδαγωγός. Την παρουσίαση θα συντονίσει η δημοσιογράφος Ροδούλα Λουλουδάκη και θα πλαισιώσει μουσικά το Μουσικό Σχολείο Ρόδου.</p>
      <p>Ο εντεταλμένος περιφερειακός σύμβουλος πολιτισμού Δωδεκανήσου Κάλλιστος Διακογεωργίου καθώς και ο αντιδήμαρχος πολιτισμού Τουριστικής Ανάπτυξης και Διεθνών Σχέσεων Κώστας Ταρασλιάς αναφέρθηκαν χθες στην εκδήλωση στο πλαίσιο συνέντευξης Τύπου, κατά την οποία παρευρέθηκε και ο ίδιος ο δημιουργός, καλώντας το κοινό να παρευρεθεί.</p>
      <p>Σημειώνεται ότι είναι η πρώτη ποιητική συλλογή του Τάσου Ιωαννίδη ο οποίος πάσχει από σύνδρομο Down. Με τα ποιήματά του καλεί τον κόσμο να κατανοήσει πώς βλέπει αυτός τα πράγματα, τα συναισθήματά του, τις ανθρώπινες σχέσεις. Όπως δήλωσε, η συλλογή του περιλαμβάνει ποιήματα που έγραψε από το 2011 έως και το 2018, και είναι αφιερωμένη στον παππού του. Εμπνέεται από τη μουσική όπως είπε, και θα συνεχίσει να γράφει ποιήματα και στο μέλλον.</p>
      <p>Ο Τάσος Ιωαννίδης είναι ένας ιδιαίτερα αγαπητός άνθρωπος στην τοπική κοινωνία της Λίνδου όπου και μένει ενώ είναι ενεργός πολίτης στον τόπο του και συμμετέχει σε αρκετές κοινωνικές δραστηριότητες.<br/>Με το βιβλίο του, ο Τάσος Ιωαννίδης, φιλοδοξεί να περάσει τα δικά του μηνύματα και να κάνει τον υπόλοιπο κόσμο κοινωνό των συναισθημάτων και άγνωστων πτυχών του εαυτού του.</p>
      <p>«Η ποίηση είναι γέννηµα του ρήµατος ποιώ=δηµιουργώ και µεταµορφώνει τους ποιητές σε δηµιουργούς! Ο Τάσος Ιωαννίδης σε αυτή την πρώτη του ποιητική συλλογή µετατρέπει την καθηµερινότητά µας σε έναν πολύχρωµο καµβά συναισθηµάτων! Οι ποιητές δεν προσποιούνται και δεν κρύβουν όλα όσα νιώθουν, οι ποιητές δεν ήταν απλά παιδιά ούτε «τυπικοί» ενήλικες, απλά ζουν στον ίδιο χωροχρόνο µε εµάς που… νοµίζουµε ότι Ζούµε! Με αυτά του τα ποιήµατα ο Τάσος Ιωαννίδης ορίζει το συναίσθηµα σαν κέντρο του κόσµου, ικανό να λυτρώσει, να παρηγορήσει, να διδάξει και να οµορφύνει το… συµβιβασµένο «µέσα» µας» αναφέρει για το δημιουργό ο εκδοτικός οίκος ΥΔΡΟΠΛΑΝΟ που ανέλαβες και την έκδοση της ποιητικής του συλλογής.</p>
      <figure>
        <img src="https://www.rodiaki.gr/medias/2019/11/18/b48e8f5a2889adaa5f989f766cf32360.jpg"/>
      </figure>
    </article>
  </body>
</html>