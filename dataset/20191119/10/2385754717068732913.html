<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598070/thrinos-gia-ti-17xroni-kai-ti-mitera-tous-mystirio-me-ton-thanato-tous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T10:36:00+00:00"/>
    <meta property="og:title" content="Θρήνος για τη 17χρονη και τη μητέρα τους- Μυστήριο με τον θάνατό τους"/>
    <meta property="og:description" content="Συντετριμμένη είναι η οικογένεια της 17χρονης Μαρίας-Ιωάννας που μαζί με τη μητέρα της βρέθηκαν νεκρές σε χαράδρα στην Πιερία. Σύμφωνα με την ιατροδικαστική..."/>
  </head>
  <body>
    <article>
      <h1>Θρήνος για τη 17χρονη και τη μητέρα τους- Μυστήριο με τον θάνατό τους</h1>
      <address><time datetime="2019-11-19T10:36:00+00:00">19 Nov 2019, 10:36</time> by <a rel="author">SigmaLive</a></address>
      <p>Συντετριμμένη είναι η οικογένεια της 17χρονης Μαρίας-Ιωάννας που μαζί με τη μητέρα της βρέθηκαν νεκρές σε χαράδρα στην Πιερία. Σύμφωνα με την ιατροδικαστική εξέταση, οι δύο γυναίκες, που αγνοούνταν από τις 8 Νοεμβρίου, έφεραν πολλαπλές κακώσεις σε κεφάλι και κορμό.</p>
      <p>Το "τελευταίο αντίο" θα πουν σήμερα Τρίτη, συγγενείς, γνωστοί και φίλοι στην 17χρονη Μαρία - Ιωάννα και στη μητέρα της Σβέτα στην Κατερίνη.</p>
      <p>
        <b>Ακαριαίος ο θάνατός τους</b>
      </p>
      <p>Ακαριαίος ήταν ο θάνατος του ανήλικου κοριτσιού και της μητέρας της από την Κατερίνη, οι σοροί των οποίων εντοπίστηκαν στην Πιερία σε χαράδρα βάθους 120 μέτρων λίγο πριν την περιοχή Φωτεινά.</p>
      <p>Τα σώματα τους είχαν εκτιναχθεί έξω από το αυτοκίνητο και εντοπίστηκαν περιμετρικά του οχήματος, το οποίο μάλιστα για να εντοπιστεί χρειάστηκε το drone να κατέβει πολύ χαμηλά στον γκρεμό για να σιγουρευτούν ότι όντως ήταν το αυτοκίνητο της οικογένειας με το οποίο μάνα και κόρη είχαν εξαφανιστεί.</p>
      <p>Επίσης, από την νεκροψία-νεκροτομή προέκυψε πως ο θάνατος μάνας και κόρης ήταν σύμφωνος χρονικά με την ημέρα εξαφάνισης, δηλαδή τη 8 Νοεμβρίου.</p>
      <p>Ακόμη ένα στοιχείο που συμπίπτει με τα νεκροτομικά ευρήματα είναι το γεγονός ότι οι Αρχές είχαν εντοπίσει ένα και μόνο καρέ του αυτοκινήτου με τις δύο γυναίκες από κλειστό κύκλωμα πρατηρίου καυσίμων, 14 χλμ. έξω από την Κατερίνη, την ημέρα της εξαφάνισης , επί της Επαρχιακής Οδού Κατερίνης-Ελασσόνας και έκτοτε κανένα άλλο.</p>
      <p>Οι Αρχές όλες αυτές τις ημέρες, πέρα από διάφορα άλλα σημεία που ερευνούσαν, έψαχναν να βρουν υλικά κλειστών κυκλωμάτων έως τον Άγιο Δημήτριο με αρνητικά αποτελέσματα και έτσι όταν μετά από πολυήμερη ανάλυση υλικών κατέληξαν σε εξαιρέσεις περιοχών και συμπέραναν ότι αυτοκίνητο και γυναίκες βρίσκονταν σε μία έκταση μεταξύ Κάτω Μηλιάς και Αγίου Δημητρίου.</p>
      <p>Όντως, μετά από έρευνες αστυνομικών, πυροσβεστών, αντρών της ΕΜΑΚ και drone κατάφεραν να εντοπίσουν το όχημα στο μέσο της διαδρομής, δηλαδή λίγο πριν τα Φωτεινά.</p>
      <p>Σημειώνεται ότι στον δρόμο δεν εντοπίστηκαν ροδιές από τυχόν απότομο φρενάρισμα ή ενδείξεις σύγκρουσης με άλλο όχημα, ενώ έμπειροι αξιωματικοί της ΕΛ.ΑΣ. αναφέρουν πως αν είχε συμβεί ατύχημα, αυτό θα μπορούσε να συμβεί μερικά μέτρα πιο πάνω και όχι στο σημείο από το οποίο εξετράπη το όχημα και κατέληξε στον γκρεμό. Βεβαίως έχει αποκλειστεί και η εγκληματική ενέργεια.</p>
      <p>Περισσότερο φως αναμένεται να προσφέρει μία ενδεχόμενη πραγματογνωμοσύνη στο όχημα, το οποίο όμως δεν είναι απόλυτα σίγουρο ότι θα καταφέρουν οι Αρχές να το ανασύρουν, αφού όπως επισημαίνουν αν κριθεί ότι δύναται να κινδυνεύσουν ζωές από την προσπάθεια και μόνο, τότε δεν θα ανασυρθεί. Αυτό θα εκτιμηθεί τις επόμενες ημέρες αν θα γίνει ή όχι, καθώς το σημείο είναι εξαιρετικά επικίνδυνο.</p>
      <p>Αναφορικά με κάποιες κινήσεις που φάνηκαν σε ιστοσελίδα της Ρωσίας στην οποία έμπαινε με λογαριασμό η μητέρα και οι οποίες κινήσεις προέκυψαν κάποια 24ωρα μετά την εξαφάνισή της, αυτό σημειώνουν οι Αρχές ότι είναι ελάσσονος σημασίας την στιγμή που η ημερομηνία θανάτου της ταιριάζει με την ημερομηνία εξαφάνισης και δεν εξαιρούν την πιθανότητα να είχε τους κωδικούς μέλος της οικογένειας και να το είχε τσεκάρει.</p>
      <p>Σε κάθε περίπτωση πάντως έχει αποσταλεί σχετικό αίτημα στις ρωσικές Αρχές για να λάβει η Αστυνομία στην Κατερίνη συγκεκριμένες απαντήσεις.</p>
    </article>
  </body>
</html>