<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/we-supported-hindutva-when-you-weren-t-even-born-sena-s-fresh-salvo-at-bjp.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="ചര്‍ച്ച പോലും നടത്താതെ എന്‍.ഡി.എയില്‍ നിന്ന് പുറത്താക്കി ബി.ജെ.പി പിന്നില്‍ നിന്ന് കുത്തി; ഹിന്ദുത്വയെ ഞങ്ങള്‍ പിന്തുണയ്ക്കുന്ന കാലത്ത് നിങ്ങള്‍ ജനിച്ചിട്ടില്ല; ശിവസേന"/>
    <meta property="og:description" content="B.J.P Maharashtra Shivsena Daily News India മുംബൈ: ബി.ജെ.പിക്കെതിരെ രൂക്ഷ വിമര്‍ശനവുമായി ശിവസേന. ചര്‍ച്ചയൊന്നുമില്ലാതെ എന്‍.ഡി.എയില്‍ നിന്ന് ശിവസേനയെ പുറത്താക്കിയിരിക്കുക"/>
  </head>
  <body>
    <article>
      <h1>ചര്‍ച്ച പോലും നടത്താതെ എന്‍.ഡി.എയില്‍ നിന്ന് പുറത്താക്കി ബി.ജെ.പി പിന്നില്‍ നിന്ന് കുത്തി; ഹിന്ദുത്വയെ ഞങ്ങള്‍ പിന്തുണയ്ക്കുന്ന കാലത്ത് നിങ്ങള്‍ ജനിച്ചിട്ടില്ല; ശിവസേന</h1>
      <address><time datetime="2019-11-19T10:37:00+00:00">19 Nov 2019, 10:37</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ബി.ജെ.പിക്കെതിരെ രൂക്ഷ വിമര്‍ശനവുമായി ശിവസേന. ചര്‍ച്ചയൊന്നുമില്ലാതെ എന്‍.ഡി.എയില്‍ നിന്ന് ശിവസേനയെ പുറത്താക്കിയിരിക്കുകയാണെന്നും ഹിന്ദുത്വത്തെക്കുറിച്ച് ആരും സംസാരിക്കാത്ത ഒരു സമയത്താണ് ബാലസാഹേബ് താക്കറെ മറ്റുള്ളവര്‍ക്കൊപ്പം ചേര്‍ന്ന് എന്‍.ഡി.എ രൂപീകരിച്ചതെന്നും ശിവസേന എഡിറ്റോറിയലില്‍ പറഞ്ഞു.</p>
      <p>”ആരും തൊടാന്‍ മടിക്കുന്ന ഒരു സമയത്ത്…നിങ്ങളില്‍ പലരും ജനിച്ചിട്ടില്ലാത്ത സമയത്ത് ഹിന്ദുത്വത്തെ പിന്തുണച്ചവരാണ് ശിവസേന” എന്നായിരുന്നു സാമ്‌ന മുഖപ്രസംഗത്തില്‍ ശിവസേന കുറിച്ചത്.</p>
      <p>രാഷ്ട്രീയത്തില്‍ ഹിന്ദുത്വത്തെയും ദേശീയതയെയും കുറിച്ച് ആരും സംസാരിക്കാത്ത സമയത്താണ് ബാലസാഹേബും മറ്റുള്ളവരും എന്‍.ഡി.എ രൂപീകരിച്ചത്. ഇന്ന് എന്‍.ഡി.എ നടത്തുന്ന ആളുകളൊന്നും അന്ന് ഉണ്ടായിരുന്നില്ല.</p>
      <p>ശിവസേനയെ എന്‍.ഡി.എയില്‍ നിന്ന് നീക്കം ചെയ്തത് സ്വേച്ഛാധിപത്യ നടപടിയാണെന്നും എഡിറ്റോറിയല്‍ വ്യക്തമാക്കി. മഹാരാഷ്ട്രയിലെ അഹംഭാവികളായ ചില ആളുകളുടെ നിലനില്‍പ്പ് അവസാനിപ്പിക്കുമെന്നും പാര്‍ട്ടി മുന്നറിയിപ്പ് നല്‍കി.</p>
      <p>മറ്റാരും തയ്യാറാകാത്തപ്പോള്‍ കൂടെ നിന്ന ആളുകളെ നിങ്ങള്‍ വഞ്ചിച്ചു. മഹാരാഷ്ട്രയെ പിന്നില്‍ നിന്ന് കുത്തിയിരിക്കുന്നു. എന്‍.ഡി.എയില്‍ നിന്ന് പുറത്താക്കുന്നതിന് മുന്‍പ് ഒരു കാരണം കാണിക്കല്‍ നോട്ടീസ് പോലും തങ്ങള്‍ക്ക് നല്‍കിയില്ലെന്നും ശിവസേന പറഞ്ഞു.</p>
      <related>
        <a href="https://www.doolnews.com/ncps-sharad-pawar-after-meeting-sonia-gandhi-says-more-talks-needed-for-final-decision-on-maharashtra345.html?utm_source=doolnews&amp;utm_medium=related"/>
      </related>
      <p>ഞങ്ങള്‍ എന്‍.ഡി.എയ്ക്ക് വിരുദ്ധമായി പോയി എന്ന് നിങ്ങള്‍ കരുതുന്നുണ്ടെങ്കില്‍ എന്തുകൊണ്ടാണ് അത് നിങ്ങള്‍ക്ക് എന്‍.ഡി.എ യോഗത്തില്‍ ചര്‍ച്ച ചെയ്യാന്‍ ധൈര്യമില്ലാത്തത്? മെഹബൂബ മുഫ്തിക്കൊപ്പവും നിതീഷ് കുമാറിനൊപ്പവും സഖ്യമുണ്ടാക്കുന്നതിന് മുന്‍പ് ബി.ജെ.പി<br/>എന്‍.ഡി.എയുടെ അനുമതി തേടിയിരുന്നോ?</p>
      <p>ബാലാസാഹേബ് താക്കറെയുടെ ചരമവാര്‍ഷിക ദിനത്തില്‍ സേനയെ എന്‍.ഡി.എ സഖ്യത്തില്‍ നിന്ന് നീക്കം ചെയ്യുന്നത് അപമാനകരമാണെന്നും എഡിറ്റോറിയലില്‍ പറയുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബാലസഹേബ് താക്കറെയുടെ മരണ വാര്‍ഷികത്തില്‍ തന്നെ എന്‍.ഡി.എയില്‍ നിന്ന് ശിവസേനയെ പുറത്താക്കിയിരിക്കുകയാണ്. ഒരു കാലത്ത് എല്ലാവരും പ്രധാനമന്ത്രി നരേന്ദ്ര മോദിക്കെതിരെ രംഗത്തെത്തിയപ്പോള്‍ അദ്ദേഹത്തെ അന്ന് പിന്തുണച്ചതും സംരക്ഷിച്ചതും ബാലസാഹേബായിരുന്നു. എന്നാല്‍ അദ്ദേഹത്തിന്റെ മരണ വാര്‍ഷികത്തില്‍ തന്നെ സേനയെ എന്‍.ഡി.എയില്‍ നിന്ന് പുറത്താക്കേണ്ടിയിരുന്നോ?- സാമ്‌നയില്‍ എഴുതിയ ലേഖനത്തില്‍ ശിവസേന ചോദിക്കുന്നു.</p>
      <p>താക്കറെയുടെ മരണ വാര്‍ഷികമായ ഞായറാഴ്ച ബി.ജെ.പി നേതാവും മഹാരാഷ്ട്ര മുന്‍ മുഖ്യമന്ത്രിയുമായ ദേവേന്ദ്ര ഫഡ്നാവിസിനെതിരെ ശിവസേന പ്രവര്‍ത്തകര്‍ മുദ്രാവാക്യം വിളിച്ച് രംഗത്തെത്തിയിരുന്നു.</p>
      <p>താക്കറെയ്ക്ക് ആദരാഞ്ജലികള്‍ അര്‍പ്പിച്ച് ഫഡ്നാവിസ് ശിവാജി പാര്‍ക്കില്‍ നിന്ന് പുറത്തേക്കിറങ്ങുമ്പോഴായിരുന്നു സംഭവം.<br/>ഒരു കൂട്ടം ശിവസേന അനുഭാവികള്‍ മറാത്തിയിലായിരുന്നു ഫഡ്‌നാവിസിനെതിരെ മുദ്രാവാക്യം വിളിച്ചത്.</p>
      <p>‘ആരുടെ സര്‍ക്കാര്‍? ശിവസേനയുടെ, ‘ഛത്രപതി ശിവാജി മഹാരാജ് കി ജയ്’ എന്നിങ്ങനെയുള്ള മുദ്രാവാക്യമായിരുന്നു ഉയര്‍ന്നത്.</p>
      <p>ഇതിനൊപ്പം ‘ഞാന്‍ (മുഖ്യമന്ത്രിയായി) മടങ്ങിവരും’ എന്ന ഫഡ്നാവിസിന്റെ നിയമസഭാ തെരഞ്ഞെടുപ്പ് പ്രചാരണ മുദ്രാവാക്യവും ശിവസേന ഉയര്‍ത്തിയിരുന്നു. നിങ്ങള്‍ക്ക് ധൈര്യമുണ്ടെങ്കില്‍ ഞങ്ങളെ ആക്രമിക്കുക. ‘ഞങ്ങള്‍ തയ്യാറാണ് ‘ എന്നും പ്രവര്‍ത്തകര്‍ മുദ്രാവാക്യം വിളിക്കുന്നുണ്ടായിരുന്നു.</p>
      <p>പാര്‍ലമെന്റില്‍ നടന്ന ശീതകാല സമ്മേളനത്തിന്റെ തലേ ദിവസം നടന്ന എന്‍.ഡി.എ ഘടകങ്ങളുടെ യോഗത്തില്‍ ശിവസേന പങ്കെടുത്തിരുന്നില്ല.</p>
      <p>പാര്‍ലമെന്റിന്റെ ഇരുസഭകളിലും ശിവസേന എം.പിമാരുടെ ഇരിപ്പിട ക്രമീകരണത്തിലും മാറ്റം വരുത്തിയിട്ടുണ്ട്. ശിവസേനയുടെ സ്ഥാനം ഇപ്പോള്‍ അഞ്ചാം നിരയില്‍ പ്രതിപക്ഷത്താണ്.</p>
      <p>മഹാരാഷ്ട്രയില്‍ ആഴ്ചകളോളം നീണ്ട രാഷ്ട്രീയചര്‍ച്ചകള്‍ക്ക് ശേഷം കോണ്‍ഗ്രസിന്റെയും നാഷണലിസ്റ്റ് കോണ്‍ഗ്രസ് പാര്‍ട്ടിയുടെയും പിന്തുണയോടെ ബി.ജെ.പി ഇതര സര്‍ക്കാര്‍ രൂപീകരിക്കാനുള്ള ഒരുക്കത്തിലാണ് ശിവസേന.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/IZ8UzoJeXnQ" width="527" height="309" data-service="Youtube" scrolling="no"/>
      </figure>
    </article>
  </body>
</html>