<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/neringa-venckiene-paleidziama-i-laisve-1750912/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="Neringa Venckienė paleidžiama į laisvę"/>
    <meta property="og:description" content="Reklama"/>
  </head>
  <body>
    <article>
      <h1>Neringa Venckienė paleidžiama į laisvę</h1>
      <address><time datetime="2019-11-19T10:00:00+00:00">19 Nov 2019, 10:00</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Vilniaus apygardos teismo teisėjų kolegija nusprendė buvusią teisėją, įtariamąją Neringą Venckienę paleisti į laisvę už 10 tūkst. eurų užstatą.</b>
      </p>
      <p>Vienas iš skundą nagrinėjusių teisėjų, Audrius Cininas po teismo posėdžio patvirtino, kad N. Venckienė jau antradienį turėtų būti paleista į laisvę, nes atsižvelgiant į pateiktus įtarimus buvo nuspręsta kardomąją priemonę sušvelninti.</p>
      <p>„Teismas priėmė sprendimą paleisti ponią Venckienę ir skirti švelnesnę kardomąją priemonę, o ne suėmimą. Pagrindinis teismo motyvas yra tas, kad pagal poniai Venckienei pateiktus įtarimus jai gresiančios bausmės nėra labai didelės ir suėmimo taikymas yra neadekvačiai per griežtas“, – po teismo posėdžio pareiškė A. Cininas.</p>
      <p>Teisėjas patvirtino, kad N. Venckienei bus taikoma intensyvi priežiūra, kad įtariamoji neišvyktų iš šalies.</p>
      <p>„Kitos kardomosios priemonės, kurios paskirtos, yra 10 tūkstančių eurų užstatas ir dokumentų paėmimas. Tai reiškia, kad poniai Venckienei bus uždėta vadinamoji „apykojė“ ir ji bus kontroliuojama elektroniniu būdu“, – patvirtino A. Cininas.</p>
      <p>Vilniaus apygardos teisme įtariamosios N. Venckienės gynėjos skundas gautas lapkričio 13 d.</p>
      <p>Reklama</p>
      <p>Lapkričio 15 d. vykusiame teismo posėdyje buvo nuspręsta atmesti N. Venckienės advokatės Sonatos Žukauskienės prašymą nušalinti du iš trijų skundą paskirtų nagrinėti teisėjų – A. Cininą ir posėdžiui pirmininkauti turėjusią teisėją A. Bielskę.</p>
      <p>Lietuvos apeliacinis teismas, susipažinęs su Kauno apygardos teismo nutartimi dėl įtariamosios N. Venckienės gynėjos skundo perdavimo nagrinėti kitam apygardos teismui ir siekdamas pašalinti bet kokias galimas abejones dėl bylą nagrinėjančių teisėjų nešališkumo, nutarė skundą nagrinėti paskirti Vilniaus apygardos teismui.</p>
      <p>Pagal Baudžiamojo proceso kodeksą aukštesniojo teismo trijų teisėjų kolegija privalo išnagrinėti skundą ne vėliau kaip per septynias dienas nuo jo gavimo dienos. Aukštesniojo teismo trijų teisėjų kolegijos priimta nutartis yra galutinė ir neskundžiama.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuva/netektis-kedziu-seimoje-mire-n-venckienes-pusbrolis-1749037/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/neringa-venckiene-apskunde-jai-skirta-suemima-1748911/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/krauju-permirkusi-garliavos-istorija-balansavo-ant-beprotybes-ribos-1748398/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/per-daug-neatskleistu-mirciu-painioje-garliavos-istorijoje-1748366/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/n-venckiene-suimta-2-menesiams-as-prie-visko-pripratusi-iskentesiu-1748006/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/neringa-venckiene-atvesta-i-teisma-1747717/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/prokuratura-siandien-imasi-neringos-venckienes-bylos-1747625/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/neringa-venckiene-jau-lietuvoje-1747571/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>