<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1998791/rusya-ve-fransadan-suriyede-askeri-i%C5%9F-birli%C4%9Fine-devam-karar%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="Rusya ve Fransa'dan Suriye'de 'askeri iş birliğine devam' kararı"/>
    <meta property="og:description" content="Rusya Devlet Başkanı Vladimir Putin ile Fransa Cumhurbaşkanı Emmanuel Macron arasında gerçekleşen telefon görüşmesinde, Suriye’deki ‘askeri iş birliğine devam edilmesi’ kararı çıktı. Kremlin’den dün yapılan açıklamada söz konusu görüşmede tarafların"/>
  </head>
  <body>
    <article>
      <h1>Rusya ve Fransa'dan Suriye'de 'askeri iş birliğine devam' kararı</h1>
      <address>
        <time datetime="2019-11-19T10:30:00+00:00">19 Nov 2019, 10:30</time>
      </address>
      <p>Rusya Devlet Başkanı Vladimir Putin ile Fransa Cumhurbaşkanı Emmanuel Macron arasında gerçekleşen telefon görüşmesinde, Suriye’deki ‘askeri iş birliğine devam edilmesi’ kararı çıktı.<br/><br/>Kremlin’den dün yapılan açıklamada söz konusu görüşmede tarafların ‘Suriye’deki terör tehdidine yönelik mücadelede Rus ve Fransız savunma bakanlıklarının eş güdümlü çalışmalarının devam etmesi konusunda’ uzlaşıldığı belirtildi.<br/><br/>Kremlin’in açıklamasını değerlendiren Rus kaynaklar, iki liderinin attığı uzlaşı adımı ile ABD’nin Suriye’nin kuzeyindeki bazı bölgelerden çekilmesini ilişkilendirdi.<br/><br/>Kazakistan’dan yapılan açıklamada ise Astana Görüşmeleri’nin ertelendiği bildirildi. Kazakistan Dışişleri Bakanı Muhtar Tleuberdi açıklamasında Suriye’de gerginliği azaltma bölgesi garantör ülkeleri (Rusya-Türkiye-İran) tarafından bu ayın ortasında düzenlenmesi beklenen Astana Görüşmeleri’nin aralık ayının ilk haftasına ertelendiğini belirtti. Geçen ayın ortalarında düzenlenmesi kararlaştırılan Astana Görüşmeleri, Suriye Anayasa Komitesi’nin Cenevre’deki çalışmalarının tamamlanması amacıyla bu ayın ortalarına ertelenmişti. Kazakistan Dışişleri Bakanı Muhtar, İran, Rusya ve Türkiye'den konuyla ilgili resmi talep beklediklerini ifade etti.<br/><br/>Kazakistan’dan yapılan açıklama, geçen ay Suriye’nin kuzeyine dair Rusya ve Türkiye arasında varılan mutabakat sonrası İran, Türkiye ve Rusya arasında atılacak adımların henüz netleştirilmediği yorumlarına kapı araladı.<br/><br/>Kremlin Sözcüsü Dimitri Peskov dünkü açıklamasında yeni yılın ilk haftalarında Rusya lideri Putin ile Cumhurbaşkanı Recep Tayyip Erdoğan arasında bir görüşme düzenlenebileceğini söyledi.<br/><br/>Ağustos ayında Kazakistan’ın başkenti Nur Sultan'da (eski adıyla Astana) düzenlenen Suriye konulu toplantının son oturumuna garantör ülkeler Türkiye, Rusya, İran, Beşşar Esed rejimi ve askeri muhaliflerin yanı sıra Birleşmiş Milletler, Ürdün, Lübnan ve Irak heyetleri de gözlemci olarak katılmıştı.<br/><br/>Diğer yandan İdlib’deki muhaliflerin gerginliği azaltma bölgesinde kararlaştırılan ateşkese yönelik ihlallerde bulunduğu haberlerinin geldiği bir dönemde Rusya’dan konuyla ilgili sert açıklamalar yapıldı. Suriye’deki Rusya Uzlaşma Merkezi Başkanı Yuri Burenkov dünkü açıklamasında muhalif grupların son 24 saat içinde Hama, İdlib, Halep ve Lazkiye kırsalında 30 ihlal yaptıklarını belirtti. Burenkov, silahlı muhalif grupların liderlerine "Silahlı provokasyonları terk etme ve kontrol altında tuttuğu bölgelerde barışçıl bir yol takip etme” çağrısında bulundu.<br/><br/>Burenkov ayrıca Rus askeri polisinin ve hava güçlerinin eş güdümlü olarak Halep’te hava ve kara devriyesi düzenlediği bilgisini verdi.</p>
    </article>
  </body>
</html>