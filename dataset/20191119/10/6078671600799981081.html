<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/borisov-premierut-boiiko-1618320.html"/>
    <meta property="og:site_name" content="Cross"/>
    <meta property="article:published_time" content="2019-11-19T10:24:00+00:00"/>
    <meta property="og:title" content="Още веднъж ме скарайте с еколозите и ще видите какво ще ви направя"/>
    <meta property="og:description" content="/КРОСС/ Още един път да ме скарате с еколозите - ще видите какво ще ви направя. Тази закана отправи премиерът Бойко Борисов към ръководителя на строежа на участъка на магистрала &quot;Хемус&quot; над село Торос в местността Боаза в Ловешко."/>
  </head>
  <body>
    <article>
      <h1>Още веднъж ме скарайте с еколозите и ще видите какво ще ви направя</h1>
      <address>
        <time datetime="2019-11-19T10:24:00+00:00">19 Nov 2019, 10:24</time>
      </address>
      <p>/КРОСС/ Още един път да ме скарате с еколозите - ще видите какво ще ви направя. Тази закана отправи премиерът Бойко Борисов към ръководителя на строежа на участъка на магистрала "Хемус" над село Торос в местността Боаза в Ловешко.</p>
      <p>Повод за гнева му стана сигнал от риболовен клуб "Балканка", че районът е заплашен от екокатастрофа заради взимане на баластра от коритото на Вит за строежа на магистралата. Впоследствие от Агенция "Пътна инфраструктура" обявиха, че те не са поръчвали никакви дейности край реката. От екоминистерството<br/>допълниха, че става въпрос за почистване на наноси от коритото, възложено от областния управител на Ловеч, но без да са спазени всички законовите процедури.</p>
      <p>От видеото, качено във "Фейсбук" профила на Борисов тази сутрин, все пак стана ясно, че влизането на тежка техника в коритото има връзка със строежа на "Хемус". "Тука ли сте пипали вие баластрата. Казал съм глоби, актове на областния, на всички да се издадат", заяви Борисов.</p>
      <p>Беше му отговорено, че почистване на коритото на реката от островните наноси е били необходимо, за да могат да се подготви стабилна площадка, на която да заемат позиция 200-тонните кранове, с които се монтират 50-тонните греди на мостовете на бъдещата магистрала над Вит.</p>
      <p>"Хубаво сте почистили, но сте попрекалили. Сега да ми излязат проверките, ще ви глобя всичките", отвърна премиерът.</p>
      <p>Той нареди на ръководителя на обекта да покани представители на природозащитните организации при участъка край р. Вит и да им обясни какво е извършено, като поиска и предписания за действията оттук нататък.</p>
      <p>"Не може да влезем в конфликт. Ще ги докараш да видят трасето, да видят какъв огромен строеж е. Разбра ли ме?", каза на сбогуване Борисов. И получи отговор като в казармата - "Слушам".</p>
      <p>Инспектираният днес от Борисов участък в строеж на "Хемус" е продължение на пуснатите в началото на октомври 9 километра от аутобана. Отсечката е с дължина 15.26 км, започва от местността Боаза и стига до пресичането на третокласния път Луковит - Угърчин, където ще е пътен възел "Дерманци". До момента обаче разрешително за строеж има само за 1 километър от нея, като първата копка беше направена през април.</p>
      <p>Както е известно, Агенция "Пътна инфраструктура" възложи на държавното дружество "Автомагистрали" ЕАД да проектира и изгради участъка от автомагистрала "Хемус" от Боаза до Велико Търново, или общо 134 км, включително и тази част, за която е сигналът. Държавното дружество обаче разчита на подизпълнители.</p>
      <p>След това премиерът, придружаван от вицепремиера Томислав Дончев, посети и строителството на обходния път на Габрово и мястото, където ще започне да се пробива тунелът под Шипка. "Вече имаме строители, които могат да правят високи естакади и дълги тунели, което е национален капитал", коментира Дончев.</p>
      <p>Обходният път осигурява връзка между няколко габровски квартала и извежда извън града транзитния трафик, срещу който протестират местните жители, добави той. Целта е съоръжението да бъде готово до края на годината, но проверяващите констатираха, че има още много работа.</p>
      <h3>"Археолозите": Мараба, Бойко</h3>
      <p>Иначе и в днешното издание на риалити формата "В джипа с Бойко Борисов" премиерът не изневери на стила си и спираше да поговори с всички работници по пътя. Не отказа снимка на никого, като получи и пожелания "100 години все така да ни уважавате.</p>
      <p>По пътя премиерът не пропусна да подкани работниците да се възползват от хубавото време с думите: "Давайте, давайте, докато още времето... Господ даде хубаво време тази година.</p>
      <p>Работещи по археологическите разкопки роми приветстваха премиерът с "Мараба, Бойко. Добре сме, работим" . "Ей това искам от вас, да работите", отговори им Бойко Борисов.</p>
      <p>Вече в колата, пък коментира, че при археолозите само доцентите не са роми. "Ами трябва някой да копае", допълни возещият се в джипа вицепремиер Томислав Дончев.</p>
    </article>
  </body>
</html>