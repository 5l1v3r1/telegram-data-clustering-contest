<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714245-asfalistikh-ikanothta-apoktoyn-245000-asfalismenoi-poioys-afora-h-dhlosh-vroytsh.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T10:23:00+00:00"/>
    <meta property="og:title" content="Ασφαλιστική ικανότητα αποκτούν 245.000 ασφαλισμένοι: Ποιους αφορά - Η δήλωση Βρούτση"/>
    <meta property="og:description" content="Η διοίκηση του ΕΦΚΑ σε συνεργασία με την πολιτική ηγεσία του υπουργείου Εργασίας και Κοινωνικών Υποθέσεων παρέχει ασφαλιστική ικανότητα σε 245 χιλιάδες ασφαλισμένους που τους"/>
  </head>
  <body>
    <article>
      <h1>Ασφαλιστική ικανότητα αποκτούν 245.000 ασφαλισμένοι: Ποιους αφορά - Η δήλωση Βρούτση</h1>
      <address>
        <time datetime="2019-11-19T10:23:00+00:00">19 Nov 2019, 10:23</time>
      </address>
      <p>Η διοίκηση του ΕΦΚΑ σε συνεργασία με την πολιτική ηγεσία του υπουργείου Εργασίας και Κοινωνικών Υποθέσεων παρέχει ασφαλιστική ικανότητα σε 245 χιλιάδες ασφαλισμένους που τους είχε διακοπεί.<br/><br/>Όπως αναφέρεται σε σχετική ανακοίνωση του υπουργείου Εργασίας και Κοινωνικών Υποθέσεων, με την έκδοση της νέας εγκυκλίου από τον ΕΦΚΑ και την άμεση υλοποίησή της διαμέσου του Πληροφοριακού Συστήματος «ΑΤΛΑΣ» - (υποσύστημα Ασφαλιστικής Ικανότητας), οι εν λόγω ασφαλισμένοι μπορούν, πλέον, από 15/11/19 να έχουν την πρόσβαση στις παροχές και υπηρεσίες υγείας που δικαιούνται χωρίς δική τους άσκοπη ταλαιπωρία και αχρείαστη επιφόρτιση των υπηρεσιών του ΕΦΚΑ.<br/><br/>Οι συγκεκριμένοι 245.378, άμεσα και έμμεσα ασφαλισμένοι στερούνταν, μέχρι σήμερα, την δυνατότητα αυτόματης πρόσβασης σε παροχές και υπηρεσίες υγείας λόγω εσφαλμένης εφαρμογής της νομοθεσίας από το 2018, με αποτέλεσμα να απαιτείται η αυτοπρόσωπη παρουσία τους στα υποκαταστήματα του ΕΦΚΑ και η καταβολή ποσών που δεν προβλέπονται από το νόμο.<br/><br/>Ο Υπουργός Εργασίας και Κοινωνικών Υποθέσεων κ. Γιάννης Βρούτσης δήλωσε σχετικά:<br/><br/>“Δυστυχώς, δεν ήταν μόνο το 1 εκατομμύριο και πλέον εκκρεμότητες που μας κληρονόμησε η προηγούμενη πολιτική ηγεσία του Υπουργείου. Καθημερινά ανακαλύπτουμε νέα προβλήματα εξαιτίας της προχειρότητας, της ανοργανωσιάς και της εγκατάλειψης που επικρατούσε στο ασφαλιστικό σύστημα. Και όλα αυτά, τελικά, κατέληγαν σε βάρος των ασφαλισμένων.<br/><br/>Η διοίκηση του ΕΦΚΑ και οι υπάλληλοί του συνεχίζουν τις άοκνες προσπάθειες για αποτελεσματικότερη εξυπηρέτηση των ασφαλισμένων με τη μεγιστοποίηση της χρήσης των νέων τεχνολογιών.<br/><br/>Αποκαθιστούμε μία μεγάλη αδικία απέναντι σε μία μεγάλη μερίδα μη μισθωτών και με την προσθήκη των ανωτέρω ασφαλισμένων στο σύστημα παροχών και υπηρεσιών υγείας, ο αριθμός των 719.353 μη μισθωτών (άμεσα και έμμεσα) ασφαλισμένων με ασφαλιστική ικανότητα αυξάνεται κατά 26% και φτάνει πλέον στις 910.182”.</p>
    </article>
  </body>
</html>