<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598071/synexizontai-oi-antidraseis-sta-katexomena-gia-kapsimo-simaias-tou-psevdokratous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T10:36:00+00:00"/>
    <meta property="og:title" content="Συνεχίζονται οι αντιδράσεις στα κατεχόμενα για κάψιμο σημαίας του ψευδοκράτους"/>
    <meta property="og:description" content="Κυπριακό, ο απόηχος για το κάψιμο της σημαίας του ψευδοκράτους από οπαδούς του ΕΛΑΜ, η παραγωγή ηλεκτρικού ρεύματος και ένα νέο σκάνδαλο που αφορά την..."/>
  </head>
  <body>
    <article>
      <h1>Συνεχίζονται οι αντιδράσεις στα κατεχόμενα για κάψιμο σημαίας του ψευδοκράτους</h1>
      <address><time datetime="2019-11-19T10:36:00+00:00">19 Nov 2019, 10:36</time> by <a rel="author">sigmalive</a></address>
      <p>Κυπριακό, ο απόηχος για το κάψιμο της σημαίας του ψευδοκράτους από οπαδούς του ΕΛΑΜ, η παραγωγή ηλεκτρικού ρεύματος και ένα νέο σκάνδαλο που αφορά την οικογένεια Ντενκτάς, είναι τα κύρια θέματα στον τ/κ Τύπο σήμερα.</p>
      <p>Η «Αφρίκα» (Αφρική) με τίτλο «Ο φασίστας είναι φασίστας» αναφέρεται στην αντίδραση των εκπαιδευτικών οργανώσεων KTÖS και KTOEÖS για αυτούς που αντιδρούν έντονα στην τ/κ πλευρά για το κάψιμο της σημαίας του ψευδοκράτους από το ΕΛΑΜ με τον Σενέρ Ελτζίλ να δηλώνει ότι οι δικοί τους φασίστες είχαν βάλει βόμβα στο τζαμί του Μπαϊρακτάρη και επιτέθηκαν εναντίον της Αφρίκα. Αλλού αναφέρεται στις δηλώσεις του Τούρκου ΥΠΕΞ ότι δεν θα ξανακαθίσουν στο τραπέζι των διαπραγματεύσεων για διαπραγματεύσεις, απλά για να γίνονται. Σε άλλο θέμα αναφέρει ότι ο ε/κ Τύπος έγραψε πως το περιστατικό με την σημαία του ψευδοκράτους τυγχάνει εκμετάλλευσης από τη Τουρκία και την τ/κ πλευρά.<br/><br/>Η «Χαλκίν Σεσί» (Φωνη του λαού) με τίτλο «Τα ΗΕ μπορεί να αποσύρουν την Λουτ» γράφει ότι ο ΓΓ του ΟΗΕ στην συνάντηση του Βερολίνου είτε θα ανακοινώσει τους όρους αναφοράς και θα καλέσει πενταμερή, είτε θα σταματήσει την προσπάθεια και θα αποσύρει από τα καθήκοντά της την Τζέιν Χολ Λουτ. Σε άλλο θέμα αναφέρεται στο άρθρο του Μετέ Τουμερκάν για την τριμερή, που φέρει τον τίλο «Μην περιμένετε αποτέλεσμα στο Βερολίνο». Αλλού γράφει ότι μέσω προγράμματος των ξενοδόχων και μιας ακαδημίας, θα προσφερθεί ειδική εκπαίδευση σε 2000 άτομα που θα απασχοληθούν στον τουριστικό τομέα.<br/><br/>Η «Χαβαντίς» (Είδηση) με τίτλο «Κρίση Wartsila στην ΚΙΒ ΤΕΚ («αρχή ηλεκτρισμού»)» γράφει ότι η εν λόγω εταιρεία που έχει πουλήσει στην «αρχή» την γεννήτρια για την παραγωγή ρεύματος, τους προειδοποίησε ότι η κακή ποιότητα των καυσίμων θα δημιουργήσει προβλήματα στην λειτουργία της. Σε άλλο θέμα αναφέρει ότι μετά τα δημοσιεύματα της εφημερίδας, τα πεζοδρόμια στην Κερύνεια άδειασαν από διαφημιστικές πινακίδες και τραπεζάκια με καρέκλες. Αλλού αναφέρεται σε ακόμη ένα περιστατικό βίας ενάντια σε γυναίκα επειδή αυτή θέλησε να χωρίσει με τον σύντροφό της.<br/><br/>Η «Κίπρις» (Κύπρος) με τίτλο «Στα κρυφά νοίκιασε ακόμα 60 στρέμματα γης» γράφει ότι ο «υπουργός δημοσιονομικών» την περίοδο της τετρακομματικής «κυβέρνησης», Σερντάρ Ντενκτάς χωρίς να ενημερώσει τότε κανέναν νοίκιασε στον γιο του ακόμα 60 στρέμματα γης, με την εφημερίδα να γράφει ότι δικαιώθηκε ο Κουντρέτ Οζερσάι που λόγω αυτής της περίπτωσης είχε αποσύρει το κόμμα του τότε από την συνεργασία των τεσσάρων. Αλλού αναφέρει ότι η θέρμανση καίει τις τσέπες των καταναλωτών. Σε άλλο θέμα γράφει ότι συνεχίζονται οι αντιδράσεις για το κάψιμο της σημαίας του ψευδοκράτους από το ΕΛΑΜ.<br/><br/>Η «Γενί Ντουζέν» (Νέα τάξη) με τίτλο «Υπάρχει υπογραφή, δεν έγινε βήμα» αναφέρεται στο πρωτόκολλο με την Τουρκία που είχε υπογραφεί τον καλοκαίρι με συγκεκριμένο χρονοδιάγραμμα και βήματα που έπρεπε να γίνουν από την «κυβέρνηση» μέχρι το τέλος του χρόνου, αλλά δεν έχουν γίνει. Αλλού αναφέρει ότι ο πρόεδρος του ΡΤΚ, Τουφάν Ερχιουρμάν σε ομιλία του στη «βουλή» και ενόψει της τριμερούς, απευθυνόμενος προς τα ΗΕ είπε ότι επιθυμούν μια διαδικασία που θα φτάσει σε ένα αποτέλεσμα. Σε άλλο θέμα γράφει ότι στις 22 Νοεμβρίου θα γίνει δικοινοτική εκδήλωση στήριξης των δύο ηγετών ενόψει της τριμερούς.</p>
      <p>ΚΥΠΕ</p>
    </article>
  </body>
</html>