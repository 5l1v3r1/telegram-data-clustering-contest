<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197870/aystralia-agria-epithesi-kagkoyro-se-gynaika-paraligo-na-xasei-ti-zoi-tis"/>
    <meta property="og:site_name" content="CNN.gr"/>
    <meta property="article:published_time" content="2019-11-19T10:45:21+00:00"/>
    <meta property="og:title" content="Αυστραλία: Άγρια επίθεση καγκουρό σε γυναίκα - Παραλίγο να χάσει τη ζωή της"/>
    <meta property="og:description" content="Άγρια επίθεση καγκουρό σε γυναίκα: Παραλίγο να χάσει τη ζωή της"/>
  </head>
  <body>
    <article>
      <h1>Αυστραλία: Άγρια επίθεση καγκουρό σε γυναίκα - Παραλίγο να χάσει τη ζωή της</h1>
      <h2>«Τύχη βουνό» είχε μια γυναίκα στην Αυστραλία, μετά την επίθεση που δέχτηκε από ένα καγκουρό στην πόλη Γουοντόγκα της Βικτώριας, που την άφησε με συνολικά 25 ράμματα στο πρόσωπο, ενώ παραλίγο να της στοίχιζε και το ένα της μάτι.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:45 , 19 November 2019</p>
      <p>Σύμφωνα με το τηλεοπτικό δίκτυο 9News, το περιστατικό σημειώθηκε σε ένα από τα <b>πλέον φημισμένα περιπατητικά μονοπάτια της Γουοντόγκα</b>. Η Ντίνα, η οποία αρνήθηκε να φανερώσει το επίθετό της, άφησε ελεύθερο το <b>σκύλο</b> της από το λουρί κι εκείνο ξεκίνησε να κυνηγά <b>ένα μεγάλο αρσενικό <a href="https://www.cnn.gr/eidhseis/tag/19651/kagkoyro">καγκουρό</a></b>.</p>
      <p>Εκείνη προσπάθησε να παρέμβει και να συγκρατήσει το σκυλί και <b>τότε έγινε το κακό</b>.</p>
      <p>«Έτρεξα προς τα πάνω στο ανάχωμα σε μια προσπάθεια να απομακρύνω το σκύλο μου αλλά δεν αντιλήφθηκα ότι βρισκόμουν μόλις τρία με τέσσερα μέτρα πίσω από το καγκουρό», είπε η Ντίνα στο 9News. «Τότε, λοιπόν, ένιωσα ότι το καγκουρό πανικοβλήθηκε και σκέφτηκε “<b>δέχομαι επίθεση από όλες τις πλευρές</b>”».</p>
      <p>Η Ντίνα γύρισε προς τα δεξιά καθώς το καγκουρό ορμούσε προς τα πάνω της και την <b>έσπρωξε με δύναμη προς το έδαφος</b>.</p>
      <p>«Το καγκουρό <b>ξέσκισε το πίσω μέρος του ποδιού μου</b>… Πλέον ξέρω πως εάν δεν είχα γυρίσει, πιθανότητα θα μου το είχε κόψει», είπε στο 9News.</p>
      <p>Τότε ακριβώς το καγκουρό <b>άρχισε να την ποδοπατά και να πηδά πάνω στο σώμα της</b>. Εκείνη, για να γλιτώσει, <b>έκανε πως είναι νεκρή</b> και είπε στον εαυτό της «απλά περίμενε μέχρι να τελειώσει».</p>
      <p>Αυτό το τέχνασμα ήταν τελικά σωτήριο για τη γυναίκα, καθώς <b>το καγκουρό την παράτησε</b>, με τα αίματα να τρέχουν από το κεφάλι της. <b>Περαστικοί βρήκαν την Ντίνα αιμόφυρτη</b>, της παρείχαν τις πρώτες βοήθειες και τη μετέφεραν στο νοσοκομείο.</p>
      <p>Η Ντίνα <b>χρειάστηκε συνολικά 25 ράμματα</b> στο πρόσωπο και δήλωσε τυχερή που δεν έχασε το μάτι της. Αναγκάστηκε να μπει και στο χειρουργείο καθώς τα τραύματα στα πόδια της ήταν σοβαρά, μετέδωσε το 9News. Ακόμη και τώρα έχει γρατζουνιές και κοψίματα σε όλη την πλάτη και τα μπράτσα της.</p>
      <p><b>Η ίδια πάντως είπε πως δεν θεωρεί υπεύθυνο το καγκουρό</b>, γιατί ο σκύλος της ήταν εκείνος που το κυνήγησε, γεγονός που οδήγησε το άγριο ζώο να επιτεθεί.</p>
      <p>«Σε καμία περίπτωση δεν έφταιξε το καγκουρό. Αν μη τι άλλο, εμείς οι άνθρωποι φταίμε που εισβάλλουμε στο φυσικό χώρο τους. Μπορούσα να αισθανθώ τον πανικό του. <b>Στ’ αλήθεια το συναισθάνθηκα… το κακόμοιρο</b>».</p>
      <p>Οι Αρχές Προστασίας της Άγριας Ζωής στην Αυστραλία λένε πως είναι πολύ πιθανή μια «συνάντηση» με τα <b>καγκουρό</b>, τα οποία κινούνται πλέον πολύ κοντά στα μεγάλα αστικά κέντρα, <b>λόγω έλλειψης φαγητού και νερού</b>, που προκαλεί το καλοκαίρι η παρατεταμένη ξηρασία.</p>
      <p>
        <a href="https://edition.cnn.com/2019/11/19/australia/kangaroo-attack-australia-intl-hnk-scli/">
          <b>A woman walking her dog in Australia was mauled by a large kangaroo, by Jessie Yeung, CNNi</b>
        </a>
      </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/perivallon/story/197858/to-sidnei-ekpempei-sos-epikindyno-toxiko-nefos-kalypse-tin-poli">Το Σίδνεϊ εκπέμπει SOS: Επικίνδυνο τοξικό νέφος κάλυψε την πόλη</a>
        </li>
        <li>
          <a href="https://www.cnn.gr/news/sports/story/197867/apostoles-ektos-edras-gia-toys-aionioys-stin-euroleague">Αποστολές εκτός έδρας για τους «αιώνιους» στην Euroleague</a>
        </li>
        <li>
          <a href="https://www.cnn.gr/news/ellada/story/197855/sovaro-troxaio-stin-kyparissia-dyo-traymaties-sto-nosokomeio">Σοβαρό τροχαίο στην Κυπαρισσία: Δύο τραυματίες στο νοσοκομείο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/19651/kagkoyro">ΚΑΓΚΟΥΡΟ</a>
        </li>
        <li>
          <a href="https://www.cnn.gr/eidhseis/tag/285/epithesi">ΕΠΙΘΕΣΗ</a>
        </li>
        <li>
          <a href="https://www.cnn.gr/eidhseis/tag/41/gynaika">ΓΥΝΑΙΚΑ</a>
        </li>
        <li>
          <a href="https://www.cnn.gr/eidhseis/tag/924/aystralia">ΑΥΣΤΡΑΛΙΑ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197868/snapshot/2659058.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197827/snapshot/AP_19245602439479.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197873/snapshot/2717085.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197812/snapshot/2397867.jpg"/>
      </figure>
    </article>
  </body>
</html>