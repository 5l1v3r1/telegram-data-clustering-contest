<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622278/%D9%86%D8%A7%DA%AF%D9%81%D8%AA%D9%87%E2%80%8C%D9%87%D8%A7%DB%8C-%D9%8A%DA%A9-%D8%B1%D9%88%D8%B2-%D8%A8%D9%87%E2%80%8C%D8%AE%D8%B5%D9%88%D8%B5-%D8%AF%D8%B1-%D9%85%D8%AC%D9%84%D8%B3%7C-%D9%BE%DB%8C%D8%A7%D9%85-%D8%B1%D9%87%D8%A8%D8%B1%DB%8C-%D8%A8%D9%87-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%86%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T10:32:00+00:00"/>
    <meta property="og:title" content="ناگفته‌های يک روز به‌خصوص در مجلس| پیام رهبری به نمایندگان درباره قیمت بنزین چه بود؟"/>
    <meta property="og:description" content="رهبر انقلاب اسلامي در اين پيام آورده‌اند: «پيرو اظهارنظرهاي برخي از نمايندگان محترم در باب مصوبه اخير سران محترم قوا لازم است به حضرات نمايندگان گفته شود كه مقتضي است هرگونه اقدامي در مجلس درخصوص اين مصوبه در چارچوب مصوبات شوراي عالي امنيت ملي است. لازم است از آن تخطي نشود و شرايط كشور مورد توجه قرار گيرد.»"/>
  </head>
  <body>
    <article>
      <h1>ناگفته‌های يک روز به‌خصوص در مجلس| پیام رهبری به نمایندگان درباره قیمت بنزین چه بود؟</h1>
      <h2>پس از قرائت پيام رهبری خطاب به نمايندگان، طرح توقف افزايش قيمت بنزين ملغی شد</h2>
      <address>
        <time datetime="2019-11-19T10:32:00+00:00">19 Nov 2019, 10:32</time>
      </address>
      <p>
        <i>رهبر انقلاب اسلامي در اين پيام آورده‌اند: «پيرو اظهارنظرهاي برخي از نمايندگان محترم در باب مصوبه اخير سران محترم قوا لازم است به حضرات نمايندگان گفته شود كه مقتضي است هرگونه اقدامي در مجلس درخصوص اين مصوبه در چارچوب مصوبات شوراي عالي امنيت ملي است. لازم است از آن تخطي نشود و شرايط كشور مورد توجه قرار گيرد.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساعت 6 صبح 26 آبان‌ ماه 98؛ صبح روزي سرد پس از نخستين برف پاييزي پايتخت، سكوت تنها ميهمان خيابان‌هايي بود كه از يك شب پيش گاه و بي‌گاه اخباري مبني بر ميزباني‌شان از معترضان به افزايش قيمت بنزين به گوش مي‌رسيد. حضور نيروهاي امنيتي محسوس بود و همين موضوع ابهت بيشتري به ساختمان هرمي‌ شكل ميدان بهارستان بخشيده بود كه براساس گفته‌هاي نمايندگان مجلس، قرار بود روز گذشته با طرحي دو يا سه فوريتي خواستار توقف اصلاحات رخ داده در ماجراي بنزين شود.</p>
      <p>در اين ميان 3 فراكسيون سياسي مجلس ميزبان اعضاي‌شان بودند. اميدي‌ها و مستقلين ولايي درباره بنزين و ولايي‌ها برخلاف فريادهاي مجازي‌شان بر سر دولت به دليل افزايش قيمت بنزين، نشستي را با محوريت بازداشت روح‌الله زم برگزار كردند.جدال ميان موافقان و مخالفان طرح افزايش قيمت بنزين همچنان ادامه داشت تا اينكه پيامي از سوي علي لاريجاني در اختيار غلامعلي جعفرزاده ايمن‌آبادي، اصلي‌ترين گزينه رياست فراكسيون مستقلين ولايي قرار گرفت؛ پيامي صادر شده از سوي رهبر انقلاب و جهت تاييد اصلاحات صورت گرفته در نرخ بنزين. جعفرزاده ايمن‌آبادي كه خود اين پيام را در فراكسيون قرائت كرده به «اعتماد» مي‌گويد كه «پيام رهبري مثال ضربه‌گير عمل كرده است. آتش نمايندگان ابتدا بسيار تند بود ولي با اين پيام اندكي فروكش كرد.» با اين حال آنچه هنگام خروج نمايندگان از اتاق فراكسيون مستقلين ولايي بيش از پيش جلب‌توجه مي‌كرد، رايزني اعضاي اين فراكسيون با محمدرضا عارف، سردسته اميدي پارلمان بود.</p>
      <figure>
        <img src="https://aftabnews.ir/files/fa/news/1398/8/28/361050_664.jpg"/>
      </figure>
      <p>
        <b>چهره غيرمنتظره</b>
      </p>
      <p>زمان گذشت. 30 دقيقه پس از نخستين خبرها درباره آغاز نشست غيرعلني مجلس شوراي اسلامي با چهره‌اي غيرمنتظره آغاز شد؛ «علي شمخاني.» دبير شوراي عالي امنيت ملي در غياب تمام مديران و مسوولان اقتصادي دخيل در افزايش قيمت بنزين ميهمان بهارستاني‌ها بود تا بعد امنيتي موضوع به وضوح نمايان شود. در اين گيرودار بود كه خبر بيانات رهبري در نشست خارج فقه و تاييد اقدام شوراي عالي هماهنگي اقتصادي در افزايش قيمت بنزين از سوي ايشان براي خبرنگاران پيامك شد تا گمانه‌ها به يقين تبديل شود. حدود 40 دقيقه پس از اين پيام بود كه زنگ آغاز جلسه علني مجلس درحالي به صدا در آمد كه نه خبري از طرح‌هاي دوفوريتي و سه‌فوريتي بود و نه جنب و جوشي براي تصويب توقف افزايش قيمت بنزين. علي لاريجاني در آغاز جلسه علني صبح امروز يكشنبه مجلس با اشاره به جلسه غيرعلني مجلس براي بررسي افزايش قيمت بنزين گفت: نگراني مردم اين است كه اين تصميم تبعاتي براي ساير قيمت‌ها داشته باشد. در اين زمينه كميسيون اقتصادي جلساتي با ستاد تنظيم بازار، تعزيرات، قوه قضاييه و مسوولان ذيربط داشته باشد و نظارتي جدي كند كه قيمت‌ها كنترل شود. وي افزود: در زمينه اصلاح روش‌ها هم مركز پژوهش‌ها و كميسيون اقتصادي بررسي‌هاي لازم را داشته باشند. همه در اين زمينه بايد هم داستان باشيم تا آنچه فشار روي مردم است برداشته شود و به مردم كمك شود. دغدغه اصلي نمايندگان هم همين است. رييس مجلس اضافه كرد: ان‌شاءالله در مسير بحث‌هايي كه روزهاي بعد كميسيون‌هاي مجلس دارند مشكلات حل شود. قطعا در فضاي آرام اصلاحات سامان خواهد يافت. ما هم احتياج داريم فضاي آرامي براي تصميمات درست فراهم كنيم.</p>
      <p>
        <b>ناگفته‌هاي يك نشست</b>
      </p>
      <p>مطابق انتظار پس از پايان اظهارات لاريجاني، خبرنگاران سراغ ساير نمايندگان رفتند تا از چند و چون نشست غيرعلني آگاه شوند ولي در اين ميان سكوت نمايندگان به حدي بود كه تقريبا هيچ‌يك حاضر به ارايه جزييات چنداني نشدند، ‌جز برخي از آنان. اسدالله عباسي، سخنگوي هيات‌رييسه مجلس نيز در اين ميان بيكار نماند و با حضور در جمع خبرنگاران مطالبي را در باب نشست غيرعلني پارلمان درباره قيمت بنزين مطرح كرد كه البته اين گفته‌ها هم همه ‌چيز بود جز جزييات. 2 نفر از نمايندگان مجلس اما در اين زمينه گفتند كه علي لاريجاني در ابتداي اين نشست پيام رهبر انقلاب خطاب به نمايندگان را كه متمايز از بيانات ايشان در نشست خارج فقه بوده را قرائت كرده و سپس دبير شوراي عالي امنيت ملي از برگزاري نشستي ويژه با حضور جمعي از مسوولان عاليرتبه در شنبه‌شب خبر داده است؛ نشستي كه گويا در جريان آن هيچ ‌يك از مقامات حاضر با مساله افزايش قيمت بنزين مخالفت نمي‌كنند. علاوه بر اين مسائل، عباسي به پانا گفته كه شمخاني در جريان نشست غيرعلني مجلس خبر از شناسايي افرادي به عنوان اغتشاشگر داده كه گويا برخي از آنها با «منافقين» در ارتباط بوده و برخي ديگر از كشورهاي همسايه پول گرفته‌اند تا در ايران ناآرامي ايجاد كنند. نكته قابل‌توجه ديگر در اين متن پيام رهبري به نمايندگان مجلس شوراي اسلامي است كه از سوي لاريجاني قرائت شده است. سيده حميده زرآبادي و بهروز بنيادي، نمايندگان اصلاح‌طلب قزوين و كاشمر متن اين پيام را در اختيار «اعتماد» قرار داده‌اند. رهبر انقلاب اسلامي در اين پيام آورده‌اند: «پيرو اظهارنظرهاي برخي از نمايندگان محترم در باب مصوبه اخير سران محترم قوا لازم است به حضرات نمايندگان گفته شود كه مقتضي است هرگونه اقدامي در مجلس درخصوص اين مصوبه در چارچوب مصوبات شوراي عالي امنيت ملي است. لازم است از آن تخطي نشود و شرايط كشور مورد توجه قرار گيرد.»</p>
      <p>
        <b>طرح‌هاي بي‌سرانجام</b>
      </p>
      <figure>
        <img src="https://aftabnews.ir/files/fa/news/1398/8/28/361051_463.jpg"/>
      </figure>
      <p>با قرائت پيام رهبري در نشست غيرعلني و انتشار بيانات ايشان در نشست خارج فقه، طرح‌هاي دوفوريتي و سه‌فوريتي نمايندگان براي توقف افزايش قيمت بنزين و بازگشت نرخ آن به گذشته عملا از دستور كار نمايندگان خارج شد، كمااينكه اسدالله عباسي، سخنگوي هيات‌رييسه مجلس عملا گفت كه اين طرح‌ها از دستور كار مجلس خارج شده‌اند ولي در اين ميان محمدجواد ابطحي، عضو فراكسيون نمايندگان ولايي اصرار داشت كه اين طرح‌ها «فعلا مسكوت مانده‌اند و از دستور كار مجلس خارج نشده‌اند.» او در همين زمينه به «اعتماد» مي‌گويد كه «بعضي از نمايندگان مجلس امضاهاي خود را پس گرفته‌اند و بعضي ديگر نيز امضاهاي‌شان را مسكوت گذاشته‌اند ولي نكته قابل‌توجه آن است كه امضاها همچنان به قوت خود باقي است و حد نصاب لازم براي ارائه طرح سه‌فوريتي توقف افزايش قيمت بنزين وجود دارد؛ منتها فعلا طرح نمي‌شود.» او همچنين تاكيد مي‌كند كه «مخالفت رهبري تنها دليل مسكوت ماندن طرح افزايش قيمت بنزين است» و اگر نبود مخالفت ايشان، نمايندگان «مصمم بودند كه اين طرح را پيگيري و تصويب كنند.»</p>
      <p>
        <b>اميدي ناچيز</b>
      </p>
      <p>بدين‌ترتيب و باتوجه به گفته‌هاي عباسي و ابطحي، به نظر مي‌رسد كه نمايندگان در مسيري برخلاف گفته‌هاي روزهاي گذشته‌شان گام برداشته‌اند؛ هر چند كه برخي از اين نمايندگان مجلس به‌ويژه احمد مازني، با اين گزاره مخالف است و تاكيد مي‌كند كه «فراكسيون اميد همچنان كنار مردم است.» او در همين زمينه به «اعتماد» مي‌گويد كه هنوز نمايندگان مجلس نااميد نشده‌اند و اقدامات لازم را انجام خواهند داد. درباره آخرين تلاش‌هاي صورت گرفته توسط نمايندگان در موضوع بنزين نيز مي‌گويد: «روز گذشته با سران سه فراكسيون سياسي مجلس شوراي اسلامي صحبت كرده و بر سر حضور سران قواي سه‌گانه در مجلس توافق كرديم و موضوع را به اطلاع علي لاريجاني به عنوان رييس قوه مقننه رسانديم تا سران سه قوه در مجلس حاضر شده و توضيحاتي را درباره افزايش قيمت بنزين ارايه كنند.» او در پاسخ به اين پرسش كه آيا اميد دارد در جريان اين نشست، تغييري در روند موجود درباره قيمت بنزين اتفاق بيفتد، مي‌گويد: «در جريان گفت‌وگوها هر اتفاقي ممكن است، رخ دهد. رهبر معظم انقلاب اسلامي گفتند كه تصميم سران قواي سه‌گانه مبناي كارشناسي دارد، بنابراين ما مي‌خواهيم آنان به مجلس آمده و مبناي اقدام خود در افزايش قيمت بنزين در حوزه‌هاي حقوقي، محتوا و البته شيوه اجرا را تشريح كنند. ما مي‌خواهيم سران سه قوه همچنين مبناي اقدامات و نوع برخورد امروز خود با مردم را در نشست مجلس، چه به صورت علني و چه غيرعلني، تشريح كنند.» اين نماينده اصلاح‌طلب مجلس همچنين تاكيد مي‌كند كه «اگر نمايندگان قانع شوند حداقل مي‌توانند با مردم صحبت كنند ولي امروز آنها (سران قواي سه‌گانه) كاري را بدون اطلاع نمايندگان ملت انجام داده‌اند و مي‌خواهند ما توجيه‌گر اقدامات نسنجيده آنها باشيم كه توقع بي‌جايي است.» به هر روي و با تمام اين تفاسير، به نظر مي‌رسد عملا بايد مساله توقف افزايش قيمت بنزين در مجلس شوراي اسلامي و بازگشت قيمت‌ها به دوران پيش از بامداد جمعه گذشته را به فراموشي سپرد.</p>
    </article>
  </body>
</html>