<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622280/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%AA%D9%88%D9%82%D9%81-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-%D9%85%D8%A7%D9%87%D8%B4%D9%87%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%A7%D8%B2-%D8%B4%D8%A8-%DA%AF%D8%B0%D8%B4%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T10:59:00+00:00"/>
    <meta property="og:title" content="فرماندار: توقف ناآرامی‌ها در ماهشهر خوزستان از شب گذشته"/>
    <meta property="og:description" content="فرماندار ماهشهر گفت: هیچ تعرضی از شب گذشته تا به الان در پی وقوع ناآرامی‌های اخیر در برخی شهر‌های ایران در پی افزایش قیمت بنزین وجود نداشته و امروز شرایط کاملا عادی شده است."/>
  </head>
  <body>
    <article>
      <h1>فرماندار: توقف ناآرامی‌ها در ماهشهر خوزستان از شب گذشته</h1>
      <address>
        <time datetime="2019-11-19T10:59:00+00:00">19 Nov 2019, 10:59</time>
      </address>
      <p>
        <i>فرماندار ماهشهر گفت: هیچ تعرضی از شب گذشته تا به الان در پی وقوع ناآرامی‌های اخیر در برخی شهر‌های ایران در پی افزایش قیمت بنزین وجود نداشته و امروز شرایط کاملا عادی شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیرانوند با تاکید بر اینکه هم اینک هیچ مشکلی در شهر ماهشهر وجود ندارد، گفته، تغییر شیفت پتروشیمی‌ها در حالت عادی دارد.</p>
      <p>او، کشته شدن یکی از فرماندهان سپاه در ماهشهر را تکذیب کرد و اضافه کرد، در جلسه‌ای است که او هم در آن حضور دارد.</p>
      <p>او درباره تعداد کشته‌ها در پی بروز ناآرامی‌های شهرستان ماهشهر تنها به این جمله بسنده کرد که بعدا در این زمینه اطلاعات خواهد داد.</p>
      <p>به گزارش ایسنا، بندر ماهشَهر، شهری در جنوب خوزستان کشور ایران واقع شده است. شهر ماهشهر، مرکز شهرستان بندر ماهشهر است. ماهشهر کنونی شامل دو بخش ماهشهر قدیم و دیگری موسوم به ناحیهٔ صنعتی است. بندر ماهشهر بعد از اهواز وسیع‌ترین شهرستان خوزستان است.</p>
      <p>غلامرضا شریعتی، استاندار خوزستان به ایرنا گفته بود، در ۱۵ شهرستان استان در پی افزایش قیمت بنزین طی سه روز اعتراضاتی توسط مردم انجام شد که در برخی از این شهرستان‌ها افرادی سعی کردند این اعتراضات آرام را به خشونت تبدیل کنند. در کنار این اعتراضات اشراری هم وجود داشتند که تلاش می‌کردند اعتراضات مدنی و اجتماعی را به خشونت و درگیری تبدیل کنند که خوشبختانه با خویشتنداری نیرو‌های نظامی و انتظامی این ناآرامی‌ها به پایان رسید و آرامش به استان بازگشت.</p>
      <p>وی گفت: در جریان این ناآرامی‌ها در چند شهر استان از جمله بهبهان، خرمشهر، آبادان، شادگان، ماهشهر و اندیمشک خساراتی به اماکن عمومی وارد شد هر چند این خسارات جزئی و در حد شکسته شدن شیشه‌ها و یا فضای فیزیکی ساختمان‌های عمومی بوده، اما کار ترمیم این اماکن آغاز شده است.</p>
      <p>اصلاح قیمت بنزین از دقایق اولیه بامداد جمعه ۲۴ آبان به اجرا گذاشته شد و اعتراضات از پس از آن آغاز شد.</p>
      <p>بندر ماهشهر همچون شادگان از معدود شهر‌های ایران است که دارای خور - شاخه‌هایی از دریا که به خشکی منشعب می‌شوند - است که مهم‌ترین آن‌ها خور موسی نام دارد که از نظر استراتژیک و اقتصادی بسیار حائز اهمیت است. این شهر در ۵ کیلومتری بندر امام خمینی و ۹۵ کیلومتری آبادان و ۹۰ کیلومتری اهواز قرار دارد.</p>
    </article>
  </body>
</html>