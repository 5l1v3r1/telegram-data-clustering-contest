<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/SuperLeague/super-league-1-osa-prepei-na-kserete-gia-ta-playoffs-ta-playouts-kai-tis-isovathmies.5642554.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-19T10:11:00+00:00"/>
    <meta property="og:title" content="Super League 1: Όσα πρέπει να ξέρετε για τα playoffs, τα playouts και τις ισοβαθμίες"/>
    <meta property="og:description" content="Η Super League με ανακοίνωσή της ξεκαθαρίζει πώς θα πραγματοποιηθεί το φετινό πρωτάθλημα, τονίζοντας όλα όσα πρέπει να ξέρουν οι φίλαθλοι για τα playoffs και τα playouts της διοργάνωσης. Ενδιαφέρουσα η παράγραφος για τις ισοβάθμιες."/>
  </head>
  <body>
    <article>
      <h1>Super League 1: Όσα πρέπει να ξέρετε για τα playoffs, τα playouts και τις ισοβαθμίες</h1>
      <h2>Η Super League με ανακοίνωσή της ξεκαθαρίζει πώς θα πραγματοποιηθεί το φετινό πρωτάθλημα, τονίζοντας όλα όσα πρέπει να ξέρουν οι φίλαθλοι για τα playoffs και τα playouts της διοργάνωσης. Ενδιαφέρουσα η παράγραφος για τις ισοβάθμιες.</h2>
      <address>
        <time datetime="2019-11-19T10:11:00+00:00">19 Nov 2019, 10:11</time>
      </address>
      <p>Για πρώτη φορά στην ιστορία του ελληνικού πρωταθλήματος, ο πρωταθλητής της χώρας θα βγει μέσω της διαδικασίας των playoffs. Αλλαγές επίσης έχουν γίνει στον τρόπο του υποβιβασμού μίας ομάδας από την <a href="https://www.sport24.gr/football/ellada/SuperLeague/">Super League 1</a> μέσω playouts.</p>
      <p>Σχετικά, λοιπόν, με τις νέες συνθήκες που επικρατούν στο πρωτάθλημα, η Super League 1 εξέδωσε ανακοίνωση για να κατευθύνει τους φιλάθλους σχετικά με την διεξαγωγή.</p>
      <p>Ιδιαίτερο ενδιαφέρον, επίσης, παρουσιάζει η παράγραφος που εξηγεί τι θα συμβεί σε περίπτωση ισοβαθμίας τόσο στα Playoffs όσο και στα Playouts.</p>
      <h3>ΔΙΑΒΑΣΤΕ ΑΝΑΛΥΤΙΚΑ</h3>
      <p>"<i>To Πρωτάθλημα Super League 2019-2020, το οποίο βρίσκεται σε εξέλιξη, κρατάει αμείωτο το ενδιαφέρον των φιλάθλων, με την αύξηση των εισιτηρίων, τόσο σε απόλυτους αριθμούς, όσο και κατά μέσο όρο να είναι μια ακόμα θετική ένδειξη.</i></p>
      <p>
        <i>Το φετινό Πρωτάθλημα Super League έχει μια ακόμα καινοτομία σε σύγκριση με προηγούμενες αγωνιστικές περιόδους, τη διεξαγωγή αγώνων κατάταξης, τόσο για τον τίτλο του Πρωταθλητή και τις θέσεις που οδηγούν στις ευρωπαϊκές διασυλλογικές διοργανώσεις της UEFA, όσο και για την παραμονή στη Super League.</i>
      </p>
      <p>
        <i>Προκειμένου να ενημερωθεί η φίλαθλη κοινή γνώμη για τα όσα ισχύουν, παρατίθεται το Άρθρο 8 της Προκήρυξης του Πρωταθλήματος Super League 2019-2020: </i>
      </p>
      <p>
        <i>Το Πρωτάθλημα θα διεξαχθεί σε δύο (2) φάσεις, ήτοι στην Κανονική Περίοδο (Α’ Φάση) και στη Φάση των Playoffs και Playouts (Β΄Φάση).</i>
      </p>
      <p>
        <i>Στην Κανονική Περίοδο θα διεξαχθούν 26 αγωνιστικές σε 2 γύρους των 13 αγωνιστικών ημερών έκαστος, όπου σε κάθε γύρο όλες οι ομάδες θα αγωνιστούν έναντι όλων των άλλων βάσει κλήρωσης.</i>
      </p>
      <p>
        <i>Μετά τη λήξη της Κανονικής Περιόδου οι ομάδες που κατέλαβαν τις θέσεις 1 έως και 6 θα συμμετέχουν στα Playoffs και οι ομάδες που κατέλαβαν τις θέσεις 7 έως και 14 θα συμμετέχουν στα Playouts, διατηρώντας (τόσο στα Playoffs όσο και στα Playouts) το σύνολο των βαθμών που κατέκτησαν κατά την Κανονική Περίοδο.</i>
      </p>
      <p>
        <i>Τα Playoffs θα διεξαχθούν σε δέκα (10) αγωνιστικές ημέρες ήτοι σε δύο (2) γύρους των πέντε (5) αγωνιστικών έκαστος όπου σε κάθε γύρο όλες οι ομάδες θα αγωνιστούν έναντι όλων των άλλων, βάσει κλήρωσης.</i>
      </p>
      <p>
        <i>Πρωταθλήτρια θα ανακηρύσσεται η ομάδα (εξ αυτών που συμμετείχαν στα Playoffs) που μετά την ολοκλήρωση των Playoffs θα έχει την υψηλότερη βαθμολογία (ήτοι θα έχει κατακτήσει σωρευτικά τους περισσότερους βαθμούς κατά την Κανονική Περίοδο και τα Playoffs αθροιστικά).</i>
      </p>
      <p>
        <i>Με τον ίδιο τρόπο (άθροισμα βαθμών στην Κανονική Περίοδο και στα Playoffs) θα προσδιορίζονται οι λοιπές θέσεις του Πρωταθλήματος (2η, 3η κλπ) εκ των οποίων θα προκύπτουν οι ομάδες που θα συμμετέχουν στις Διοργανώσεις της UEFA.</i>
      </p>
      <p>
        <i>Τα Playouts θα διεξαχθούν σε επτά (7) αγωνιστικές ημέρες ήτοι σε ένα ένα (1) μοναδικό γύρο κατά τον οποίο όλες οι ομάδες θα αγωνιστούν έναντι όλων των άλλων, βάσει κλήρωσης.</i>
      </p>
      <p>
        <i>Οι ομάδες που κατέλαβαν τις θέσεις 7, 8, 9 και 10 της Κανονικής Περιόδου θα αγωνιστούν σε τέσσερεις (4) εντός έδρας και τρείς (3) εκτός έδρας αγώνες στα Playouts ενώ οι λοιπές ομάδες θα αγωνιστούν σε τρείς (3) εντός έδρας αγώνες και τέσσερεις (4) εκτός έδρας αγώνες στα Playouts, βάσει κλήρωσης.</i>
      </p>
      <p>
        <i>Οι θέσεις 7 έως 14 θα προσδιορίζονται από το σύνολο των βαθμών που οι ομάδες που συμμετείχαν στα Playouts κατέλαβαν σωρευτικά κατά την Κανονική Περίοδο και τα Playouts αθροιστικά.</i>
      </p>
      <p>
        <i>Για τη βαθμολόγηση των ομάδων, ισχύουν όσα προβλέπονται από τις σχετικές διατάξεις του Κ.Α.Π., με σύστημα βαθμολογίας τρεις (3) βαθμοί για τη νίκη, ένας (1) βαθμός για την ισοπαλία και μηδέν (0) βαθμοί για την ήττα.</i>
      </p>
      <p>
        <i>Η εν λόγω πρόβλεψη ισχύει και για τα Playoffs και Playouts.</i>
      </p>
      <p>
        <i>Η κατάταξη των ομάδων στον βαθμολογικό πίνακα και η επικύρωσή του από το Δ.Σ. της 'Super League Ελλάδα' θα γίνεται σύμφωνα με το σχετικό άρθρο του Κ.Α.Π.</i>
      </p>
      <p>
        <i>Σε περίπτωση που δύο ή περισσότερες ομάδες ισοβαθμούν μετά την ολοκλήρωση της Κανονικής Περιόδου του Πρωταθλήματος, θα εφαρμόζονται κατά σειρά τα κριτήρια που ορίζει ο Κ.Α.Π.</i>
      </p>
      <h3>ΤΙ ΣΥΜΒΑΙΝΕΙ ΜΕ ΙΣΟΒΑΘΜΙΑ ΣΕ PLAYOFFS ΚΑΙ PLAYOUTS</h3>
      <p>
        <i>Σε περίπτωση που δύο ή περισσότερες ομάδες ισοβαθμούν, μετά την ολοκλήρωση της Φάσης των Playoffs και Playouts (Β΄Φάση), θα εφαρμόζονται κατά σειρά τα ακόλουθα κριτήρια:</i>
      </p>
      <p>
        <i><b>i. </b>Σε περίπτωση που από τον πίνακα βαθμολογίας προκύπτει ισοβαθμία ομάδων, τότε για τις ομάδες που ισοβαθμούν συντάσσεται νέος, βοηθητικός, πίνακας με κριτήριο το σύνολο των βαθμών που συγκέντρωσε η καθεμιά σε όλους τους μεταξύ τους αγώνες του Πρωταθλήματος (ήτοι θα έχει κατακτήσει σωρευτικά τους περισσότερους βαθμούς κατά την Κανονική Περίοδο και τα Playoffs / Playouts αθροιστικά).</i>
      </p>
      <p>
        <i><b>ii. </b>Αν, μετά τη σύνταξη και του παραπάνω βοηθητικού πίνακα, προκύπτει νέα ισοβαθμία ομάδων, τότε για τις ομάδες που εκ νέου ισοβαθμούν, συντάσσεται νέος, βοηθητικός, πίνακας με κριτήριο τη διαφορά τερμάτων που έχει η κάθε ομάδα μεταξύ των εκ νέου ισοβαθμούντων ομάδων σε όλους τους μεταξύ τους αγώνες του Πρωταθλήματος (ήτοι θα έχει την μεγαλύτερη διαφορά τερμάτων στους μεταξύ τους αγώνες κατά την Κανονική Περίοδο και τα Playoffs / Playouts αθροιστικά).</i>
      </p>
      <p><i><b>iii.</b> Εάν και τότε προκύψει νέα ισοβάθμηση ομάδων, τότε, για τις ομάδες που εκ νέου ισοβαθμούν, συντάσσεται νέος ειδικός βοηθητικός πίνακας με κριτήριο τη θέση που κατέλαβε η κάθε ομάδα μεταξύ των εκ νέου ισοβαθμούντων ομάδων στην Κανονική Περίοδο του Πρωταθλήματος</i>".</p>
    </article>
  </body>
</html>