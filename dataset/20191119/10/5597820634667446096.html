<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/es-un-asv-atskirigi-viedokli-par-ebreju-apmetnem-izraelas-okupetajas-palestiniesu-teritorijas.a338883/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T10:35:00+00:00"/>
    <meta property="og:title" content="ES un ASV atšķirīgi viedokļi par ebreju apmetnēm Izraēlas okupētajās palestīniešu teritorijās"/>
    <meta property="og:description" content="ASV valsts sekretārs Maiks Pompeo paziņojis, ka ASV vairs neuzskata, ka izraēliešu kolonistu apmetnes okupētajās palestīniešu teritorijās būtu pretrunā starptautiskajām tiesībām. Savukārt Eiropas Savienība (ES) atkārtoti uzsvērusi, ka uzskata ebreju kolonistu apmetnes par neleģitīmām."/>
  </head>
  <body>
    <article>
      <h1>ES un ASV atšķirīgi viedokļi par ebreju apmetnēm Izraēlas okupētajās palestīniešu teritorijās</h1>
      <address><time datetime="2019-11-19T10:35:00+00:00">19 Nov 2019, 10:35</time> by <a rel="author" href="https://www.lsm.lv/autors/rihards-plume/" target="_blank">Rihards Plūme</a></address>
      <p>
        <b>ASV valsts sekretārs Maiks Pompeo paziņojis, ka ASV vairs neuzskata, ka izraēliešu kolonistu apmetnes okupētajās palestīniešu teritorijās būtu pretrunā starptautiskajām tiesībām. Savukārt Eiropas Savienība (ES) atkārtoti uzsvērusi, ka uzskata ebreju kolonistu apmetnes par neleģitīmām.</b>
      </p>
      <figure>
        <audio src="https://static.lsm.lv/media/2019/11/c4j7.mp3"/>
        <figcaption>ES un ASV atšķirīgi viedokļi par ebreju apmetnēm Izraēlas okupētajās palestīniešu teritorijās<cite>Rihards Plūme</cite></figcaption>
      </figure>
      <p>Austrumjeruzalemi un Rietumkrastu Izraēla okupēja 1967. gadā. Tieši Rietumkrastā izvietoto ebreju apmetņu jautājums ir viena no karstākajām problēmām starp Izraēlu un palestīniešiem. Kopš okupācijas 140 apmetnēs dzīvo aptuveni 600 000 ebreju.</p>
      <p>Palestīnieši jau sen ir pieprasījuši iznīcināt visas apmetnes, apgalvojot, ka to klātbūtne zemē, kuru viņi nākotnē cer ieraudzīt kā neatkarīgu Palestīnas valsti, padara šādas valsts izveidi teju neiespējamu.</p>
      <p>Starptautiskā sabiedrība uzskata ebreju apmetnes okupētajās palestīniešu teritorijās par nelikumīgām, bet Izraēla to vienmēr ir apstrīdējusi. Līdz šim arī Savienoto Valstu politika teorētiski bija balstīta ASV Valsts departamenta 1978. gada juridiskajā viedoklī. Tajā norādīts, ka kolonistu apmetņu izveidošana palestīniešu teritorijās ir pretrunā starptautiskajām tiesībām.</p>
      <p>1981. gadā toreizējais ASV prezidents Ronalds Reigans nepiekrita šim secinājumam, norādot, ka apmetnes pēc būtības neuzskata par nelikumīgām. Kopš tā laika ASV pieņēma nostāju dēvēt apmetnes kā "neleģitīmas", bet ne "nelikumīgas". Tāpat ASV pasargāja Izraēlu no nosodošām rezolūcijām par šo jautājumu Apvienoto Nāciju Organizācijā.</p>
      <p>Tomēr pirmdien ASV valsts sekretārs Maiks Pompeo paziņoja, ka pēc rūpīgas iepazīšanās ar juridisko debašu visām pusēm šī administrācija piekrīt,</p>
      <blockquote>ka izraēliešu civilistu apmetņu dibināšana Rietumkrastā nav pati par sevi pretrunā starptautiskajām tiesībām. Šādi Pompeo iezīmēja izmaiņas ASV ārpolitikā.</blockquote>
      <p>"Trampa administrācija maina Obamas administrācijas piegājienu izraēliešu apmetņu jautājumā. Šo apmetņu dēvēšana par neatbilstošām starptautiskajām tiesībām nav devusi rezultātu. Tas nav vairojis mieru. Šī ir sarežģīta politiskā problēma, kas var tikt atrisināta tikai starp izraēliešiem un palestīniešiem. Savienotās Valstis joprojām stingri apņemas sekmēt mieru, un es darīšu visu, lai palīdzētu sasniegt šo mērķi. Savienotās Valstis iedrošina izraēliešus un palestīniešus atrisināt izraēliešu apmetņu jautājumu Rietumkrastā. Mēs iedrošinām abas puses atrast risinājumu, kas nodrošinātu gan izraēliešu, gan palestīniešu drošību un labklājību," teica Pompeo.</p>
      <blockquote>Reaģējot uz Pompeo sacīto, ES atkārtoti uzsvērusi, ka uzskata ebreju kolonistu apmetnes par neleģitīmām.</blockquote>
      <p>Bloka ārējās un drošības politikas augstā pārstāve Federika Mogerīni paziņojumā skaidroja, ka Izraēlas apmetņu politika kaitē divu valstu risinājuma dzīvotspējai un ilgstoša miera izredzēm.</p>
      <p>Savukārt Palestīnas atbrīvošanas organizācijas ģenerālsekretārs Saebs Erekats uzsvēra, ka ASV lēmums apdraud globālo stabilitāti, drošību un mieru. Viņaprāt, tas draud aizstāt starptautiskās tiesības ar "džungļu likumiem".</p>
      <p>ASV soli komentējis arī Izraēlas premjerministrs Benjamins Netanjahu, kurš pēc neveiksmīgā mēģinājuma izveidot koalīcijas valdību cenšas noturēties pie varas. Viņš sacīja, ka ASV politikas maiņa vēsturisko nepareizību pagriezusi pareizajā virzienā, un aicināja citas valstis rīkoties tāpat. Netanjahu vairākkārt solījis anektēt ebreju kolonistu apmetnes Rietumkrastā, tomēr līdz šim nav to darījis.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/talibi-atbrivo-divus-rietumu-gusteknus.a338950/"/>
        <a href="https://www.lsm.lv/raksts/zinas/arzemes/es-un-edso-kritize-baltkrievijas-parlamenta-velesanu-norisi.a338862/"/>
        <a href="https://www.lsm.lv/raksts/zinas/arzemes/asv-izraeliesu-kolonistu-apmetnes-nav-pretruna-starptautiskajam-tiesibam.a338833/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/apsaude-kalifornija-cetri-cilveki-nogalinati-sesi-ievainoti.a338779/"/>
        <a href="https://www.lsm.lv/raksts/zinas/arzemes/tramps-ludzis-japanai-cetrkarsot-maksajumus-par-tur-izvietotajiem-asv-spekiem.a338649/"/>
        <a href="https://www.lsm.lv/raksts/zinas/arzemes/latvija-izdevusi-asv-apjomiga-krapsana-apsudzetu-uznemeju.a338653/"/>
        <a href="https://www.lsm.lv/raksts/zinas/ekonomika/es-dalibvalstis-un-eiropas-parlaments-nespej-vienoties-par-2020gada-budzetu.a338650/"/>
      </related>
    </article>
  </body>
</html>