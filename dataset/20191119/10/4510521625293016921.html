<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/presedintele-iohannis-acuzat-nazism-taranisti-partidul-maniu-batut-palma-psd-1_5dd3bada5163ec42712d3bf7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T10:41:10+00:00"/>
    <meta property="og:title" content="Preşedintele Iohannis, acuzat de nazism şi de către ţărănişti. Partidul lui Maniu a bătut palma cu PSD"/>
    <meta property="og:description" content="Aurelian Pavelescu a pus toate tunurile pe preşedintele României, Klaus Iohannis. Liderul ţărăniştilor îl acuză de nazism şi explică de ce o susţine pe Viorica Dăncilă în alegerile prezidenţiale."/>
  </head>
  <body>
    <article>
      <h1>Preşedintele Iohannis, acuzat de nazism şi de către ţărănişti. Partidul lui Maniu a bătut palma cu PSD</h1>
      <address><time datetime="2019-11-19T10:41:10+00:00">19 Nov 2019, 10:41</time> by <a rel="author">Călin Gavrilaş</a></address>
      <h4>Aurelian Pavelescu a pus toate tunurile pe preşedintele României, Klaus Iohannis. Liderul ţărăniştilor îl acuză de nazism şi explică de ce o susţine pe Viorica Dăncilă în alegerile prezidenţiale.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/destinul-tragic-generatiei-marii-uniri-aranjat-comunistii-procesul-iuliu-maniu-sa-convingeti-credinciosii-ceara-executarea-lui-1_5b0fd9c2df52022f75a22477/index.html"/>
      </related>
      <p>Luni, 18 noiembrie, la sediul PNŢCD Constanţa a avut loc o conferinţă în care, la aceeaşi masă, au stat liderul ţărăniştilor, Aurelian Pavelescu, şi liderul PSD Constanţa, Felix Stroe.</p>
      <p>Conferinţa celor două partide a avut un singur scop: încurajarea electoratului să voteze candidatul susţinut de cele două formaţiuni politice. În acelaşi timp, Aurelian Pavelescu a lansat o serie de acuzaţii la adresa preşedintelui României, acuzaţii care ar sta la baza deciziei ca PNŢCD să susţină în aceste alegeri prezidenţiale candidatul PSD.</p>
      <p>„A încălca Constituţia înseamnă a încălca suveranitatea poporului, blocând activitatea instituţiilor statului. O asemenea persoană (preşedintele României n.red.) a uzurpat funcţia preşedintelui României, refuzând să-şi exercite rolul de mediator”, spune liderul PNŢCD.<br/><br/>Pavelescu nu a ezitat să-l invoce şi pe Iuliu Maniu în cadrul conferinţei, referindu-se la unul dintre principiile susţinute de acesta: democraţia politică.. „Dacă nu o avem, nu ne rămâne nimic. Este motivul pentru care o susţinem pe doamna Dăncilă. Este o femeie care nu a adus niciodată un afront poporului român şi nu a încălcat Constituţia. La toate provocările preşedintelui, s-a păstrat în ordinea constituţională şi a răspuns echilibrat.”</p>
      <p>Liderul PNŢCD nu a ezitat să-l acuze pe Klaus iohannis de nazism, atunci când a făcut referire la declaraţiile preşedintelui care susţinea că scopul său a fost eliminarea PSD. „Eliminarea unui partid politic o poate face numai instanţa de judecată şi Curtea Constituţională, nimeni altcineva. Aceasta declaraţie aminteşte de 1933, când Hitler a scos în afara legii Partidul Social democrat din Germania. România nu poate fi transformată în Germania nazistă”, a spus Pavelescu.</p>
      <p>Liderul PSD Constanţa, Felix Stroe, a anunţat că alianţa cu PNŢCD nu priveşte doar alegerile de anul acesta, ci şi pe cele din 2020, planul cumun al celor două partide fiind unul pe termen lung.</p>
      <p>
        <b>Pe aceeaşi temă:</b>
      </p>
      <p>
        <a href="https://adevarul.ro/locale/constanta/video-explica-usr-esecul-alegeri-a-fost-rezultat-slabut-1_5dcd89685163ec42710549f7/index.html">
          <b>VIDEO Cum explică USR eşecul de la alegeri: „A fost un rezultat slăbuţ“</b>
        </a>
      </p>
      <p>
        <b>
          <a href="https://adevarul.ro/locale/constanta/klaus-iohannis-castigat-alegerile-judetul-constanta-candidatul-locul-doilea-20-procente-diferenta-1_5dc970725163ec4271e7068c/index.html">Klaus Iohannis a câştigat alegerile în judeţul Constanţa. Candidatul de pe locul al doilea, la 20 de procente diferenţă</a>
        </b>
      </p>
      <hr/>
    </article>
  </body>
</html>