<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821078-povernenna-ukrainskih-korabliv-spriatime-progresu-normandskogo-formatu-nato.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:42:00+00:00"/>
    <meta property="og:title" content="Повернення українських кораблів сприятиме прогресу &quot;нормандського формату&quot; - НАТО"/>
    <meta property="og:description" content="Той факт, що Росія повернула Україні кораблі, що були захоплені у листопаді минулого року, може мати позитивний вплив на імплементацію Мінських угод, але цей крок РФ мала б виконати вже давно, адже не мала права їх захоплювати."/>
  </head>
  <body>
    <article>
      <h1>Повернення українських кораблів сприятиме прогресу "нормандського формату" - НАТО</h1>
      <h2>Той факт, що Росія повернула Україні кораблі, що були захоплені у листопаді минулого року, може мати позитивний вплив на імплементацію Мінських угод, але цей крок РФ мала б виконати вже давно, адже не мала права їх захоплювати.</h2>
      <address>
        <time datetime="2019-11-19T10:42:00+00:00">19 Nov 2019, 10:42</time>
      </address>
      <p>Про це у вівторок у Брюсселі під час пресконференції напередодні зустрічі міністрів закордонних справ країн Альянсу заявив генсек НАТО Єнс Столтенберг, відповідаючи на запитання кореспондента Укрінформу. </p>
      <p>"Повернення захоплених українських кораблів – це те, що Росія мала б зробити вже давно, адже вони (росіяни) не мали права захоплювати ці кораблі. Я вітаю той факт, що ці кораблі, нарешті, були повернуті. Це також відповідає міжнародним зобов’язанням Росії. Я думаю, що це добра новина. Будемо сподіватися, це допоможе досягти певного прогресу в імплементації Мінських угод та підтримати зусилля в "нормандському форматі", спрямовані на те, щоб знайти стійке політичне рішення для кризи в Україні", - зауважив керівник НАТО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820889-ukraina-moze-vimagati-vid-rosii-kompensacii-cerez-zahoplenna-kateriv-i-morakiv.html">Україна може вимагати від Росії компенсації через захоплення катерів і моряків</a>
      </blockquote>
      <p>Він уточнив, що міністри закордонних справ країн <a href="https://www.ukrinform.ua/tag-nato">НАТО</a> обговорюватимуть це питання під час зустрічі у середу.</p>
      <p>Столтенберг нагадав, що Північноатлантична Рада нещодавно здійснила візит до України, в Києві відбулася її зустрічі з Президентом Володимиром Зеленським. Постійні представники країн-членів також відвідали Одесу, де НАТО допомагає Україні в розбудові Морської академії та у вдосконаленні системи військово-морської освіти.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820712-zagorodnuk-prokomentuvav-povernenna-zahoplenih-rosieu-ukrainskih-korabliv.html">Загороднюк прокоментував повернення захоплених Росією українських кораблів</a>
      </blockquote>
      <p>"Це свідчить, що союзники по НАТО надають Україні потужну політичну підтримку, але також практичну допомогу у таких сферах як кібернетична безпека, логістика, розвиток системи військового управління, практичні тренування для військ. Ми будемо продовжувати робити це. І ми також надішлемо дуже чіткий сигнал, що Росія має дозволити свободу судноплавства в Азовському морі і, зрозуміло, у Керченській протоці", - наголосив Столтенберг.</p>
      <p>Як повідомляв Укрінформ, 18 листопада <a href="https://www.ukrinform.ua/rubric-crimea/2820268-vms-pidtverdzue-peredacu-rosieu-zahoplenih-ukrainskih-korabliv.html">Росія в акваторії Чорного моря передала Україні катери</a> "Нікополь" і "Бердянськ" та буксир "Яни Капу", які російські силовики обстріляли й захопили 25 листопада 2018 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821058-povernenna-rf-ukrainskih-korabliv-e-krokom-do-miru-tejlor.html">Повернення РФ українських кораблів є кроком до миру - Тейлор</a>
      </blockquote>
      <p>Як відомо, наступний саміт за участю лідерів України, Франції, Німеччини та Росії (так званої нормандської четвірки) має відбутися 9 грудня в Парижі.</p>
    </article>
  </body>
</html>