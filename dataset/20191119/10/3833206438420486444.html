<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Razbiha-golyama-prestupna-grupa-pri-akcii-v-Sofiya-Varna-i-Kyustendil-914979"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T10:19:00+00:00"/>
    <meta property="og:title" content="Разбиха голяма престъпна група при акции в София, Варна и Кюстендил"/>
    <meta property="og:description" content="Шестима са задържани и с наложени мерки за неотклонение от съда заради участие в организирана престъ..."/>
  </head>
  <body>
    <article>
      <h1>Разбиха голяма престъпна група при акции в София, Варна и Кюстендил</h1>
      <address>
        <time datetime="2019-11-19T10:19:00+00:00">19 Nov 2019, 10:19</time>
      </address>
      <p>Шестима са задържани и с наложени мерки за неотклонение от съда заради участие в организирана престъпна група за изготвяне на неистински документи. Групата е задържана на 15 ноември, при акция в София, Варна и Кюстендил, обясниха говорителят на спепрокуратурата Сийка Милева и зам.-директорът на ГДБОП Стоян Темелакиев.</p>
      <p>Трима са задържани за постоянно в ареста, другите са с домашен арест и парична гаранция. Единият от членовете на групата е бил задържан в момент на изработване на неистински документ за самоличност, съобщава "Дарик".</p>
      <p>Групата е осигурявала и е имала възможност да изработи почти всякакъв документ, който се предлага от държавната администрация на България, заяви Темелакиев. Клиенти били лица от криминалния контингент у нас и съседни държави, също организатори на канали за трафик на мигранти.</p>
      <p>Престъпната група е изработвала фалшиви работни визи, предимно за Германия, документи за самоличност, международни паспорти, шофьорски книжки, дипломи за образование, актове за раждане и свидетелства за брак. Имало и ценоразпис, като сумите варирали омежду 130 лв и 650 лв.</p>
      <p>Освен заготовки за неистински документи при претърсванията били открити празни бланки, преса за поставяне на холограми, различни печати, като сред тях имало и на всички областни дирекции на МВР, както и неистински еврови банкноти.</p>
      <p>Милева поясни, че 16 души ще бъдат обвинени и ще им бъде поискано от съда да им наложи постоянен арест. При претърсванията са били открити над 10 кг наркотични вещества и над 240 хил. лв. Имало склад в София, в който се съхранявали наркотиците. Част от участниците в групата били задържани в момент на сделка.</p>
    </article>
  </body>
</html>