<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125569/oi-dyo-mnistires-poy-allazoyn-ta-dedomena-stin-ypothesi-tis-creta-farms"/>
    <meta property="og:site_name" content="Insider"/>
    <meta property="article:published_time" content="2019-11-19T10:11:00+00:00"/>
    <meta property="og:title" content="Οι δύο «μνηστήρες» που αλλάζουν τα δεδομένα στην υπόθεση της Creta Farms"/>
    <meta property="og:description" content="Impala και Lime Capital κατέθεσαν τη Δευτέρα δεσμευτικές προσφορές και μπαίνουν στη μάχη της διεκδίκησης της αλλαντοβιομηχανίας."/>
  </head>
  <body>
    <article>
      <h1>Οι δύο «μνηστήρες» που αλλάζουν τα δεδομένα στην υπόθεση της Creta Farms</h1>
      <h2>Impala και Lime Capital κατέθεσαν τη Δευτέρα δεσμευτικές προσφορές και μπαίνουν στη μάχη της διεκδίκησης της αλλαντοβιομηχανίας.</h2>
      <address>
        <time datetime="2019-11-19T10:11:00+00:00">19 Nov 2019, 10:11</time>
      </address>
      <p>Δύ ήταν τελικά τα επενδυτικά σχήματα που υπέβαλαν δεσμευτικές προσφορές για την απόκτηση της αλλαντοβιομηχανίας<b> Creta Farms </b>παρά το γεγονός ότι το προηγήμενο διάστημα είχαν εκδηλώσει ενδιαφέρον (μη δεσμευτικές προσφορές) έξι υποψήφιοι.</p>
      <p><b>Η Impala Invest του Δημήτρη Βιντζηλαίου και η Lime Capital που ελέγχει τη Γαλακτοβιομηχανία Δωδώνη, </b>οι οποίες κατέθεσαν δεσμευτικές προσφορές,<b> </b>μπαίνουν πλέον στη μάχη της διεκδίκησης της άλλοτε κραταιάς αλλαντοβιομηχανίας. Το χρόνοδιάγραμμα προβλέπει ότι το επόμενο διάστημα θα ακολουθήσει η αξιολόγηση των προσφορών.</p>
      <p>Στόχος, σύμφωνα με πηγές της αγοράς είναι η ανάδειξη του προτιμητέου επενδυτή να ολοκληρωθεί το συντομότερο δυνατό καθώς η εταιρεία αυτή τη στιγμή βρίσκεται σε δεινή θέση, μετά τον ενδοοικογενεικό εμφύλιο που ξέσπασε <a href="https://www.insider.gr/specials/creta-farms-i-epityhia-oi-endooikogeneiakes-erides-kai-i-ptosi">ανάμεσα στους μεγαλομετόχους αδελφούς Δομαζάκη</a>.<b> Τα χρέη της Creta Farms υπερβαίνουν τα 153 εκατ. ευρώ,</b> διογκώνονται καθημερινά ενώ η παραγωγή έχει σταματήσει και τα προϊόντα είναι σε έλλειψη από τα ράφια των σούπερ μάρκετ. Μέχρι να ολοκληρωθεί η διαδικασία βέβαια υπάρχει η πεποίθηση ότι οι τράπεζες θα εκταμιεύσουν την ενδιάμεση χρηματοδότηση των 4 εκατ. ευρώ που έχουν εγκρίνει για την κρητική αλλαντοβιομηχανία.</p>
      <p>Υπενθυμίζεται ότι η Creta Farms βρίσκεται σε καθεστώς προσωρινής προστασίας από τους πιστωτές της έχοντας υποβάλει αίτημα υπαγωγής στο άρθρο 106α, το<b> οποίο αναμένεται να εκδικαστεί στις 11 Δεκεμβρίου</b>. Από τον προηγούμενο μήνα εξάλλου η εταιρεία έχει περάσει στον έλεγχο των τραπεζών, οι οποίες όρισαν και νέα διοίκηση.</p>
      <p>
        <b>Η ανακοίνωση της Creta Farms</b>
      </p>
      <p>Το απόγευμα της Τρίτης η εταιρεία με ανακοίνωσή της επιβεβαίωσε οτι τα δύο επενδυτικά σχήματα κατέθεσαν δεσμευτικές προσφορές.</p>
      <p>«Η «ΚΡΕΤΑ ΦΑΡΜ Α.Β.Ε.Ε.» («Εταιρεία»), ενημερώνει το επενδυτικό κοινό ότι την 18η Νοεμβρίου 2019 και ώρα 21:00 έληξε η προθεσμία που είχαν οι υποψήφιοι επενδυτές να καταθέσουν δεσμευτικές προσφορές για την απόκτηση του ενεργητικού της Εταιρείας.</p>
      <p>Υποβλήθηκαν δεσμευτικές προσφορές από δύο επενδυτικά σχήματα, η μία από την Impala Investment, μέτοχο της Λακωνικής Τροφίμων του επιχειρηματία Δημήτρη Βιντζηλαίου και η δεύτερη από την Lime Capital, το fund που ελέγχει τη γαλακτοβιομηχανία ΔΩΔΩNH.</p>
      <p>Στο επόμενο διάστημα θα ακολουθήσει αξιολόγηση των προσφορών για την ανάδειξη του στρατηγικού επενδυτή που θα αναλάβει την ανασυγκρότηση της Εταιρείας».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/123135/konstantinos-domazakis-nai-se-dioikisi-koinis-apodohis-stin-creta-farms"/>
        <a href="https://www.insider.gr/epiheiriseis/emporio/122339/creta-farms-kata-k-domazaki-arnoymaste-na-emplakoyme-se-grafikotites"/>
        <a href="https://www.insider.gr/epiheiriseis/122336/creta-farms-nea-paratasi-gia-tis-mi-desmeytikes-prosfores"/>
      </related>
    </article>
  </body>
</html>