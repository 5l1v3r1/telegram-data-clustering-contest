<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-szornyu-baleset-gazrobbanas-tortent-egy-szenbanyaban/"/>
    <meta property="og:site_name" content="lokál"/>
    <meta property="article:published_time" content="2019-11-19T10:02:25+00:00"/>
    <meta property="og:title" content="Szörnyű baleset! Gázrobbanás történt egy szénbányában"/>
    <meta property="og:description" content="Gázrobbanás következtében 15 ember életét vesztette és további 9 megsérült egy szénbányában a Kína északi részén fekvő Sanhszi tartományban - jelentette a Hszinhua kínai állami hírügynökség kedden."/>
  </head>
  <body>
    <article>
      <h1>Szörnyű baleset! Gázrobbanás történt egy szénbányában</h1>
      <address><time datetime="2019-11-19T10:02:25+00:00">19 Nov 2019, 10:02</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/03/K_EPA20170329016-e1524380793321-1280x751.jpg"/>
      </figure>
      <p>
        <b>Gázrobbanás következtében 15 ember életét vesztette és további 9 megsérült egy szénbányában a Kína északi részén fekvő Sanhszi tartományban – jelentette a Hszinhua kínai állami hírügynökség kedden.</b>
      </p>
      <p>A robbanás hétfőn kora délután történt. Harmincöt bányász dolgozott a föld alatt, közülük 11 embernek sikerült épségben kimenekülnie – idézte a Hszinhua a szénbányák biztonságáért felelős tartományi hivatalt.</p>
      <p>A hivatal illetékes osztálya vizsgálatot indított. Sen Hszü-ping, az osztály szóvivője keddi sajtótájékoztatóján úgy nyilatkozott: a balesethez az vezetett, hogy a bányát üzemeltető vállalat megszegte a kitermelésre vonatkozó biztonsági előírásokat. Hozzátette: a robbanás pontos kiváltó okát jelenleg is vizsgálják.</p>
      <p>A kilenc sérültet zúzódásokkal és égési sérülésekkel kezelik.</p>
      <p>Az érintett megye kormányzata munkacsoportot vezényelt a helyszínre a baleset utóhatásainak kezelésére, valamint a 15 halálos áldozat családjának támogatására.</p>
    </article>
  </body>
</html>