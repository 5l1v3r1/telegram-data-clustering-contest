<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/bezpeka/vyxid-ukrayiny-minskyx-uhod-yakyx-umov-ce-mozhlyvo"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T10:32:01+00:00"/>
    <meta property="og:title" content="Вихід України з Мінських угод: за яких умов це можливо"/>
    <meta property="og:description" content="Міністр закордонних справ України Вадим Пристайко заявив, що Україна може вийти з Мінських угод, якщо зустріч лідерів нормандської четвірки 9 грудня не дасть результату."/>
  </head>
  <body>
    <article>
      <h1>Вихід України з Мінських угод: за яких умов це можливо</h1>
      <address><time datetime="2019-11-19T10:32:01+00:00">19 Nov 2019, 10:32</time> by <a rel="author">Володимир Золотарьов</a></address>
      <p>
        <b><a href="https://www.slovoidilo.ua/2019/11/14/novyna/polityka/mzs-dopustyly-vyxid-ukrayiny-minskyx-uhod">Вихід України з Мінських домовленостей</a> можливий, якщо будуть розроблені та схвалені всіма учасниками переговорного процесу нові угоди щодо Донбасу. Якщо немає ніяких угод – це означає, що йде війна. Таку думку в коментарі «Слово і Діло» озвучив політолог Володимир Золотарьов.</b>
      </p>
      <p>Експерт констатував, тільки за умови, якщо Україна запропонує готовий документ, який схвалять всі, то можна виходити з «Мінська». У разі, якщо альтернативних угод немає, всі сторони є вільними у своїх діях, дорікати в чомусь буде неможливо, оскільки навіть формальних домовленостей немає.</p>
      <p>«<i>Отже, РФ може воювати далі на повну силу</i>», – зауважив політолог.</p>
      <p>На його думку, Мінські угоди вичерпали себе, їх цінність в їх наявності, а не в тому, що записано в документі.</p>
      <p>«<i>Однак, якщо ми розуміємо, що альтернативи немає, а якщо є, то не підтримується іншими гравцями, то це означає, що Україні доведеться залишатися, допоки якийсь новий варіант не буде ухвалений нашими противниками-партнерами</i>», – зазначив Золотарьов.</p>
      <related>
        <a href="https://www.slovoidilo.ua/2019/11/15/kolonka/denys-popovych/polityka/vypyty-chashu-dna-chomu-ukrayina-ne-zmozhe-vidmovytysya-minskyx-uhod"/>
      </related>
      <p>Політолог підкреслив, що Україні в рамках Нормандського формату цілком реально запропонувати розширити кількість учасників за рахунок союзників.</p>
      <p>«<i>Аргументувати можна тим, що участь Франції та Німеччини за стільки років не дала радикальних змін, а зброю Україні постачають США. Тож, Україна зробить крок, щоб перевести переговори в новий формат, а значить повинні бути нові домовленості</i>», – наголосив експерт.</p>
      <p>Володимир Золотарьов звернув увагу, що в Україні звикли занадто м'яко звертатися з європейськими політиками, що завдає шкоди. «<i>Там такі ж досвідчені політики, як у РФ, а іноді ще гірші, ніж Путін. Не потрібно ловити кожне слово західних політиків та вважати за істину. У них свої інтереси</i>», – акцентував Золотарьов.</p>
      <p>Політолог висловив переконання, що українській стороні не варто боятися бути жорсткою із Заходом.</p>
      <p>Експерт нагадав, що історія показала, що Захід продемонстрував себе не з кращого боку.</p>
      <p>«<i>Друга світова – на їхній совісті, Ізраїль здали арабам на розтерзання в 1967 році. В Югославії практично не діяли і дивилися на те, що відбувається з боку, а потім просили допомоги США. Тому в якості сторони, яка вирішує конфліктні ситуації, Захід геть не має хорошого бекграунду. Тому Україні потрібно не боятися щось пропонувати</i>», – проаналізував Володимир Золотарьов.</p>
      <p>Нагадаємо, міністр закордонних справ України Вадим Пристайко заявив, що Україна може вийти з Мінських угод, якщо зустріч лідерів «нормандської четвірки» 9 грудня не дасть результату.</p>
      <p>Як вийти з Мінських угод і почати гнути свою лінію – читайте <a href="https://www.slovoidilo.ua/2019/11/15/kolonka/denys-popovych/polityka/vypyty-chashu-dna-chomu-ukrayina-ne-zmozhe-vidmovytysya-minskyx-uhod">в авторському матеріалі за посиланням.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/kolonka/denys-popovych/polityka/vypyty-chashu-dna-chomu-ukrayina-ne-zmozhe-vidmovytysya-minskyx-uhod"/>
        <a href="https://www.slovoidilo.ua/2019/11/14/novyna/polityka/mzs-dopustyly-vyxid-ukrayiny-minskyx-uhod"/>
        <a href="https://www.slovoidilo.ua/2019/10/29/novyna/polityka/mzs-nazvaly-alternatyvu-minskym-domovlenostyam"/>
      </related>
    </article>
  </body>
</html>