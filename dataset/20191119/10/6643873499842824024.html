<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/70oEQV/ud-usas-kursendring-gjoer-arbeidet-for-fred-i-midtoesten-vanskeligere"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T10:56:14+00:00"/>
    <meta property="og:title" content="UD: USAs kursendring gjør arbeidet for fred i Midtøsten vanskeligere"/>
    <meta property="og:description" content="Utenriksminister Ine Eriksen Søreide (H) sier USAs kursendring om israelske bosetninger på Vestbredden ikke bringer partene nærmere en løsning."/>
  </head>
  <body>
    <article>
      <h1>UD: USAs kursendring gjør arbeidet for fred i Midtøsten vanskeligere</h1>
      <h2>Utenriksminister Ine Eriksen Søreide (H) sier USAs kursendring om israelske bosetninger på Vestbredden ikke bringer partene nærmere en løsning.</h2>
      <address><time datetime="2019-11-19T10:56:14+00:00">19 Nov 2019, 10:56</time> by <a rel="author">NTB</a></address>
      <p>– Den norske holdningen til de israelske bosetningene ligger fast og er forankret i en rekke resolusjoner fra FNs sikkerhetsråd og vurderinger fra Den internasjonale domstolen i Haag, sier Søreide i en kommentar til NTB.</p>
      <p>– Regjeringen anser bosetningene som folkerettsstridige og som et hinder for en fremforhandlet tostatsløsning, understreker hun.</p>
      <p>USAs utenriksminister Mike Pompeo kunngjorde mandag at USA ikke lenger mener at israelske bosetninger på den okkuperte Vestbredden er i strid med folkeretten.</p>
      <h3>«Ikke nærmere»</h3>
      <p>USA slo i 1978 fast at Israels bosetninger på den okkuperte, palestinske Vestbredden ikke er i overensstemmelse med folkeretten. Vurderingen har vært et viktig grunnlag for USAs Midtøsten-politikk i over 40 år.</p>
      <p>– Hovedmålet med vårt langsiktige engasjement i konflikten mellom israelerne og palestinerne er å bidra til en forhandlet tostatsløsning, der to stater lever side om side i fred innenfor sikre og internasjonalt anerkjente grenser. Kun en forhandlet tostatsløsning kan skape varig og bærekraftig fred, sier Søreide.</p>
      <p>– Uttalelsene fra USAs utenriksminister Mike Pompeo om lovligheten av israelske bosetninger på Vestbredden bringer oss ikke nærmere en politisk løsning på konflikten og kan også gjøre arbeidet for fred enda vanskeligere.</p>
      <h3>– Historisk urett</h3>
      <p>Fra opposisjonen er reaksjonene på USAs kursendring sterke.</p>
      <p>– Historisk urett av USA: Okkupasjonen av palestinsk land er og blir i strid med folkeretten, skriver Arbeiderpartiets leder Jonas Gahr Støre på Twitter tirsdag.</p>
      <p>Han var Norges utenriksminister fra 2005 til 2012 og brukte mye tid og krefter på arbeidet med å løse konflikten mellom israelere og palestinere.</p>
      <p>– De som velger å se bort fra okkupasjonen, fordyper urett mot palestinerne og skaper nye problemer for Israel. Det er ikke demokratisk når flere millioner innbyggere nektes stemmerett, sier Støre.</p>
      <p>Spørsmålet om de israelske bosetningene har, i likhet med Jerusalems status, Israels sikkerhet og palestinske flyktningers rett til å vende hjem, i flere tiår vært blant de vanskeligste spørsmålene i konflikten.</p>
      <h3>– Utrolig farlig</h3>
      <p>SVs leder Audun Lysbakken stiller nå Søreide spørsmål i Stortinget om saken.</p>
      <p>– Hva er utenriksministerens reaksjon på meldingen om at USA endrer syn på Israels bosetninger, og hvordan formidles det norske synet til amerikanske myndigheter? vil han vite.</p>
      <p>– Snuoperasjonen fra USA er utrolig farlig. I verste fall vil Israel tolke dette som en blankofullmakt til å fortsette den aggressive bosetningspolitikken og stadig større annektering av Vestbredden, sier han til NTB.</p>
      <p>Lysbakken mener saken viser at USA «ikke bryr seg om internasjonal rett», og at dette må få konsekvenser.</p>
      <p>– Jeg forventer at Norge nå er svært tydelig i sin kritikk, noe vi ikke har vært de siste årene. Vi må stå opp for det som er rett, og tydelig fordømme denne neglisjeringen av internasjonal rett og menneskerettighetene.</p>
      <figure>
        <img src="https://images.sacdn.no/v2/images/73d5de9b-3cf5-4d3f-a0d9-1727422ae975?fit=crop&amp;h=1267&amp;w=1900&amp;s=df4b7df5704f6b38be26aeeced496a06ef74c149"/>
        <figcaption>REAGERER: Arbeiderpartiets leder Jonas Gahr Støre reagerer skarpt på at USA nå endrer sitt syn på de israelske bosetningene på palestinsk land.<cite>Heiko Junge / NTB scanpix</cite></figcaption>
      </figure>
      <h3>Støre reagerer skarpt</h3>
      <p>Okkupasjonen av palestinsk land er og blir i strid med folkeretten, fremholder Arbeiderpartiets leder Jonas Gahr Støre etter USAs kursendring.</p>
      <p>– Historisk urett av USA: Okkupasjonen av palestinsk land er og blir i strid med folkeretten, skriver Støre på Twitter tirsdag.</p>
      <p>President Donald Trump og hans regjering endrer nå USAs syn på Israels bosetninger på den okkuperte Vestbredden. Landet mener ikke lenger at de omstridte bosetningene er i strid med folkeretten.</p>
      <p>– De som velger å se bort fra okkupasjonen, fordyper urett mot palestinerne og skaper nye problemer for Israel. Det er ikke demokratisk når flere millioner innbyggere nektes stemmerett, sier Ap-lederen, som var Norges utenriksminister fra 2005 til 2012.</p>
      <p>USA slo i 1978 fast at Israels bosetninger på den okkuperte, palestinske Vestbredden ikke er i overensstemmelse med folkeretten. Vurderingen har vært et viktig grunnlag for USAs Midtøsten-politikk i over 40 år.</p>
      <related>
        <h4>Les også</h4>
        <a href="https://www.bt.no/utenriks/i/zGzdQ9/stoere-reagerer-skarpt-paa-usas-kursendring-i-midtoesten"/>
        <a href="https://www.bt.no/utenriks/i/zGzK6r/oekning-i-antisemittiske-holdninger-i-europa"/>
        <a href="https://www.bt.no/utenriks/i/BRdzRE/nye-toner-i-usas-midtoesten-politikk"/>
        <a href="https://www.bt.no/utenriks/i/9v0mOr/saudi-arabia-er-taperen-i-krigsspillet"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/nyheter/lokalt/i/8mVrq2/i-hoest-har-paahengsmotorer-for-millioner-blitt-stjaalet-i-bergensomraadet"/>
        <a href="https://www.bt.no/nyheter/lokalt/i/GGXoqB/foer-var-dette-en-bilvei-naa-kan-frigg-5-springe-fritt-rundt"/>
        <a href="https://www.bt.no/nyheter/lokalt/i/kJxea9/i-retten-lovet-mangemilliardaeren-aa-gjoere-opp-for-seg-ombestemte-seg"/>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
      </related>
      <ol>
        <li>
          <a href="https://www.bt.no/tag/Mike_Pompeo">Mike Pompeo</a>
        </li>
        <li>
          <a href="https://www.bt.no/tag/USA">USA</a>
        </li>
        <li>
          <a href="https://www.bt.no/tag/FNs_sikkerhetsr%C3%A5d">FNs sikkerhetsråd</a>
        </li>
        <li>
          <a href="https://www.bt.no/tag/Midt%C3%B8sten">Midtøsten</a>
        </li>
      </ol>
    </article>
  </body>
</html>