<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/ventsi-stefanov-penev-i-berbatov-ne-stavat-za-bfs-407096.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T10:23:46+00:00"/>
    <meta property="og:title" content="Венци Стефанов: Пенев и Бербатов не стават за БФС"/>
    <meta property="og:description" content="Босът на Славия с нови култови изказвания за ситуацията в българския футбол"/>
  </head>
  <body>
    <article>
      <h1>Венци Стефанов: Пенев и Бербатов не стават за БФС</h1>
      <address><time datetime="2019-11-19T10:23:46+00:00">19 Nov 2019, 10:23</time> by <a rel="author">Пламен Вълков</a></address>
      <p>Босът на Славия и член на Изпълкома на БФС Венцеслав Стефанов коментира пред bTV проблемите в управлението на футболната централа и поведението на вицепрезидента Йордан Лечков, който оспорва вписването на временния бос на БФС Михаил Касабов.</p>
      <p>„Според решението, което взехме на последния Изпълком, временно изпълняващ длъжността е Михаил Касабов. Йордан Лечков също беше от тези, които взеха решението. Всички се подписаха, но ако той не се е подписал, това говори лошо за него. Решихме единодушно сегашното ръководство да си подаде оставката, след като Борислав Михайлов подаде своята. Не знам защо Йордан Лечков прави така, че да изостря обстановката. Има стенограма. За да я видите, може да ви съдейства Михаил Касабов. Мога да кажа, че Лечков не казва истината“, обяви Венци Стефанов.</p>
      <p>„Йордан Лечков не е човекът, който ще определя съдбата на хората в БФС. Не знаех, че е туристическа фирма и че се грижи за пътуването и хотелите. Той е определен да отговаря за националния отбор и да помага със съвети. Виждате обаче каква е ситуацията там. Емил Костадинов отговаря за юношеските гарнитури и младежкия национален отбор там има напредък. Тези момчета от младежкия национален отбор, които разбиха Полша с 3:0, бяха събрани от Ангел Стойков преди шест години. Запомнете това име. Те са негови рожби. Сегашния му отбор (U19) също стигна до елитните квалификации. Сега са в Турция и Емил Костадинов е плътно до отбора. Проблемът при нас е, че развиваме качествени деца, които се развиват на ниво до 21 години, но след това се къса връзката. Защото не им се дава шанс да играят в отборите, а се взимат чужденци.“</p>
      <p>„След оставката на Борислав Михайлов започнаха да се пораждат порочни практики: „Аз искам, той иска, друг иска да стане президент на БФС.“ Много кандидати се появиха. Сигурно са 99. Няма да се изненадам, ако Йоло Денев се кандидатира. Дали Емил Костадинов е готов за президент на БФС? Емо не страда от болни амбиции, той е кротък човек, върши си отлично работата, но не мисля, че има желание да е кандидат за БФС, защото не обича да се навежда."</p>
      <p>"Любо Пенев е добро момче, хубаво играе тенис, разбира от футбол, но... Не мисля, че Димитър Бербатов е вариант. Той обича да гледа нещата отгоре, той е голямата работа. Трябва човек, който обича децата, футбола. Нужен е доказан човек. Борислав Михайлов с възможностите си, контактите си и авторитета си направи така, че непопулярната във футбола България да има толкова представители в структурите на УЕФА."</p>
      <p>„За мен Ивелин Попов е прав да се откаже от националния отбор. Той е мъжко момче и не обича някой да му се качва на главата. Има сърце и дупе. Явно му е писнало всички да се правят на началници. Отиде да говори с феновете на мача с Англия, когато другите се прибраха. За мен ситуацията с расизма беше постановка. Кой я е наредил, не мога да кажа.“</p>
      <p>"Защо не питате Лечков кога ще има конгрес? Нали той определя. Трябва да се внимава, защото ако изборът е през януари или март, ще се обърка провеждането на първенството. Ще бъдат засегната работата на различни комисии“, завърши Венцеслав Стефанов.</p>
      <p> </p>
    </article>
  </body>
</html>