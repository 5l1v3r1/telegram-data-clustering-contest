<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/government-cancels-vehicle-restriction-in-sabarimala.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T10:22:00+00:00"/>
    <meta property="og:title" content="സ്വകാര്യ വാഹനങ്ങൾ ഇനി പമ്പ വരെ; മുൻനിലപാട് തിരുത്തി സർക്കാർ"/>
    <meta property="og:description" content="ശബരിമല തീർഥാടകരുടെ വാഹനങ്ങൾ പമ്പയിലേയ്ക്ക് കടത്തിവിടുന്നതിന് ഏർപ്പെടുത്തിയിരുന്ന വിലക്ക് പിൻവലിച്ചതായി സർക്കാർ ഹൈക്കോടതിയിൽ അറിയിച്ചു. ഭക്തരെ പമ്പയിൽ.Sabarimala News. Sabarimala Latest News. Sabarimala News Live. Sabarimala Live News. Sabarimala. Latest Sabarimala News. Sabarimala News Malayalam. Sabarimala News Today. Sabarimala Women Entry. SC Sabarimala Verdict. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. ശബരിമല. സുപ്രീംകോടതി. ശബരിമല സ്ത്രീ പ്രവേശനം. ശബരിമല യുവതീ പ്രവേശം. Loknath Behera. Dgp. ലോക് നാഥ് ബെഹ്റ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സ്വകാര്യ വാഹനങ്ങൾ ഇനി പമ്പ വരെ; മുൻനിലപാട് തിരുത്തി സർക്കാർ</h1>
      <address><time datetime="2019-11-19T10:22:00+00:00">19 Nov 2019, 10:22</time> by <a rel="author">മനോരമ ലേഖകൻ</a></address>
      <p>കൊച്ചി∙ ശബരിമല തീർഥാടകരുടെ വാഹനങ്ങൾ പമ്പയിലേയ്ക്ക് കടത്തിവിടുന്നതിന് ഏർപ്പെടുത്തിയിരുന്ന വിലക്ക് പിൻവലിച്ചതായി സർക്കാർ ഹൈക്കോടതിയിൽ അറിയിച്ചു. ഭക്തരെ പമ്പയിൽ ഇറക്കിയ ശേഷം വാഹനങ്ങൾ നിലയ്ക്കലിൽ പാർക്കു ചെയ്യുന്നതിനാണ് അനുമതി.  ശബരിമല ദർശനം കഴിഞ്ഞ് മടങ്ങുന്ന ഭക്തരെ പമ്പയിൽ എത്തി കൂട്ടിക്കൊണ്ട് പോകാനും സ്വകാര്യ വാഹനങ്ങൾക്ക് അനുമതിയുണ്ട്.</p>
      <p>എന്നാൽ ഏതെങ്കിലും കാരണവശാൽ ഗതാഗതക്കുരുക്ക് ഉണ്ടായാൽ തീരുമാനം എടുക്കുന്നതിനു പൊലീസ് ഇടപെടലുണ്ടാകുമെന്ന് സർക്കാർ കോടതിയെ അറിയിച്ചിട്ടുണ്ട്. നിലവിൽ കെഎസ്ആർടിസി ബസിൽ മാത്രം പമ്പയിലേയ്ക്ക് പോകാൻ അനുമതിയുള്ളത് കെഎസ്ആർടിസിക്ക് നേട്ടമായിരുന്നു. സർക്കാരിന്റെ പുതിയ നിലപാട് കെഎസ്ആർടിസിക്ക് തിരിച്ചടിയാകും. നിലയ്ക്കൽ – പമ്പ റോഡിൽ വാഹനം പാർക്കുചെയ്യുന്നതിനും കർശന വിലക്കുണ്ട്. സർക്കാരിന്റെ പുതിയ നിലപാട് ഹൈക്കോടതി അംഗീകരിച്ചു.</p>
      <p>റിട്ട. ദേവസ്വം ബോര്‍ഡ് അഡ്മിനിസ്‌ട്രേറ്റീവ് ഓഫീസര്‍ പി. പ്രസന്നകുമാര്‍ നല്‍കിയ ഹര്‍ജി പരിഗണിക്കുമ്പോൾ ഭക്തർക്ക് ഉപകാരപ്പെടും വിധം ചെറു വാഹനങ്ങൾ പമ്പയിലേയ്ക്ക് അനുവദിച്ചു കൂടെ എന്ന് ഹൈക്കോടതി വാക്കാൽ ചോദിച്ചിരുന്നു. ക്രമസമാധാന പ്രശ്നങ്ങൾ ഉണ്ടായാൽ കോടതിയെ സമീപിക്കാമെന്നും കോടതി വ്യക്തമാക്കിയിട്ടുണ്ട്.</p>
      <p>ഗതാഗതക്കുരുക്ക് രൂക്ഷമാണെന്നും പമ്പ, ഹിൽടോപ് മേഖലകളെല്ലാം പ്രളയത്തെ തുടർന്ന് തകർന്നതിനാൽ പാർക്കിങ് അനുവദിക്കാനാവില്ലെന്നും ഇന്നലെ പത്തനംതിട്ട എസ്പി കോടതിയെ അറിയിച്ചിരുന്നു. ഇക്കാര്യത്തിൽ സർക്കാരാണു മറുപടി നൽകേണ്ടതെന്നും മറുപടി ഇപ്പോൾ പരിഗണിക്കുന്നില്ലെന്നും ഇന്നലെ ജസ്റ്റിസ് സി.ടി. രവികുമാർ, ജസ്റ്റിസ് എൻ. നഗരേഷ് എന്നിവർ ഉൾപ്പെട്ട ഡിവിഷൻ ബെഞ്ച് അറിയിച്ചിരുന്നു. തുടർന്നാണ് സർക്കാർ ഇന്ന് നിലപാട് കോടതിയിൽ അറിയിച്ചത്.</p>
      <p>പ്രളയത്തിനു ശേഷം പമ്പയിലേയ്ക്ക് സ്വകാര്യ വാഹനങ്ങൾ കടത്തിവിടാനുള്ള സർക്കാരിന്റെ തീരുമാനം നിർണായകമാണ്. പ്രളയത്തിനു മുമ്പുള്ള സാഹചര്യത്തിലേയ്ക്ക് പമ്പ മടങ്ങുന്നു എന്നതിന്റെ സൂചനയായാണ് ഇത് വിലയിരുത്തുന്നത്. </p>
      <p><b>English Summary</b>: Sabarimala Vehicle Parking</p>
    </article>
  </body>
</html>