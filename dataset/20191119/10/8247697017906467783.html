<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/smaga-tehnika/33264-latvija-sogad-konstateti-2223-gadijumi-kad-kravas-automasinam-nav-nopirkta-vinjete"/>
    <meta property="og:site_name" content="iAuto"/>
    <meta property="article:published_time" content="2019-11-19T10:11:00+00:00"/>
    <meta property="og:title" content="Latvijā šogad konstatēti 2223 gadījumi, kad kravas automašīnām nav nopirkta vinjete"/>
    <meta property="og:description" content="Latvijā šogad konstatēti 2223 gadījumi, kad kravas automašīnu vadītāji nebija nopirkuši vinjeti jeb samaksājuši nodevu par Latvijas galveno un reģionālo autoceļu lietošanu, aģentūru LETA informēja Valsts policijā."/>
  </head>
  <body>
    <article>
      <h1>Latvijā šogad konstatēti 2223 gadījumi, kad kravas automašīnām nav nopirkta vinjete</h1>
      <address><time datetime="2019-11-19T10:11:00+00:00">19 Nov 2019, 10:11</time> by <a rel="author">Nozare.lv</a></address>
      <p>Latvijā šogad konstatēti 2223 gadījumi, kad kravas automašīnu vadītāji nebija nopirkuši vinjeti jeb samaksājuši nodevu par Latvijas galveno un reģionālo autoceļu lietošanu, aģentūru LETA informēja Valsts policijā.</p>
      <p>Noteikumi paredz, ka tiem automašīnu vadītājiem, kuru transportlīdzekļa pilna masa ir vairāk nekā trīs tonnas un kas atbilsts N kategorijai, ir jāiegādājas vinjete.</p>
      <p>Kopš šī gada vasaras uz valsts autoceļiem darbojas tehniskie līdzekļi, kas automātiski konstatē vinjetes nemaksātājus, tādējādi pārkāpumi tiek reģistrēti, neapturot transportlīdzekli.</p>
      <p>Ja autoceļu lietošanas nodeva nav samaksāta pilnā apmērā likums paredz 300 eiro sodu. Ja autoceļu lietošanas nodeva nav maksāta vispār, naudas sods ir 500 eiro.</p>
      <p>Vinjete jāiegādājas, ja ar transportlīdzekli pārvietojas pa diviem reģionālajiem ceļiem - Ulbroka - Ogre un Tīnuži - Koknese un visiem valsts galvenajiem jeb A kategorijas autoceļiem.</p>
      <p>Vinjete nav jāiegādājas, ja šķērso valsts galveno un reģionālo autoceļu krustojumus un pārvietojas tikai pilsētas robežās.</p>
    </article>
  </body>
</html>