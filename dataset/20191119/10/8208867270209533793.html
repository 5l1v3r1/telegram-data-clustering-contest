<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/19/news/italia_viva_davide_faraone_lo_ius_soli_e_legge_di_civilta_ma_e_affrontanto_in_modo_squallido_-241403354/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T10:38:00+00:00"/>
    <meta property="og:title" content="Italia Viva, Davide Faraone: &quot;Lo ius culturae è legge di civiltà. Ma è affrontato in modo squallido&quot;"/>
    <meta property="og:description" content="Il fedelissimo di Matteo Renzi critica la sortita di Zingaretti: &quot;Sembra una ripicca fra Pd e M5s. E porre adesso il problema danneggia Bonaccini in"/>
  </head>
  <body>
    <article>
      <h1>Italia Viva, Davide Faraone: "Lo ius culturae è legge di civiltà. Ma è affrontato in modo squallido"</h1>
      <h2>Il fedelissimo di Matteo Renzi critica la sortita di Zingaretti: "Sembra una ripicca fra Pd e M5s. E porre adesso il problema danneggia Bonaccini in Emilia Romagna"<br/><br/><br/><br/> </h2>
      <address><time datetime="2019-11-19T10:38:00+00:00">19 Nov 2019, 10:38</time> by <a rel="author">GIOVANNA CASADIO</a></address>
      <p>“Ha sbagliato Zingaretti a mettere la spilletta di partito sullo ius soli e lo ius culturae”. Davide Faraone è il capogruppo di Italia Viva al Senato. Siciliano di Palermo, 44 anni, è un fedelissimo renziano. Dice che la cittadinanza ai nuovi italiani è un tema di civiltà ma che si fa senza il clamore degli annunci dei Dem e la strumentalizzazione dei 5Stelle.<br/><br/><b>Faraone, Di Maio si è detto “sconcertato” perché il segretario del Pd , Zingaretti ha posto tra le priorità la legge su ius culturae. Anche lei lo è?</b><br/>“Lo ius culturae è una legge di civiltà. Ma il modo in cui è stato affrontato un tema nobile come questo è squallido”<br/><br/><b>Perché?</b><br/>“Sembra una ripicca politica da parte del Pd e una strumentalizzazione dei 5Stelle per cui è solo un argomento che fa perdere consensi. Nell’uno e nell’altro caso, sono i leader della foto di Narni. Inoltre avviare a Bologna lo scontro è allucinante: danneggia il candidato governatore del centrosinistra, Stefano Bonaccini”.<br/><br/><b>Bonaccini si è smarcato. Ha indicato altre priorità. Ha ragione lui?</b><br/>“Ha ragione, sì. Se ci si avvia sul terreno della polemica partitica sullo ius soli  è un danno per il voto in Emilia Romagna, dove Bonaccini ha popolarità e chance. Il punto è: se ciascun partito butta la sua merce su tavolo non ne usciamo. Così post,o lo ius culturae è una sorta di ricatto in risposta a un uguale metodo ricattatorio: i 5Stelle ricattano sul No allo scudo penale per l’Ilva e il Pd idem con il Sì allo ius culturae. E meno male che eravamo noi di Italia Viva a picconare il governo”.<br/><br/><b>In Parlamento cosa si muove sullo ius culturae? E voi lo voterete? </b><br/>“Fino ad oggi ci sono tre proposte di legge: una di Laura Boldrini, l’altra di Matteo Orfini, entrambi dem, e una di Renata Polverini quindi del centrodestra. Se di questo argomento si appropriano le ideologie, non si realizzerà mai. Non è accettabile subire la concezione odiosa di Salvini per cui è un tema che ha a che fare con la sicurezza e con lo scontro tra razze. Lo ius culturae è al contrario l’emblema che l’odio e l’intolleranza si sconfiggono a scuola con la cultura di integrazione e cittadinanza”.<br/><br/><b>Quindi Italia Viva voterà lo ius culturae?</b><br/>“Ma certo. Ricordo che Renzi così come per le unioni civili, pensava alla fiducia sullo ius culturae pur di approvarlo”.<br/><br/><b>Però voi renziani non la ritenete una priorità come fa il Pd?  </b><br/><b>“Penso </b>che mettere lo ius culturae nell’agenda di governo equivalga a non fare la legge. Va approvata senza ultimatum, senza forzature. E’ una partita culturale, da vincere. Non mi piace, ripeto, la logica in cui l’ha posta il Pd, di un aut aut ai 5Stelle.  Così come vanno aboliti i decreti “insicurezza” che sono una aberrazione. Così come vanno abbattute le tasse”.<br/><br/><b>Il governo può scivolare sullo ius culturae?</b><br/>“No. Andremo avanti perché sarebbe da Trattamento sanitario obbligatorio se dopo così poche settimane decidessimo di smobilitare. Porteremo avanti temi qualificanti”.<br/><br/><b>Beh, Italia Viva apre un fronte al giorno. Adesso in manovra anche contro quota 100.</b><br/><b>“</b>Ci sono alcuni punti per noi importanti su cui facciamo battaglie. Vogliamo abolire quota 100 sulle pensioni per dare di più a  famiglie e giovani”.<br/> <br/> </p>
    </article>
  </body>
</html>