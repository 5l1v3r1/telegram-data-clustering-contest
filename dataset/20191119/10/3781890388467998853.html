<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742515"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="'ดีเจแมน'ยันค่าสินสอด-จัดงาน เงินส่วนตัวไม่เกี่ยวแชร์"/>
    <meta property="og:description" content="'ดีเจแมน-ใบเตย' เข้าชี้แจงคดีแชร์ Forex 3D ยันค่าสินสอดและค่าจัดงาน คือเงินส่วนตัวไม่เกี่ยวกับเงินแชร์"/>
  </head>
  <body>
    <article>
      <h1>'ดีเจแมน'ยันค่าสินสอด-จัดงาน เงินส่วนตัวไม่เกี่ยวแชร์</h1>
      <address>
        <time datetime="2019-11-19T10:37:00+00:00">19 Nov 2019, 10:37</time>
      </address>
      <p>
        <b>'ดีเจแมน-ใบเตย' เข้าชี้แจงคดีแชร์ Forex 3D ยันค่าสินสอดและค่าจัดงาน คือเงินส่วนตัวไม่เกี่ยวกับเงินแชร์</b>
      </p>
      <p>เมื่อวันที่ 19 พ.ย. ที่บริเวณด้านหน้ากองคดีธุรกิจการเงินนอกระบบ กรมสอบสวนคดีพิเศษ หรือดีเอสไอ  ชั้น 8 ศูนย์ราชการฯ อาคารบี ถนนแจ้งวัฒนะ นายพัฒนพล กุญชร ณ อยุธยา หรือดีเจแมน และน.ส.สุธีวัน ทวีสิน หรือใบเตย  นักร้องชื่อดัง สามีภรรยา ให้สัมภาษณ์สื่อมวลชน กรณีเดินทางมาให้ปากคำพนักงานสอบสวน กรมสอบสวนคดีพิเศษ หรือดีเอสไอ  ในฐานะพยานเกี่ยวกับคดีแชร์ Forex 3D<br/><br/>ดีเจแมน ระบุว่า ยืนยันความบริสุทธิ์ตัวเองว่าไม่เกี่ยวข้องกับแชร์ เพราะก็เป็นผู้เสียหายเหมือนกัน ในวันนี้ก็ได้เอาสเตทเม้นต์มาชี้แจงเส้นทางที่มาของการเงิน ที่ผ่านมาไม่พบพิรุธอะไรกับ นายอภิรักษ์ โกฏธิ แต่รู้จักกันมานานแล้ว เนื่องจากรู้จักกันเพราะเคยคุยกันเรื่องพระเครื่องเลยได้มีโอกาสได้มาทำธุรกิจร่วมกัน มีการลงทุนครั้งแรกแค่ 1 แสนบาท หลังจากนั้นเมื่อทราบว่าได้ผลตอบรับที่ดีจึงลงทุนเพิ่มจนกลายเป็น 1 ล้านบาท แต่ตอนนี้ก็ได้ผลตอบแทนล้านชนล้านแล้ว</p>
      <figure>
        <img src="https://www.dailynews.co.th/admin/upload/20191119/news_QizLnfAkGk173930_533.jpg?v=20191120052?v=6052"/>
      </figure>
      <p>"เรื่องค่าสินสอดกับค่าจัดงาน ยืนยันว่าไม่ใช่เงินแชร์แน่นอน เป็นเงินของผมเอง เป็นเงินสินทรัพย์ไม่ใช่เงินสด เป็นจำนวนเงินที่รวมค่าต่างๆ เช่น บ้านที่จะซื้อในอนาคต เพชร ทอง ส่วนภาพที่เป็นการประชุมที่เป็นข่าวนั้น เป็นเพียงการพูดคุยเรื่องธุรกิจตัวหนึ่งที่เกี่ยวกับผลิตภัณฑ์ยา ไม่เกี่ยวเรื่องแชร์ใดๆทั้งสิ้น ส่วนเงินใส่ซองของ นายอภิรักษ์ ที่มีข่าวว่าใส่ถึง 10 ล้าน ไม่ใช่แน่นอน ในวันนี้คงต้องอยู่สอบปากคำต่อ ยินดีให้ความร่วมมือทุกขั้นตอน"<br/>.</p>
      <figure>
        <img src="https://www.dailynews.co.th/admin/upload/20191119/news_TmkAOvxiUi174022_533.jpg?v=20191120052?v=3968"/>
      </figure>
    </article>
  </body>
</html>