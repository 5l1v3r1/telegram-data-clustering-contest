<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/jubilej-in-slovo-vrhunske-predstave"/>
    <meta property="og:site_name" content="Primorske novice"/>
    <meta property="article:published_time" content="2019-11-19T10:26:07+00:00"/>
    <meta property="og:title" content="Jubilej in slovo vrhunske predstave"/>
    <meta property="og:description" content="Uspešnica Jez je v ljubljanski Drami zaživela 23. aprila 2001 in se po 18 letih poslovila z 200. ponovitvijo. Štiri zadnje uprizoritve drame, postavljene v pub, je pet vrhunskih igralcev odigralo v Pivovarni Union."/>
  </head>
  <body>
    <article>
      <h1>Jubilej in slovo vrhunske predstave</h1>
      <address><time datetime="2019-11-19T10:26:07+00:00">19 Nov 2019, 10:26</time> by <a rel="author">Andraž Gombač</a></address>
      <p>
        <b>Uspešnica Jez je v ljubljanski Drami zaživela 23. aprila 2001 in se po 18 letih poslovila z 200. ponovitvijo. Štiri zadnje uprizoritve drame, postavljene v pub, je pet vrhunskih igralcev odigralo v Pivovarni Union.</b>
      </p>
      <figure>
        <img src="https://static.primorske.si/foto/highres/promenada/720326_267-jez200-1.jpg"/>
        <figcaption>V Jezu so 18 let igrali (z leve) Aleš Valič, Igor Samobor, Saša Pavček, Ivo Ban in Branko Šturbej.  Foto: Andraž Gombač</figcaption>
      </figure>
      <p><b>LJUBLJANA</b> &gt; Veliko uspešnico Slovenskega narodnega gledališča Drama Ljubljana je precej oboževalcev hodilo gledat spet in spet, tako mojstrska je bila uprizoritev igre, ki jo je leta 1997 tedaj 26-letni dramatik <b>Conor McPherson</b> postavil v pub na domače irsko podeželje, v zakotje, kjer štirje dedci za šankom nerodno snubijo prišlekinjo iz mesta. Navidez se ne dogaja nič posebnega, mojstrsko pa je prepletanje dialogov in monologov, polnih anekdot, zgodbic o nadnaravnih pojavih, ki so jih izkusili vaščani, osebnih tragedijah, samoti in osamljenosti.</p>
      <p>Predstavo, v kateri liki popijejo precej piva (in še česa močnejšega), so ob slovesu štirikrat ponovili v vsakič razprodani Kozlerjevi dvorani Pivovarne Union. Med 100 gledalci so bili v petek tudi svojci ustvarjalcev in iz prve vrste si je predstavo vnovič ogledal 91-letni režiser <b>Mile Korun</b>.</p>
      <p>Na prizorišču, nekoliko drugačnem od matičnega v Mali drami, so še poslednjič briljirali <b>Saša Pavček</b>, <b>Ivo Ban</b>, <b>Aleš Valič</b>, <b>Igor Samobor</b> in <b>Branko Šturbej</b>. Igro so popestrili tudi z nekaj improvizacije, Ban je mimogrede duhovito omenil Šturbejev poviti prst, Samobor pa je kot Jim med svojim monologom z nogo ponesreči na tla zbil desko, prislonjeno ob šank, in se ujezil na oštirja: “Pa kako imaš to narejeno?!”</p>
      <p>Predstavo, ki je spomladi postala polnoletna, si je ob slovesu ogledala tudi večina drugih ustvarjalcev - za uspeh so zaslužni še prevajalka <b>Tina Mahkota</b>, lektorica <b>Tatjana Stanič</b>, dramaturginja <b>Darja Dominkuš</b>, scenografinja in kostumografinja <b>Janja Korun </b>in drugi. Po priklonih in dolgem aplavzu je direktor Drame <b>Igor Samobor</b> zaželel srečo vsem, ki se bodo še lotili postavljanja Jeza na oder, v torto pa je režiser Mile Korun zarezal s Sašo Pavček.</p>
      <p>Igralci, ki pravijo, da so se v Jezu počutili kot uigran bend, ob izteku lepe zgodbe seveda čutijo nekaj žalosti, sploh ker zanimanje za uspešnico zlepa ne usahne. A soglašajo, da je slovo ob lepem jubileju bržkone res pravšnje.  </p>
      <slideshow>
        <figure>
          <img src="https://static.primorske.si/foto/highres/promenada/720326_267-jez200-6.jpg"/>
          <figcaption>Ob jubileju so se igralcem ob torti pridružili še drugi ustvarjalci, tudi režiser Mile Korun (v sredini). Foto: Andraž Gombač</figcaption>
        </figure>
        <figure>
          <img src="https://static.primorske.si/foto/highres/promenada/720326_jez200-3.jpg"/>
          <figcaption>Foto: Andraž Gombač</figcaption>
        </figure>
      </slideshow>
    </article>
  </body>
</html>