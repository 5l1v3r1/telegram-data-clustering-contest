<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/selishta-pompeiio-bryag-1618324.html"/>
    <meta property="og:site_name" content="Cross"/>
    <meta property="article:published_time" content="2019-11-19T10:38:00+00:00"/>
    <meta property="og:title" content="САЩ вече не смятат за незаконни еврейските селища на Западния бряг"/>
    <meta property="og:description" content="/КРОСС/ Държавният секретар на Съединените щати Майк Помпейо обяви поредна рязка промяна в политиката на Вашингтон в Близкия изток, предаде Ройтерс. Помпейо съобщи, че администрацията на президента Доналд Тръмп вече не смята за незаконни еврейските селища на Западния бряг. "/>
  </head>
  <body>
    <article>
      <h1>САЩ вече не смятат за незаконни еврейските селища на Западния бряг</h1>
      <address>
        <time datetime="2019-11-19T10:38:00+00:00">19 Nov 2019, 10:38</time>
      </address>
      <p>/КРОСС/ Държавният секретар на Съединените щати Майк Помпейо обяви поредна рязка промяна в политиката на Вашингтон в Близкия изток, предаде Ройтерс. Помпейо съобщи, че администрацията на президента Доналд Тръмп вече не смята за незаконни еврейските селища на Западния бряг. </p>
      <p>Помпейо обяви, че Вашингтон се отказва от юридическо становище от 1978 г., според което еврейските селища в тези палестински територии са в нарушение на международното право. Еврейските селища са създадени от Израел на Западния бряг на земя, окупирана по време на войната в Близкия изток от 1967 година. Този ход е пореден удар срещу стремежите на палестинците за създаване на независима държава.</p>
      <p>"Установяването на израелски селища на Западния бряг не е в нарушение на международното право. Искам да подчертая няколко важни неща - първо - признаваме, че израелският съд могат да вземат законови решения въз основа на оценка на фактите на място. Съединените щати не изразяват възглед за законовия статут на което и да е селище. Второ - не поставяме под въпрос статута на Западния бряг - това е въпрос, който трябва да решат израелци и палестинци", каза Майк Помпейо.</p>
      <p>
        <b>Реакции</b>
      </p>
      <p>Израелският премиер Бенямин Нетаняху приветства администрацията на Доналд Тръмп, че "поправя една историческа несправедливост". </p>
      <p>Говорител на палестинския президент Махмуд Абас обаче упрекна Тръмп, че погазва международното право. </p>
      <p>Европейският съюз продължава да смята израелските селища в окупирани палестински територии за незаконни, гласи изявление на първия дипломат на съюза Федерика Могерини, която призовава Тел Авив да прекрати заселническата дейност. ЕС ще продължи да подкрепя решение, водещо до създаването на две държави, добави Могерини.</p>
      <p>Непроменена остава и позицията на Русия, заявиха от външното министерство на страната.  Според Москва е необходимо комплексно политическо решение на израелско-палестинския конфликт на основата на решение с две държави в границите от 1967 година.</p>
      <p>Един от американските съюзници в Близкия изток - Йордания, също не спести критиките си. Йорданският външен министър Айман Сафади заяви, че еврейските селища на Западния бряг подкопават надеждите за решаване на 70-годишния израелско-палестински конфликт чрез създаване на палестинска държава редом с Израел.</p>
      <p>Посолството на Съединените щати в Израел издаде предупреждение към американските граждани за възможни атаки в Ерусалим и палестинските територии. </p>
      <p>
        <b>Санкции срещу Ирак</b>
      </p>
      <p>Американският първи дипломат Майк Помпейо обяви също, че Вашингтон ще наложи санкции срещу представители на властите в Ирак. По думите му мерките ще бъдат насочени срещу "корумпирани лица, които крадат богатствата на иракския народ", и срещу "тези, които убиват и раняват мирни демонстранти".</p>
      <p>Протестите в Ирак продължават вече втори месец. В сблъсъците загинаха повече от 300 души.</p>
      <p>
        <b>Допълнителни санкции за Иран</b>
      </p>
      <p>Помпейо обяви и допълнителни санкции срещу Иран заради решението на иранските власти да възобновят обогатяването на уран във Фордо.</p>
      <p>По-рано стана ясно, че Иран е отхвърлил още едно от ограниченията върху ядрената му програма, наложени със споразумението от 2015 година. </p>
      <p>Международната агенция за атомна енергия установи надвишаване на иранските запаси от тежка вода с тон и половина над допустимите 130 тона. Техеран вече надвиши разрешения размер на запасите си от обогатен уран, увеличи процента на обогатяване на суровината и въведе в експлоатация по-ефективно оборудване в ядрените си инсталации. </p>
      <p>
        <b>Всичко това стана през последните месеци, в отговор на американските санкции срещу иранската икономика.</b>
      </p>
      <p>Техеран подчертава, че ще се върне към задълженията си, щом европейските страни по ядрената сделка неутрализират ефекта от санкциите.</p>
    </article>
  </body>
</html>