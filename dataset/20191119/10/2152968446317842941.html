<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/19/evroparlamentyt-ne-uspia-da-uvelichi-biudjeta-na-es-za-2020-g.430077"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T10:38:00+00:00"/>
    <meta property="og:title" content="Европарламентът не успя да увеличи бюджета на ЕС за 2020 г."/>
    <meta property="og:description" content="Разходите остават 154 млрд.евро, Лондон трябва да продължи да плаща | Dnes.bg"/>
  </head>
  <body>
    <article>
      <h1>Европарламентът не успя да увеличи бюджета на ЕС за 2020 г.</h1>
      <h2>Разходите остават 154 млрд.евро, Лондон трябва да продължи да плаща</h2>
      <address><time datetime="2019-11-19T10:38:00+00:00">19 Nov 2019, 10:38</time> by <a rel="author" href="https://www.dnes.bg/author/259" target="_blank">Никола Димитров</a></address>
      <p>Европейският парламент не успя да договори по-висок бюджет на ЕС за 2020 г в приключилите рано тази сутрин преговори със страните членки. Така разходите на Съюза за догодина остават в размера, предложен от Европейската комисия - 153,6 млрд.евро. Леко са завишени само планираните резерви в случай на нужда.</p>
      <p>Преговорите започнаха още в петък, но страните не успяха да се споразумеят и те бяха подновени в понеделник.</p>
      <p>Малко след 1 ч сутринта българско време парламентът и страните членки съобщиха, че са постигнали компромис.</p>
      <p>Планираните разходи на ЕС включват и вноска от Обединеното кралство, което планира да излезе от Съюза до 31 януари. Въпреки това в споразумението за напускане, което все още предстои да бъде ратифицирано от британския и от Европейския парламент, е предвидено Лондон да продължи да внася своя дан към бюджета. Британските бенефициенти ще продължат да бъдат финансирани по европейски проекти.</p>
      <p>Бюджетът за 2020 г е по-голям с 3,4% от тазгодишния, тъй като се очаква в Брюксел да пристигнат повече фактури за осребряване. Догодина е последната година на настоящите европрограми и повече проекти са в завършваща фаза и трябва да бъдат платени. Заделен е и резерв от €1.5 милиард за непредвидени разходи.</p>
      <p>Въпреки, че не успяха да постигнат желаното от тях увеличаване на бюджета с 5,5 милиарда евро, евродепутатите все пак предотвратиха намаление на разходите с половин милиард, което беше желание на страните членки.</p>
      <p>Така в следващия европейски бюджет ще има 500 млн.повече за борба с климатичните промени и 50 млн.в плюс за студентската програма за обмен “Еразъм”. С 24 млн.евро е увеличена програмата за младежка заетост.</p>
      <p>Европейският парламент ще приеме бюджета следващата седмица. 93% от парите отиват за финансиране на европейски програми, 7 на сто са за издръжка на европейските институции.</p>
      <related>
        <h4>Още по темата</h4>
        <a href="https://www.dnes.bg/eu/2019/06/14/evrozonata-reshi-da-si-zadeli-sobstven-biudjet-v-es.413456"/>
        <a href="https://www.dnes.bg/obshtestvo/2018/12/05/es-ni-dava-4-47-mlrd-evro-za-2019-godina.395696"/>
      </related>
    </article>
  </body>
</html>