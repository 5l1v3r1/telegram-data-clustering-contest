<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560720/thessaloniki-epithesi-me-siderogrothia-se-13hrono-sto-sholeio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T10:11:35+00:00"/>
    <meta property="og:title" content="Θεσσαλονίκη: Επίθεση με σιδερογροθιά σε 13χρονο στο σχολείο"/>
    <meta property="og:description" content="Καταγγέλλει για την επίθεση 14χρονο και δύο εξωσχολικούς"/>
  </head>
  <body>
    <article>
      <h1>Θεσσαλονίκη: Επίθεση με σιδερογροθιά σε 13χρονο στο σχολείο</h1>
      <address>
        <time datetime="2019-11-19T10:11:35+00:00">19 Nov 2019, 10:11</time>
      </address>
      <p>
        <b>Καταγγέλλει για την επίθεση 14χρονο και δύο εξωσχολικούς</b>
      </p>
      <p>Eπίθεση με σιδερογροθιά και χτυπήματα στο πρόσωπο από τρία άγνωστα σε αυτόν άτομα, όπως καταγγέλλει και μάλιστα μέσα στην αυλή του σχολείου του, το 1ο Γυμνάσιο Ευκαρπίας, δέχθηκε ένας 13χρονος μαθητής. Ανάμεσα στους δράστες είναι και ένας 14χρονος μαθητής διπλανού σχολείου, ο οποίος συνελήφθη.</p>
      <p>
        <b>T</b>
        <b>ι υποστηρίζει η μητέρα</b>
      </p>
      <p>Μιλώντας στον ΑΝΤ1 τόσο το παιδί, όσο και οι γονείς του τόνισαν ότι το φαινόμενο αυτό είναι συχνό. «Κάλεσαν τον άντρα μου και του είπαν ότι το παιδί είχε χτυπήσει. Διαπιστώσαμε ότι τον χτύπησαν κι ότι δεν είχε χτυπήσει μόνος του στην πόρτα, όπως μας είπαν από το σχολείο. Είναι γνωστοί στην περιοχή, αλλά είναι κλειστά τα στόματα. Εχουν προκαλέσει κι άλλα προβλήματα, αλλά δεν μιλάει κανείς. Εμείς πήγαμε και καταθέσαμε μήνυση. Ηρθε ο ένας με τους γονείς του, αλλά δεν αποκάλυψε ποιοι ήταν οι άλλοι δύο» είπε η μητέρα του.</p>
      <p>«Έχουμε έναν οικισμό Ρομά, είναι κάτι τύποι περίεργοι που δημιουργούν προβλήματα» είπε ο πατέρας του παιδιού και πρόσθεσε: «Πήγαμε στο γραφείο καθηγητών και ήταν και η αστυνομία και μας εκλιπαρούσε ο διευθυντής να μην δώσουμε έκταση στο θέμα για να μην... δυσφημιστεί το σχολείο. Είχαν ψήσει ακόμα και τους αστυνομικούς. Εδώ στην Ευκαρπία έχουμε δύο περιστατικά το μήνα τέτοια».</p>
      <p>
        <b>Πήγε αιμόφυρτος στο διευθυντή</b>
      </p>
      <p>Με βάση την καταγγελία του 13χρονου και της μητέρας του, το αδιανόητο περιστατικό σημειώθηκε το μεσημέρι της Δευτέρας, σε κάποιο από τα διαλείμματα. Ο μαθητής βρισκόταν κοντά στην πόρτα του σχολείου μαζί με συμμαθητές του, όταν τον πλησίασαν ο 14χρονος μαζί με δύο εξωσχολικούς. Του είπαν να τους ακολουθήσει, για να μιλήσουν και όταν εκείνος αρνήθηκε να το κάνει, τον τράβηξαν από τα χέρια στο χώρο πίσω από το γυμναστήριο του σχολείου και άρχισαν να τον χτυπούν στο πρόσωπο.</p>
      <p>Στη συνέχεια τα τρία άτομα έφυγαν και ο 13χρονος πήγε αιμόφυρτος στο διευθυντή του σχολείου, στον οποίο ανέφερε το περιστατικό. Η μητέρα του υπέβαλε σύμφωνα με το <a href="https://www.ethnos.gr/ellada/72938_thessaloniki-htypisan-mathiti-me-siderogrothia-stin-ayli-toy-sholeioy?utm_source=push&amp;utm_medium=os">ethnos.gr</a> μήνυση, με αποτέλεσμα να συλληφθεί ο 14χρονος, ο οποίος κατηγορείται για απλές σωματικές βλάβες, αλλά και οι γονείς του με την κατηγορία της παραμέλησης εποπτείας ανηλίκου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1559387/kallithea-harakosan-me-kleidi-14hrono-mathiti/"/>
        <a href="https://www.neakriti.gr/article/ellada-nea/1556347/patra-suglonizei-to-gramma-tou-mathiti-pou-prospathise-na-autoktonisei-logo-bullying/"/>
      </related>
    </article>
  </body>
</html>