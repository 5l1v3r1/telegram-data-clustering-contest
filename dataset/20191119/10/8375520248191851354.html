<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-zvinuvativ-timoshenko-u-sprobi-posaditi-svojih-lyudey-na-solodenki-posadi-640900.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T10:09:50+00:00"/>
    <meta property="og:title" content="Зеленський звинуватив Тимошенко у спробі посадити своїх людей на «солоденькі» посади"/>
    <meta property="og:description" content="Глава держави додав, що Тимошенко «раз на п'ять років йде в опозицію до діючого президента, імітуючи турботу про народ»"/>
  </head>
  <body>
    <article>
      <h1>Зеленський звинуватив Тимошенко у спробі посадити своїх людей на «солоденькі» посади</h1>
      <address>
        <time datetime="2019-11-19T10:09:50+00:00">19 Nov 2019, 10:09</time>
      </address>
      <h4>Глава держави додав, що Тимошенко «раз на п'ять років йде в опозицію до діючого президента, імітуючи турботу про народ»</h4>
      <p>Президент України Володимир Зеленський заявляє, що лідер Всеукраїнського об'єднання «Батьківщина» Юлія Тимошенко пропонувала свої кандидатури для призначення на державні посади в обмін на підтримку партії «Слуга народу» в парламенті, однак їй було відмовлено через неприпустимість практики закулісних домовленостей.</p>
      <p>«Учора подивився «Свободу слова» на ICTV. Там Юлія Володимирівна розповідала, що пропонувала нам нових людей на різні посади. Людей, які «принесуть інвестиції»... Так, Юлія Володимирівна справді пропонувала. Вона принесла список своїх людей для призначення на «солодкі» місця. А натомість обіцяла протягом року голосувати за всі закони разом зі «Слугою народу» у Верховній Раді. Звісно, ми відмовили. Адже епоха договірняків скінчилася назавжди», - написав Зеленський на своїй сторінці в соцмережі Facebook у вівторок.</p>
      <p>Глава держави додав, що Тимошенко «раз на п'ять років йде в опозицію до діючого президента, імітуючи турботу про народ», назвавши це «дуже давньою українською традицією».</p>
      <figure>
        <img src="https://glavcom.ua/img/forall/users/49/4975/screenshot_2_26.jpg"/>
      </figure>
      <p>Як повідомлялося, 13 листопада Тимошенко повідомила, що парламентська фракція «Батьківщина» переходить в опозицію до влади. Вона зазначила, що <a href="https://glavcom.ua/country/society/rinok-zemli-timoshenko-blagaje-deputativ-shamenutisya-639584.html">«Батьківщина» не підтримує розпродаж землі</a>, приватизацію стратегічних об'єктів і «залишається на стороні народу».</p>
      <p>Раніше того самого дня <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">Рада ухвалила в першому читанні законопроект №2178-10</a> «Про обіг земель сільськогосподарського призначення». За нього проголосували 240 народних депутатів, зокрема 227 - від фракції «Слуга народу» і 13 позафракційних.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a></p>
      <blockquote><b>Читайте також<br/></b>   •  <b><a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html">Готуйтесь до землі! «Слуги народу» звели рахунки з Леніним, Сталіним та Тимошенко<br/></a></b>   •  <b><a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">Разумков: референдум про ринок землі може відбутися до 2024 року</a></b></blockquote>
      <related>
        <a href="https://glavcom.ua/country/politics/timoshenko-pishla-do-konstituciynogo-sud-iz-zakonoprojektom-pro-rinok-zemli-640704.html"/>
        <a href="https://glavcom.ua/economics/finances/nishchivniy-variant-dlya-ukrajini-timoshenko-prokomentuvala-import-elektroenergiji-z-rf-639943.html"/>
        <a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html"/>
      </related>
    </article>
  </body>
</html>