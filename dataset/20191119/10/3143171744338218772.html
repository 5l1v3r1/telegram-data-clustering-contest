<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-polizia-sventa-colpo-a-negozio-e-arresta-2-ladri.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T10:45:36+00:00"/>
    <meta property="og:title" content="Messina: Polizia sventa colpo a negozio e arresta 2 ladri"/>
    <meta property="og:description" content="Due ladri sono stati arrestati dalla Polizia a Messina mentre cercavano di scassinare un negozio su viale della Libertà. Entrambi hanno precedenti"/>
  </head>
  <body>
    <article>
      <h1>Messina: Polizia sventa colpo a negozio e arresta 2 ladri</h1>
      <address><time datetime="2019-11-19T10:45:36+00:00">19 Nov 2019, 10:45</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Cipriani e Rigano sono stati bloccati mentre cercavano di entrare dal retro in un negozio di viale Libertà</i>
      </p>
      <p>Sono stati arrestati stanotte, intorno alle 02, il 44enne Alessandro <b>Cipriani</b>, di Taurianova, e Carmelo <b>Rigano</b> (28), messinese.</p>
      <p>La Polizia si ha sorpresi a scassinare l’ingresso secondario di un esercizio commerciale lungo viale della Libertà. Per loro è scattato l’arresto in flagranza.</p>
      <p>I due hanno raggiunto l’ingresso sul retro dell’attività presa di mira attraverso il giardino interno dello stabile in cui la stessa si trova. Un abitante della zona ha però sentito rumori sospetti ed ha avvisato la sala operativa della Questura.</p>
      <p>Le Volanti ci hanno messo pochissimo ad arrivare e circondare lo stabile.</p>
      <p>Cipriani e Rigano hanno inizialmente provato a nascondersi tra le piante del giardino, per poi scavalcare la ringhiera di recinzione provando a scappare, ma sono stati bloccati dalla Polizia e arrestati.</p>
      <p>Uno dei due indossava guanti in lattice e aveva nella tasca dei pantaloni una mini torcia e una chiave-estrattore col bussolotto di una serratura ancora incastrato. Sull’ingresso del retro del negozio c’erano chiari segni di forzatura.</p>
      <p>Dopo la notte in cella, sono attesi oggi davanti al giudice per la direttissima. Entrambi sono volti noti alle Forze dell’Ordine. Il calabrese aveva da poco “scontato” un mese all’obbligo di soggiorno, mentre il messinese aveva l’obbligo di presentazione alla polizia giudiziaria.</p>
    </article>
  </body>
</html>