<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904325/marca-spaanse-bondscoach-moet-weer-plaatsmaken-en-kan-tranen-niet-bedwingen.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T10:29:00+00:00"/>
    <meta property="og:title" content="'Spaanse bondscoach wordt bedankt na kwalificatiereeks: tranen in de kleedkamer'"/>
    <meta property="og:description" content="Robert Moreno lijkt maandagavond voor de laatste keer een wedstrijd van de nationale ploeg van Spanje te hebben geleid. Volgens Marca is de 42-jarige bondscoach vóór de afsluitende kwalificatiewedstrijd tegen Roemenië al bedankt voor bewezen diensten. Moreno fungeerde onder Luis Enrique als assistent-bondscoach, maar schoof afgelopen zomer door nadat Enrique moest terugtreden wegens privéomstandigheden. De oud-trainer van onder meer FC Barcelona wilde zijn ernstig zieke dochter bijstaan, die inmiddels is overleden aan kanker. Moreno nam de honneurs waar tijdens de laatste kwalificatiewedstrijden en leidde Spanje naar het EK. 'Luis Enrique gaat na verlies van dochtertje toch weer als bondscoach aan de slag' Italië vernedert Armenië, Van 't Schip en Griekenland winnen van Finland"/>
  </head>
  <body>
    <article>
      <h1>'Spaanse bondscoach wordt bedankt na kwalificatiereeks: tranen in de kleedkamer'</h1>
      <address>
        <time datetime="2019-11-19T10:29:00+00:00">19 Nov 2019, 10:29</time>
      </address>
      <p>
        <b>Robert Moreno lijkt maandagavond voor de laatste keer een wedstrijd van de nationale ploeg van Spanje te hebben geleid. Volgens Marca is de 42-jarige bondscoach vóór de afsluitende kwalificatiewedstrijd tegen Roemenië al bedankt voor bewezen diensten.</b>
      </p>
      <p>Moreno fungeerde onder Luis Enrique als assistent-bondscoach, maar schoof afgelopen zomer door nadat Enrique moest terugtreden wegens privéomstandigheden. De oud-trainer van onder meer FC Barcelona wilde zijn ernstig zieke dochter bijstaan, die inmiddels is overleden aan kanker. Moreno nam de honneurs waar tijdens de laatste kwalificatiewedstrijden en leidde Spanje naar het EK.</p>
      <p>In Spanje wordt echter gefluisterd dat Enrique weer aan de slag gaat als bondscoach na het persoonlijk drama, waardoor hij getroffen werd. Moreno zou voor de wedstrijd tegen Roemenië al te horen hebben gekregen dat hij weer plaats moest maken: volgens <a href="https://www.marca.com/futbol/seleccion/2019/11/18/5dd31853ca4741e6508b45cf.html">Marca</a> was hij tot tranen toe geroerd toen hij het nieuws maandagavond bekendmaakte aan de spelersgroep. Ook de spelers – die een goede verstandhouding hebben met Moreno – hebben naar verluidt geëmotioneerd gereageerd op het afscheid van de bondscoach.</p>
      <p>De Spaanse bond belegt dinsdagmiddag een persconferentie. Waarschijnlijk wordt de nieuwe bondscoach gepresenteerd.</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904265/-luis-enrique-keert-na-persoonlijk-drama-weer-terug-als-bondscoach-op-het-ek-.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904289/itali-laat-geen-spaan-heel-van-armeni-guidetti-trefzeker-bij-zweden.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>