<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119511-zelenovic-u-narednih-nekoliko-dana-smeniti-sve-clanove-rem-a-i-izabrati-nove?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T10:30:03+00:00"/>
    <meta property="og:title" content="Zelenović: U narednih nekoliko dana smeniti sve članove REM-a i izabrati nove"/>
    <meta property="og:description" content="Predsednik Zajedno za Srbiju Nebojša Zelenović izjavio je danas da zahteva od vlasti u Srbiji da u narednih nekoliko dana smeni sve članove REM-a i da se izaberu novi članovi koji će, kako je kazao, ličnim kredibilitetom i privrženošću slobodi javne reči u kratkom roku stabilizovati medijsku scenu i primiriti uzavrelu atmosferu u društvu.Zelenović je rekao da od &quot;medijskog rata u koji je predsednik Srbije Aleksandar Vučić duboko zagazio niko neće imati koristi, a po najmanje vlast&quot; i da zato traži da se zaustave pre nego što &quot;eskalira kriza koju niko neće moći da kontroliše&quot;.&quot;Poslednjih nekoliko dana se situacija radikalizujuje jer je Vučić dao nalog ekstremnim desničarima, plaćenim novinarima i analitičarima da krenu u lov na veštice i da javno prete svim slobodnim novinarima, a posebno novinarima TV N1, koji imaju hrabrosti da ga pitaju bilo šta što mu nije po volji&quot;, naveo je Zelenović u pisanoj izjavi.On je rekao da &quot;medijskog napada&quot; nije poštedjena ni evropska poslanica Tanja Fajon nakon sastanka koji je…"/>
  </head>
  <body>
    <article>
      <h1>Zelenović: U narednih nekoliko dana smeniti sve članove REM-a i izabrati nove</h1>
      <address>
        <time datetime="2019-11-19T10:30:03+00:00">19 Nov 2019, 10:30</time>
      </address>
      <p><b>Predsednik Zajedno za Srbiju Nebojša Zelenović izjavio je danas da zahteva od vlasti u Srbiji da u narednih nekoliko dana smeni sve članove REM-a i da se izaberu novi članovi koji će, kako je kazao, ličnim kredibilitetom i privrženošću slobodi javne reči u kratkom roku stabilizovati medijsku scenu i primiriti uzavrelu atmosferu u društvu.</b>Zelenović je rekao da od "medijskog rata u koji je predsednik Srbije Aleksandar Vučić duboko zagazio niko neće imati koristi, a po najmanje vlast" i da zato traži da se zaustave pre nego što "eskalira kriza koju niko neće moći da kontroliše".<br/><br/>"Poslednjih nekoliko dana se situacija radikalizujuje jer je Vučić dao nalog ekstremnim desničarima, plaćenim novinarima i analitičarima da krenu u lov na veštice i da javno prete svim slobodnim novinarima, a posebno novinarima TV N1, koji imaju hrabrosti da ga pitaju bilo šta što mu nije po volji", naveo je Zelenović u pisanoj izjavi.<br/><br/>On je rekao da "medijskog napada" nije poštedjena ni evropska poslanica Tanja Fajon nakon sastanka koji je zajedno sa delegacijom Evropskog parlamenta imala sa predsednikom Vučićem.<br/><br/>"Očigledno je da mu je i ona postavila nezgodna pitanja pa je i ona postala meta", naglasio je Zelenović.<br/><br/>On je naveo da je situacija "eskalirala kada je Vučić poslao šefa svoje lične Pres službe Suzanu Vasiljević da na televiziji sa nacionalnom frekvencijom preti svima koji drugačije misle i da optuži novinare N1 da su krivi za zdravstveno stanje predsednika Srbije".<br/><br/>"Cela Srbija zna da upravo ta Suzana Vasiljević po Vučićevom nalogu uredjuje gotovo sve medije u Srbiji i sprovodi medijske hajke protiv svakoga koga Vučić označi kao ličnog neprijatelja, a sada i crta mete na čelima nepodobnih novinara", rekao je Zelenović.<br/><br/>On je rekao da je Srbija na ivici "gradjanskog sukoba" u koji je "gura predsednik Vučić".</p>
    </article>
  </body>
</html>