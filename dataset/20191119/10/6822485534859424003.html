<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T10:11:00+00:00"/>
    <meta property="og:title" content="درس‌هايی از حوادث اخیر در کشور"/>
    <meta property="og:description" content="۹ سوره در قرآن مسلمانان را دعوت به دشمن‌شناسي مي‌كند. از ميان يكصد و چهارده سوره قرآن در آغاز ۹ سوره به مسلمانان يادآور‌ مي‌شود كه دوستي با خدا و محبت به او حساب و كتابي دارد و دشمني با دشمنان خدا سفارش شده است. سوره‌هاي برائت، احزاب، محمد (ص)، ممتحنه، منافقون، معارج، بيّنه، كافرون و مسد از جمله اين سوره‌ها هستند."/>
  </head>
  <body>
    <article>
      <h1>درس‌هايی از حوادث اخیر در کشور</h1>
      <address>
        <time datetime="2019-11-19T10:11:00+00:00">19 Nov 2019, 10:11</time>
      </address>
      <p>۹ سوره در قرآن مسلمانان را دعوت به دشمن‌شناسي مي‌كند. از ميان يكصد و چهارده سوره قرآن در آغاز ۹ سوره به مسلمانان يادآور‌ مي‌شود كه دوستي با خدا و محبت به او حساب و كتابي دارد و دشمني با دشمنان خدا سفارش شده است. سوره‌هاي برائت، احزاب، محمد (ص)، ممتحنه، منافقون، معارج، بيّنه، كافرون و مسد از جمله اين سوره‌ها هستند.</p>
      <p>آيات مربوط به دشمن‌شناسي در قرآن بيش از آيات الاحكام است. يكصد و نود و يك مرتبه واژه «ضَلّ»، پانصد و بيست و يك مرتبه واژه «كفر» و سي و هفت مرتبه واژه «نفاق» و چهل و پنج مرتبه واژه «صّد» در قرآن آمده است. خداوند در قرآن مي‌فرمايد؛ «اي كساني كه ايمان آورده‌ايد! دشمن من و دشمن خود را دوست نگيريد» (ممتحنه آيه اول)</p>
      <p>حوادث چند روز گذشته نشان داد كه هيچ نسبتي بين ملت ايران با آنچه در مورد مخالفت با مقوله تصميم‌گيري دولت در خصوص افزايش قيمت بنزين و اعمالي كه ضد انقلاب و منافقين و سلطنت‌طلب‌ها و فرقه ضاله بهائيت صادر مي‌شود وجود ندارد. يك مسلمان و يك شهروند ايراني نمي‌تواند عقلا با آنچه از سوي رسانه‌هاي اهريمني آمريكا، انگليس و رژيم صهيونيستي مبني بر آشوب صادر مي‌شود همراهي كند. اين از بصيرت مردم حكايت مي‌كند. همين درك عميق باعث شد خيلي زود اطراف كساني كه به فرمان سرويس‌هاي غربي، عربي و عبري سازمان‌دهي شده بودند خالي شود و نيروهاي امنيتي بساط آنها را جمع كنند.</p>
      <p>حوادث چند روز اخير چند درس براي مردم ما و چند هشدار براي دشمن داشت كه در زير به آن اشاره مي‌شود.</p>
      <p>۱- جمع شدن بساط آشوب طي دو روز گذشته نشان داد كه ايران، عراق و لبنان نيست كه سرويس‌هاي جاسوسي و جريان نفوذ دشمن بتوانند بر موج نارضايتي و يا مطالبات مردم سوار شوند و آن را به هر سويي كه مي‌خواهند ببرند. خيلي زود سرشاخه‌هاي آشوب شناسايي و دستگير شدند و مردم نيز با بصيرت و تحليل دقيق از اوضاع حساب خود را از اشرار و آشوب‌طلبان جدا كردند.</p>
      <p>۲- قدرت و صلابت و خويشتن‌داري نيروهاي امنيتي نشان داد آنها بر اوضاع مسلط هستند همانطور كه نيروهاي نظامي ارتش و سپاه در حراست از مرزهاي جمهوري اسلامي هوشيارند و اجازه نمي‌دهند دشمنان به آن نفوذ كنند و در لحظه، آماده واكنش هستند. نيروهاي اطلاعاتي و امنيتي در داخل در رصد تحركات منافقين و ضد انقلاب و اصحاب كفر دست به ماشه هستند و اجازه مانور نرم و سخت را به دشمن نمي‌دهند.</p>
      <p>۳- تصميم دولت مبني بر اصلاح قيمت و مصرف سوخت ده‌ها دليل كارشناسي دارد. البته دلايلي هم در همين سطح كارشناسي مبني بر مخالفت با آن وجود دارد. اما در مجموع هر تصميم در سطح ملي و رسيدن به عزم، فرآيند خود را دارد كه اين فرآيند طي شده است. وقتي قواي كشور در مورد يك تصميم به عزم رسيدند مخالفت با آن همانطوري‌كه رهبر انقلاب فرمودند جايز نيست. اگر اين عزم يك پيوست هوشمند رسانه‌اي داشت فرصت را از دشمن براي آشوب‌طلبي سلب مي‌كرد يا خسارت آن را به پايين‌ترين حد مي‌رساند.</p>
      <p>۴- قطعا از اين تصميم دولت سه دهك پايين به ويژه در روستاها و نيز كساني كه خودرو ندارند و نيازي به زدن بنزين ۱۵۰۰ توماني و ۳۰۰۰ توماني پيدا نمي‌كنند منتفع مي‌‌شوند. يارانه‌اي كه از اين طريق نصيب آنها مي‌شود يك نمكي روي سفره آنها مي‌آورد. اميدواريم دولت بموقع پرداخت‌هاي خود را انجام دهد. واقعي شدن قيمت انرژي در كشور يك گام به سوي شفاف‌سازي است.</p>
      <p>۵- بخشي از كساني كه در آشوب‌هاي چند روز گذشته سهيم بودند و به فرمان منافقين و سلطنت‌طلب‌ها با ايجاد راهبندان و ترافيك مزاحم كسب و كار مردم شدند با پلاك مشخص و نوع ماشين‌هاي مدل بالا معلوم شده از چه طبقه‌اي بوده‌اند قضات شجاع و چشم و گوش بيدار مأموران حفظ امنيت مردم بايد خسارات وارده به بيت‌المال، اموال عمومي و خصوصي را از اين جماعت بگيرند و در احكام قضائي مجازات‌هاي سنگين مالي را اعمال نمايند.</p>
      <p>۶- كاخ سفيد از يك سو و وزيرخارجه آمريكا از سوي ديگر رسما حمايت خود را از منافقين و سلطنت‌‌طلب‌ها و ضد انقلاب آشوب‌گر اعلام كردند. آنها به اسم حمايت از مردم از اشرار در بيانيه‌هاي رسمي دفاع كردند. سؤال اين است آيا تحريم‌هاي ظالمانه و به تعبير آنها فلج كننده عليه ملت ايران با اين حمايت فريبكارانه و مزورانه چگونه قابل جمع است؟ اگر آنها مي‌خواهند از ملت ايران حمايت كنند چرا با نقض پيمان برجام و اعمال تحريم‌هاي جديد علاوه بر تحريم‌هاي قديم، كمر به نابودي اقتصاد كشور بسته‌‌اند. آنها بايد بدانند ضعيف‌تر از آن هستند كه آسيبي به اقتصاد كشور وارد كنند ملت در جنگ اقتصادي عليه استكبار و استبداد جهاني پيروز خواهد شد.</p>
      <p>۷- آمريكا و رفقاي اروپايي او بايد بدانند در ايران يك نظام مردم سالارانه مستقر است. مردم هوشياري و بصيرت ديني دارند. اين نظام سلسله اعصاب امنيتي،‌ قضائي و دفاعي خوبي دارد و از عهده نبردهاي نرم و سخت طي ۴۰ سال گذشته برآمده است. دولت مستقر با رأي مردم روي كار آمده تا وقتي مستظهر به تنفيذ رهبري است مورد حمايت حتي منتقدين او و كساني كه به او رأي نداده‌اند هم مي‌باشد. لذا تكان دادن اركان نظام با جنگ‌ رسانه‌اي، ترور شخصيتي و ترور سياسي ممكن نيست. اين نظام از يك مركزيت هوشمند رهبري و هدايت مي‌شود والحمدلله در چهار دهه گذشته با تأييدات الهي به جلو رفته است.</p>
      <p>مانور نرم اخير توسط دشمن صرفا بخش باقي‌مانده عناصر خود فروخته و جريان فعال كفر و نفاق را لو داد كه در تور رسيدگي قضائي گرفتار آمده‌اند و تا مرز تسليم از اين گرفتاري رهايي نخواهند يافت.</p>
      <p>۸- تحركات بدنه دولت در كنترل بازار، قيمت‌ها و پاسخ به سؤالات مردم نشان داد عناصر دلسوزي در دولت وجود دارد، كه پاي كار هستند تا مشكلات بيشتري براي مردم پديد نيايد. مردم بايد از طريق رسانه ملي در جريان اين آزمون و فرصت تاريخي براي اصلاح ساختارهاي اقتصادي قرار گيرند. انصافا صدا و سيما در جريان اطلاع‌رساني و نيز تحليل رويدادهاي اخير و افشاي چهره اشرار و نيز انعكاس تفاوت صداي مردم با صداي اشرار، خوب عمل كرد و توانست از عهده تنوير افكار عمومي در اين‌باره برآيد. رسانه‌ها و نيز نخبگان و جريان‌هاي سياسي هم با هوشمندي جلوي شرارت مخالفان نظام را گرفتند و مرز بين نقد مشفقانه و مخالفت شريرانه را رعايت كردند و اين در روشنگري و تعيين اوضاع براي مردم بسيار مؤثر بوده است.</p>
      <p>منبع: روزنامه رسالت</p>
    </article>
  </body>
</html>