<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188706/Vijftien-jaar-cel-voor-Oostvoornse-kofferbakmoord"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-19T10:43:35+00:00"/>
    <meta property="og:title" content="Vijftien jaar cel voor Oostvoornse kofferbakmoord"/>
    <meta property="og:description" content="Leon van M. uit Brielle is veroordeeld tot vijftien jaar celstraf voor de moord op Caroline van Toledo in 2005. De straf is lager dan de eis van justitie van twintig jaar."/>
  </head>
  <body>
    <article>
      <h1>Vijftien jaar cel voor Oostvoornse kofferbakmoord</h1>
      <address>
        <time datetime="2019-11-19T10:43:35+00:00">19 Nov 2019, 10:43</time>
      </address>
      <slideshow>
        <figure>
          <video src="https://rijnmond.bbvms.com/custom/getDownload?sourceid=4DD194C1DAF33524C12584B7003CC6E7"/>
          <figcaption>Vijftien jaar cel voor Oostvoornse kofferbakmoord</figcaption>
        </figure>
        <figure>
          <img src="https://imgr.rgcdn.nl/d0874502cc8d409f8128a6cc71eeb5a2/opener/Foto-MediaTV-ANP.jpg?v=FbYQyHpweuUdCGHb8k6XnQ2"/>
          <figcaption>Foto: MediaTV (ANP)</figcaption>
        </figure>
      </slideshow>
      <h4>Leon van M. uit Brielle is veroordeeld tot vijftien jaar celstraf voor de moord op Caroline van Toledo in 2005. De straf is lager dan de eis van justitie van twintig jaar.</h4>
      <p>De zaak staat bekend als de Oostvoornse kofferbakmoord. Van Toledo werd in de vroege ochtend van 3 september 2005 in haar huis in Oostvoorne overvallen, mishandeld en in de kofferbak van haar eigen auto gestopt.</p>
      <p>Volgens het OM heeft Van M. de auto in brand gestoken in het nabijgelegen recreatiegebied Kruininger Gors. Uit onderzoek is gebleken dat de vrouw nog leefde toen de auto in brand werd gestoken.</p>
      <p>"U heeft het slachtoffer levend verbrand. Dat was met voorbedachten rade", zegt de rechter in Rotterdam dinsdag. "Het slachtoffer moet in doodsangst hebben verkeerd. De nabestaanden hebben niet op een normale wijze afscheid van haar kunnen nemen.”</p>
      <p>Met de pas van Caroline werd na haar dood gepind. De rechter denkt dat dit door de broer van Leon van M. is gedaan.</p>
      <figure>
        <img src="https://imgr.rgcdn.nl/2337193918da4066a152425d89d4919c/opener/20190518_Paul_Verspeek_IMG_4489_81C7835463673A8EC12583FE0066A56C.jpg?v=4pMX-JocyFpHj_967prYXw2"/>
      </figure>
      <p>De zaak kende pas enkele jaren geleden een doorbraak. In het verkoolde lichaam werd een beperkt DNA-spoor gevonden, dat overeenkomsten had met het DNA van Leon van M. Naast het DNA-spoor, werd hij ook door meerdere getuigen aangewezen als dader.</p>
      <p>Van M. bleef zelf altijd ontkennen. Hij was al geruime tijd op vrije voeten, zij het met een enkelband. Die schorsing wordt direct opgeheven.</p>
      <p>Eerder werd tegen Leon van M. twintig jaar cel geëist. De rechtbank vindt die maximum gevangenisstraf niet passend. Het feit dat het gaat om een coldcase zaak van ruim veertien jaar oud is één van de redenen waarom de rechtbank tot een lagere gevangenisstraf komt.</p>
      <related>
        <a href="http://www.rijnmond.nl/nieuws/188702/LIVEBLOG-Uitspraak-in-Oostvoornse-kofferbakmoord"/>
      </related>
      <p>Justitie laat weten dat ze tevreden is 'dat er na al die jaren politiewerk het gekomen is tot een veroordeling'. Leon van M. heeft aangegeven dat hij in beroep gaat tegen de uitspraak. "Wij vinden dat de verklaringen van de getuigen onbetrouwbaar zijn en gaan dat ook in hoger beroep bepleiten", zegt advocaat Pieter Hoogendam.</p>
      <p>De nabestaanden van Caroline van Toledo zijn blij met het vonnis. Advocate Yvonne van der Hut: "Zij waarderen het ook dat er nog een aantal getuigen zijn gekomen, die verklaringen hebben afgelegd over de betrokkenheid van de verdachte. Ze hadden wel gehoopt dat de straf hoger zou zijn dan 15 jaar."</p>
      <p>Volgens de advocate was de familie behoorlijk nerveus geweest voor de dag van vandaag. "Als je zolang moet wachten, zoveel zittingen met ontwikkelingen, positief en negatief, dan was dit wel een moment waar ze naartoe hebben geleefd. Maar ze hebben er nooit aan getwijfeld dat Leon van M. de dader was."</p>
    </article>
  </body>
</html>