<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622271/%D9%82%D8%A7%D8%AA%D9%84-%DB%B3-%D8%B2%D9%86-%D8%AF%D8%B1-%D9%85%D8%AE%D9%81%DB%8C%DA%AF%D8%A7%D9%87%D8%B4-%DA%A9%D8%B4%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="قاتل ۳ زن در مخفیگاهش کشته شد"/>
    <meta property="og:description" content="بیستم خرداد امسال مردی 32 ساله که از اشرار منطقه نیز بود با اسلحه کلاش به خانه نامادری اش در روستای سیاهکان- شهرستان فنوج -رفت و نامادری 45 ساله، خواهر خوانده 17 ساله و مادر بزرگ 62 ساله را با رگبار گلوله به قتل رساند و متواری شد."/>
  </head>
  <body>
    <article>
      <h1>قاتل ۳ زن در مخفیگاهش کشته شد</h1>
      <address>
        <time datetime="2019-11-19T10:00:00+00:00">19 Nov 2019, 10:00</time>
      </address>
      <p>
        <i>بیستم خرداد امسال مردی 32 ساله که از اشرار منطقه نیز بود با اسلحه کلاش به خانه نامادری اش در روستای سیاهکان- شهرستان فنوج -رفت و نامادری 45 ساله، خواهر خوانده 17 ساله و مادر بزرگ 62 ساله را با رگبار گلوله به قتل رساند و متواری شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کارآگاهان در بررسی‌های اولیه دریافتند عامل این جنایت پسر شوهر این زن 45 ساله بوده که به‌خاطر اختلافات خانوادگی و تصورات اشتباهی که درباره نامادری و خواهر ناتنی اش داشته، با اسلحه‌ای به سراغ آنها رفته و هر سه زن را در خانه‌شان به رگبار بسته است.</p>
      <p>با مشخص شدن هویت قاتل تلاش برای دستگیری او آغاز شد اما از آنجا که قاتل بارها مخفیگاهش را تغییر داده بود تحقیقات چندین بار به بن‌بست خورد. این شرایط ادامه داشت تا اینکه صبح یکشنبه 26 آبان، کارآگاهان مخفیگاه این تبهکار را در روستای «گیابند» بخش «جلگه» از توابع شهرستان دلگان ردگیری کردند و با اطمینان از حضور متهم در محل، خانه را به محاصره درآوردند. متهم که متوجه حضور مأموران شده بود در حالی که همه راه‌های فرار را بسته می‌دید، به‌سمت مأموران تیراندازی کرد اما در این درگیری مسلحانه کشته شد.</p>
      <p>سرهنگ غلامرضا نورا، فرمانده انتظامی شهرستان دلگان-سیستان و بلوچستان- به خبرنگار «ایران» گفت: «کارآگاهان پس از ماه‌ها کار اطلاعاتی، قاتل را ردگیری و در مخفیگاهش محاصره کردند. متهم با دیدن مأموران اقدام به شلیک گلوله کرد اما در تیراندازی متقابل مأموران کشته شد. از مخفیگاه متهم یک قبضه کلاش، 6 تیغه خشاب با 52 فشنگ ضبط شد.»</p>
    </article>
  </body>
</html>