<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-sofer-de-troleibuz-din-brasov-a-gasit-un-rucsac-cu-4000-de-euro_3059566.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T10:05:52+00:00"/>
    <meta property="og:title" content="Un șofer de troleibuz din Braşov a găsit un rucsac cu 4.000 de euro"/>
    <meta property="og:description" content="Un șofer de troleibuz din Brașov a fost desemnat"/>
  </head>
  <body>
    <article>
      <h1>Un șofer de troleibuz din Braşov a găsit un rucsac cu 4.000 de euro</h1>
      <address><time datetime="2019-11-19T10:05:52+00:00">19 Nov 2019, 10:05</time> by <a rel="author">PUBLIKA.MD</a></address>
      <p>
        <b>Un șofer de troleibuz din Brașov a fost desemnat "Angajatul lunii" de către Regia Autonomă de Transport Brașov, după ce a intrat în posesia unui rucsac în care se aflau 4.000 de euro și a reușit să găsească călătorii care îl uitaseră.</b>
      </p>
      <p>Alexandru Nechifor a povestit pentru <a href="https://newsbv.ro/2019/11/13/angajatul-lunii-la-ratbv-a-returnat-peste-4-000-de-euro-uitati-in-troleibuz/">NewsBv.ro</a> că a observat o familie de turiști străini care a urcat în troleibuzul pe care îl conducea, iar la scurt timp după ce au coborât un alt călător i-a dat un rucsac uitat în mijlocul de transport în comun.</p>
      <p>Turiștii cehi și-au dat seama că și-au uitat rucsacul în troleibuz și au cerut ajutorul unui alt șofer RATBV, iar „din telefon în telefon”, conducătorii auto au reușit să identifice locul în care se afla rucsacul.</p>
      <p>Alexandru Nechifor s-a întâlnit cu turișii la cap de linie și i-a dat rucsacul, iar aceștia au vrut să-l recompenseze cu 50 de euro.</p>
      <p>"M-am întâlnit cu cehii la capătul de linie, le-am dat bagajul și i-am rugat să verifice conținutul. Erau acolo actele lor de călătorie și peste 4.000 de euro. Erau toate la locul lor. Au vrut să-mi dea 50 de euro, dar le-am zis că în familia mea cinstea nu se cumpără pe bani”, a încheiat Alexandru Nechifor.</p>
    </article>
  </body>
</html>