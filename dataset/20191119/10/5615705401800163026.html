<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204626-benzinovi-protesti-v-irani-ryad-deputativ-parlamentu-podali-u-vidstavku"/>
    <meta property="og:site_name" content="Mind UA"/>
    <meta property="article:published_time" content="2019-11-19T10:06:00+00:00"/>
    <meta property="og:title" content="«Бензинові» протести в Ірані: ряд депутатів парламенту подали у відставку"/>
    <meta property="og:description" content="Уряд країни підвищив ціни на бензин удвічі, таким чином «піклуючись» про нужденних"/>
  </head>
  <body>
    <article>
      <h1>«Бензинові» протести в Ірані: ряд депутатів парламенту подали у відставку</h1>
      <h2>Уряд країни підвищив ціни на бензин удвічі, таким чином «піклуючись» про нужденних</h2>
      <address>
        <time datetime="2019-11-19T10:06:00+00:00">19 Nov 2019, 10:06</time>
      </address>
      <p>В Ірані ряд депутатів парламенту подали у відставку на знак протесту проти підвищення цін на бензин в країні.</p>
      <p>Розпорядження уряду про підвищення в Ірані цін на бензин в два рази набуло чинності 15 листопада. Це негайно призвело до масових протестів у всіх великих містах країни. За офіційними даними, в результаті зіткнень з поліцією загинули дві людини, проте за даними правозахисних організацій жертв набагато більше, близько двох десятків.</p>
      <p>У неділю іранський меджліс провів закриту сесію, за підсумками якої спікер Алі Ларіджані заявив про те, що парламент повністю підтримує ініціативу уряду. Однак пізніше з'ясувалося, що багатьом депутатам навіть не дали висловитися.</p>
      <p>«У людей була єдина надія, що меджліс накладе вето на рішення уряду про підвищення цін бензин. Однак цього не сталося. Сесія пройшла за закритими дверима, а після неї кілька депутатів залишили парламент в знак протесту. Однак в цілому можна сказати, що реформа була схвалена і ніяких змін вже не буде», – заявив іранський журналіст <a href="https://ru.euronews.com/2019/11/18/iran-fuel-price-hike-protests">Euronews</a>.</p>
      <p>Підняття цін влада пояснила турботою про малозабезпечених громадян: зекономлені кошти обіцяють направити на виплату матеріальної допомоги нужденним.</p>
      <p>Протестні акції проходять на тлі фінансової кризи, що загострилася через американські санкції. У ряді міст протести супроводжуються антиурядовими гаслами і знищенням символіки Ісламської революції.</p>
      <p>Влада Ірану демонструє готовність жорстко припиняти протести. Минулого тижня в країні відключили інтернет, а в понеділок командування Корпусу вартових Ісламської революції – еліти збройних сил Ірану – заявило про готовність застосувати силу.</p>
      <p>Президент Ірану Хасан Роухані безпосередньо порівняв організаторів протестів з терористами.</p>
      <related>
        <h4>Також читайте</h4>
        <a href="https://mind.ua/news/20204612-u-centri-tbilisi-bilya-parlamentu-prodovzhuyutsya-masovi-protesti-18-osib-zatrimano"/>
        <a href="https://mind.ua/news/20204380-pracivniki-mcdonald-s-strajkuyut-v-velikobritaniyi-ta-ssha-vimagayuchi-15-za-godinu"/>
        <a href="https://mind.ua/news/20204296-iran-vidkriv-nove-velike-rodovishche-nafti"/>
      </related>
    </article>
  </body>
</html>