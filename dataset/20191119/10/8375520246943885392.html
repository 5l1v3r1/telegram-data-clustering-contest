<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/advokat-porivnyav-spravu-dbr-proti-poroshenka-iz-votereytskim-skandalom--640902.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T10:27:11+00:00"/>
    <meta property="og:title" content="Адвокат порівняв справу ДБР проти Порошенка із Вотерґейтським скандалом"/>
    <meta property="og:description" content="Новіков висловив думку про те, що Портнов має до Порошенка особисті рахунки"/>
  </head>
  <body>
    <article>
      <h1>Адвокат порівняв справу ДБР проти Порошенка із Вотерґейтським скандалом</h1>
      <address>
        <time datetime="2019-11-19T10:27:11+00:00">19 Nov 2019, 10:27</time>
      </address>
      <h4>Новіков висловив думку про те, що Портнов має до Порошенка особисті рахунки</h4>
      <p>Колишній заступник голови Адміністрації президента часів Януковича Андрій Портнов зводить особисті рахунки з п'ятим президентом Петром Порошенком, використовуючи ДБР. При цьому своєю позицією ДБР підриває виграшну позицію України в міжнародному арбітражі.</p>
      <p>Про це в інтерв'ю <a href="https://censor.net.ua/ua/news/3160346/yakscho_u_vas_ne_odyn_votergeyit_a_13_tse_oznachaye_scho_naspravdi_jodnogo_votergeyitu_u_vas_nemaye">Цензор.нет</a> сказав адвокат Петра Порошенка Ілля Новіков.</p>
      <p>«Всі ці провадження відкрито за заявою Портнова. Кажуть, що це серія з 13 справ проти Порошенка, але сам Труба від цього формально відхрестився, хоча він сам використовував це формулювання. Він сказав, що Порошенко проходить як свідок в окремих справах. Те, що всі ці справи називають «справами проти Порошенка», на мій погляд, дуже добре маркує сприйняття роботи ДБР у цьому випадку. І це дуже явно демонструє ставлення ДБР до цих справ.</p>
      <p>«Візьмемо Вотергейт як приклад. Ніксон, тоді ще діючий президент. І ось на нього знаходять якийсь серйозний компромат. Цей компромат один. У вас не може бути на президента, який би він не був поганий, багато Вотергейтів. І що ви робите? Якщо ви сумлінний розслідувач, журналіст або слідчий, то ви копаєте в глибину. А замість цього ДБР копає в ширину. Якщо у вас не один Вотергейт, а 13, - це означає, що насправді жодного Вотергейту у вас немає. Якщо при цьому зчиняєте шум і відверто працюєте на піар, на медіасприйняття, то ви зобов'язані просто розуміти, як це відбивається на позиціях країни загалом», - зазначив він.</p>
      <p>Новіков наголосив, що позиція ДБР суперечить позиції України в міжнародних судах у Керченській справі, оскільки фактично приймає версію Росії.</p>
      <p>«Основною версією, наскільки ми можемо судити з того, що ми бачимо, у ДБР є те, що написав Портнов. Тобто не те, що Росія перевищила будь-які розумні межі застосування військової сили. І не те, що Росія насамперед порушила двосторонню Угоду з Україною щодо Азовського моря, порушила конвенцію ООН з морського права, Женевську конвенцію про військовополонених і багато чого ще. ДБР цікавить не це, а як вони вважають, першопричина цих подій - дії України», - зазначив адвокат.</p>
      <p>При цьому Новіков висловив думку про те, що Портнов має до Порошенка особисті рахунки:<br/>«.. у Портнова, це дуже особисте. Є різні спекуляції на тему того, хто фінансує його з Росії чи не фінансує. А я дивлюся на його публікації і розумію, що тут приватне просто забиває будь-яке уявне чи реальне фінансування. У нього щось дуже «особисте» стосовно Порошенка».</p>
      <blockquote>
        <i>Вотерґейтський скандал (Watergate scandal) — політичний скандал у США 1972—1974, що закінчився відставкою президента країни Річарда Ніксона, єдиною в історії США відставкою президента.<br/></i>
        <br/>
        <br/>
        <i>17 червня 1972 (за чотири місяці до президентських виборів 1972, на яких кандидата від республіканської партії Річарда Ніксона було переобрано на другий термін) у штабі кандидата в президенти від демократичної партії Джорджа Макговерна, розташованому у вашингтонському комплексі «Вотерґейт», було затримано 5 осіб, які незаконно проникли в готель. Вони налаштовували прослуховальну апаратуру, і, за деяким даними, фотографували внутрішні документи штабу демократів.<br/></i>
        <br/>
        <i>Дотепер не доведено зв'язок саме цього інциденту з адміністрацією Ніксона. Відомо, що в нього дійсно були плівки з нелегально записаними переговорами демократів, але те прослуховування завідомо не мало відношення до готелю «Вотерґейт». Разом із тим, громадськість цікавило не тільки те, чи стояв Ніксон за конкретною групою з п'яти шпигунів, але й те, як він і його штаб реагували на події постфактум — зокрема й із точки зору об'єктивного їхнього розслідування.</i>
      </blockquote>
      <p>Зазначимо, що напередодні адвокат Порошенка <a href="https://glavcom.ua/news/advokat-poroshenka-poobicyav-prityagnuti-do-vidpovidalnosti-trubu-ta-portnova-640803.html">пообіцяв притягнути до відповідальності Трубу та Портнова</a>.</p>
      <p>Нагадаємо, Державне бюро розслідувань <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html">направило в Генпрокуратуру проєкт повідомлення про підозру п'ятому президенту України Петру Порошенку</a>. </p>
      <p>«Проєкт підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться у повідомленні пресслужби ДБР.</p>
      <p>Крім цього, слідчі ДБР направили в прокуратуру проєкт подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html">«Конвульсії Труби». У Порошенка відповіли на заяву ДБР про підозру<br/></a></b>   •  <br/><b><a href="https://glavcom.ua/publications/za-shcho-vlada-koshmarit-poroshenka-640771.html">За що влада «кошмарить» Порошенка?</a></b></blockquote>
    </article>
  </body>
</html>