<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3379814/buse-naz-cakiroglu-hedefim-olimpiyat-sampiyonu-olmak"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T10:48:00+00:00"/>
    <meta property="og:title" content="Buse Naz Çakıroğlu: Hedefim olimpiyat şampiyonu olmak"/>
    <meta property="og:description" content="Rusya’da geçen ay düzenlenen Dünya Kadınlar Boks Şampiyonası’nda gümüş madalya kazanan Buse Naz Çakıroğlu, hedefinin olimpiyat şampiyonu olduğunu söyledi."/>
  </head>
  <body>
    <article>
      <h1>Buse Naz Çakıroğlu: Hedefim olimpiyat şampiyonu olmak</h1>
      <h2>Rusya’da geçen ay düzenlenen Dünya Kadınlar Boks Şampiyonası’nda gümüş madalya kazanan Buse Naz Çakıroğlu, hedefinin olimpiyat şampiyonu olduğunu söyledi.</h2>
      <address>
        <time datetime="2019-11-19T10:48:00+00:00">19 Nov 2019, 10:48</time>
      </address>
      <p>Rusya’da geçen ay düzenlenen Dünya Kadınlar Boks Şampiyonası’nda gümüş madalya kazanan <b>Buse Naz Çakıroğlu</b>, 2020 Tokyo Olimpiyat Elemeleri için Kastamonu’daki kamp merkezinde çalışmalarını sürdürüyor. Çakıroğlu, olimpiyat şampiyonluğunu hedeflediğini ve çalışmalarına da bu yönde devam ettiğini söyledi.</p>
      <p>2020 Tokyo Olimpiyat Elemeleri kapsamında Kastamonu’da 1 aylık özel kamp programına giren Avrupa şampiyonu milli boksör Buse Naz Çakıroğlu, antrenörü Nazım Yiğit yönetiminde hazırlıklarını sürdürüyor.</p>
      <p>Rusya’nın Ulan Ude kentinde Ekim ayında düzenlenen Dünya Kadınlar Boks Şampiyonası’nda gümüş madalya kazanan Buse Naz, Türkiye Boks Federasyonu’nun Kastamonu’da bulunan Kadıdağı Kamp Merkezi'nde çalışmalarına bireysel olarak devam ediyor.</p>
      <p>Buse Naz’ın kariyerinde 2014, 2016 ve 2018 yıllarında Türkiye şampiyonluğu ile 2017 yılı Avrupa Birliği Ülkeleri Kadınlar Boks Şampiyonası’nda birincilikleri bulunuyor.</p>
      <p>Rusya’da düzenlenen Kadınlar Dünya Boks Şampiyonası’nda 51 kiloda mücadele eden Buse Naz Çakıroğlu, yarı final müsabakasında daha önce 6 kez dünya şampiyonu olan Hint Chungneijang Mary Kom Hmangte ile karşılaşmış ve rakibini mağlup ederek adını finale yazdırmıştı.</p>
      <p>Çakıroğlu, 51 kilo finalinde Rus Liliya Aetbaeva ile karşı karşıya gelmiş, Rus rakibine mağlup olarak podyumun ikinci basamağına çıkmıştı.</p>
      <h3>Çakıroğlu: “Hedefim Olimpiyat şampiyonu olmak”</h3>
      <p>Hedefinin olimpiyat şampiyonluğu olduğunu vurgulayan Çakıroğlu, <b>“Şu an Kastamonu’da milli takım kampındayım. Dünya Şampiyonası'ndan sonra bir 20 günlük aramız oldu, dinlendik. Şu an Mart ayında yapılacak olan olimpiyat elemeleri için Kastamonu’da kampa başladık. Şu an 30 günlük bireysel bir yükleme dönemim var. Daha sonra 8 Aralık’ta Erzurum’da milli takım kampı ile birleşeceğim. Orada da Mart ayına göre çalışmalarımıza başlayacağız. Şu anda yoğun bir dönem geçiriyoruz, yükleme dönemi. İlk hedefimiz Mart ayında yapılacak olan olimpiyat elemelerinde vize alıp daha sonra olimpiyatta şampiyon olmak. Zorlu bir süreç bizi bekliyor. Psikolojik olarak bu sürece hazırız. Dünya Şampiyonası’nda final oynadım. Dünya ikincisi oldum. Çok ufak aksaklıklarla şampiyonluğu kaçırdık. Bunlar da düzeltilebilecek, üzerine tekrar konulabilecek şeyler. Şu an öncelikli hedefimiz bu tabii. Gerçekleşecek inşallah. Çalışmaya devam ediyorum”</b> dedi.</p>
    </article>
  </body>
</html>