<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/orban-dac-d-ncil-vine-la-dezbatere-poate-s-stea-n-public-nu-cred-c-va-veni-1317807"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-19T10:27:00+00:00"/>
    <meta property="og:title" content="Orban: Dacă Dăncilă vine la dezbatere poate să stea în public. Nu cred că va veni"/>
    <meta property="og:description" content="Liderul PNL a susţinut că i se pare o decizie bună varianta aleasă de Klaus Iohannis, de a refuza o dezbatere cu Viorica Dăncilă."/>
  </head>
  <body>
    <article>
      <h1>Orban: Dacă Dăncilă vine la dezbatere poate să stea în public. Nu cred că va veni</h1>
      <address><time datetime="2019-11-19T10:27:00+00:00">19 Nov 2019, 10:27</time> by <a rel="author">ZIUA NEWS</a></address>
      <p>
        <b>Liderul PNL a susţinut că i se pare o decizie bună varianta aleasă de Klaus Iohannis, de a refuza o dezbatere cu Viorica Dăncilă.</b>
      </p>
      <p>„Nu cred că va veni. Dacă vine poate să stea în public, nu ştiu ce să facă. Nu poţi să participi la un eveniment organizat de altcineva. Nu poţi intra în casa cuiva fără să fii invitat. Nu cred că se va pune într-o situaţie atât de penibilă. Să vină să ce? Să strice o dezbetere care este organizată de candidatul la Preşedinţie. (..) I-am spus că dacă vrea să discute cu cineva poate discuta cu mine, să îi arăt ce nenorociri a făcut. Eu nu am invitat-o la o dezbatere. Să stea de vorbă cu mine, care culeg toate bombele cu ceas lăsate în instituţii. Cu Dăncilă nu avem ce discuta, pe scurt", a spus Ludovic Orban, la Realitatea PLUS, întrebat despre varianta în care Viorica Dăncilă va veni marţi la dezbaterea organizată de Klaus Iohannis.</p>
      <p>Liderul PNL a susţinut că i se pare o decizie bună varianta aleasă de Klaus Iohannis, de a refuza o dezbatere cu Viorica Dăncilă.</p>
      <p>Premierul Ludovic Orban a afirmat că dacă Viorica Dăncilă se va prezenta la dezbaterea organizată marţi de Klaus Iohannis, aceasta va putea sta în public. Şeful Executivului a susţinut însă că nu crede că liderul PSD se va pune într-o situaţie atât de „penibilă".</p>
      <p>„Mi se pare o decizie bună. Ce să discuţi cu doamna Dăncilă? Mi se pare inutilă o astfel de dezbatere. Să ne coborâm la nivelul minciunilor neruşinate ale PSD? Nu îi vedeţi ce mint? Au dat lista spitalelor pe care le închidem. Unde scrie în programul nostru de guvernare asta? Toată ziua mint cu neruşinare că tăiem pensii, salarii, că dăm afară 400.000 de angajaţi din sectorul public. Sunt nişte minciuni asumate public, nişte nebunii, nişte inepţii fără margini", a adăugat Orban.</p>
      <p>Despre afirmaţiile PSD privind laşitatea lui Klaus Iohannis, în contextul refuzului acestuia de a avea o dezbatere cu Dăncilă, liderul PNL a spus:</p>
      <p>„Nu e credibilă o astfel de afirmaţie. În niciun caz din partea lui Dăncilă şi a PSD-ului. Cred că oamenii sunt mai interesaţi să afle viziunea preşedintelui, proiectele preşedintelui, cum vede dezvoltarea României sau respectarea drepturilor şi libertăţilor, lucruri care sunt importante şi care contează în viaţa de zi cu zi", a conchis Orban.</p>
      <p>Viorica Dăncilă a afirmat că încă are dorinţa de a participa la o dezbatere cu prezidenţiabilul PNL Klaus Iohannis şi ia în calcul varianta de a se prezenta la dezbaterea organizată de prezidenţiabilul PNL marţi.</p>
      <p>„Îi văd aşa de speriaţi, încât nu ştiu ce să zic. Am văzut astăzi numai pentru faptul că aş putea merge acolo, au venit purtătorii de mesaje ai domnului Iohannis şi au jignit, au venit cu un atac. E ceva care cred că nu a fost întâlnit în România de la Revoluţie încoace. Vom analiză. Luăm în calcul ambele variante", a conchis Dăncilă.</p>
      <p>Preşedintele Klaus Iohannis a spus, luni, la Ploieşti, răspunzând unui întrebări din partea jurnaliştilor, că Viorica Dăncilă nu va fi primită la dezbaterea de marţi, dacă aceasta va merge la BCU.</p>
    </article>
  </body>
</html>