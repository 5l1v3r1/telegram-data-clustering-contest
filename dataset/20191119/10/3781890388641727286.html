<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742507"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:41:00+00:00"/>
    <meta property="og:title" content="เอกชนโอเคเก็บภาษีความเค็ม สรรพสามิตให้เวลาปรับตัว2ปี"/>
    <meta property="og:description" content="เผยเอกชนโอเคแล้วเก็บภาษีความเค็ม สรรพสามิตพร้อมให้เวลาปรับตัว 2 ปี ด้านเอกชนขานรับปรับสูตรผลิตลดเกลือ เพื่อสุขภาพคนไทย"/>
  </head>
  <body>
    <article>
      <h1>เอกชนโอเคเก็บภาษีความเค็ม สรรพสามิตให้เวลาปรับตัว2ปี</h1>
      <address>
        <time datetime="2019-11-19T10:41:00+00:00">19 Nov 2019, 10:41</time>
      </address>
      <p>
        <b>เผยเอกชนโอเคแล้วเก็บภาษีความเค็ม สรรพสามิตพร้อมให้เวลาปรับตัว 2 ปี ด้านเอกชนขานรับปรับสูตรผลิตลดเกลือ เพื่อสุขภาพคนไทย</b>
      </p>
      <p>นายพชร อนันตศิลป์ อธิบดีกรมสรรพสามิต เปิดเผยว่า กรมสรรพสามิตได้หารือกับภาคเอกชนผู้ผลิตอาหารที่เข้าข่ายต้องเสียภาษีความเค็มแล้ว ซึ่งผู้ประกอบการยืนยันพร้อมให้ความร่วมมือปรับสูตรอาหาร ด้วยการลดปริมาณความเค็ม หรือโซเดียมลงเพื่อดูแลสุขภาพของคนไทย โดยกรมจะให้เวลาผู้ประกอบการปรับตัวเช่นเดียวกับการจัดเก็บภาษีน้ำหวาน โดยจะให้ใช้เวลาปรับสูตรการผลิตอาหารอย่างน้อย 2 ปี ก่อนจัดเก็บภาษีจริง<br/><br/>“ภาษีนี้จะมุ่งเป้าหมายจัดเก็บในสินค้าที่ใช้ปริมาณโซเดียมสูงและมีผลต่อการบริโภคของประชาชน โดยเฉพาะอาหารสำเร็จรูป อาหารกึ่งสำเร็จรูป และเครื่องปรุงต่างๆ แต่ยืนยันจะไม่จัดเก็บขนมขบเคี้ยว เพราะเป็นอาหารที่ไม่ได้จำเป็นต่อร่างกายที่ต้องรับประทานทุกวัน และที่ผ่านมาองค์การอาหารและยา ได้ควบคุมการผลิตสินค้าเหล่านี้อย่างเข้มงวดอยู่แล้ว”</p>
      <figure>
        <img src="https://www.dailynews.co.th/admin/upload/20191119/news_isBuPpSuzV171819_533.jpg?v=201911200810?v=7014"/>
      </figure>
      <p>นอกจากนี้ กรมฯ ได้หารือกับกระทรวงสาธารณสุข ถึงแนวทางการจัดเก็บภาษีความเค็มแล้ว ซึ่งในเบื้องต้นจะพิจารณาการเก็บภาษี โดยอ้างอิงจากปริมาณความเค็ม หรือโซเดียมที่แนะนำให้บริโภคต่อวันขององค์การอนามัยโลก ที่จะประกาศใหม่อย่างเป็นทางในเร็วๆ นี้ มาพิจารณาร่วมกับปริมาณอ้างอิงกับปริมาณแนะนำต่อวันของของไทย เพื่อคำนวณอัตราภาษีที่เหมาะสมต่อไป ซึ่งปัจจุบันกระทรวงสาธารณสุขของไทย ได้กำหนดปริมาณโซเดียมต่อวันที่ 2,000 มิลลิกรัม ขณะที่องค์การอนามัยโลกกำหนดไว้ 2,400 มิลลิกรัมต่อวัน<br/><br/>“ตอนนี้ยังไม่ได้ข้อสรุป แต่เท่าที่คุยกันเมื่อเดือนต.ค. เราเห็นตรงกันว่าต้องมีการจัดเก็บภาษีนี้ เพื่อควบคุมปริมาณการรับประทานต่อวันของประชาชน ถ้าควบคุมความเค็มได้ ก็จะทำให้กระทรวงสาธารณสุขลดงบประมาณการรักษาพยาบาลในส่วนนี้ลงได้ แต่เรื่องนี้ไม่ต้องรีบมาก ยังไม่จำเป็นต้องบังคับใช้ในเร็วๆ นี้ได้ จึงค่อยๆ พิจารณาให้ละเอียดรอบคอบที่สุดก่อน”<br/><br/> <br/><br/> </p>
    </article>
  </body>
</html>