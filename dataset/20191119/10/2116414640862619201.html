<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/directorul-general-al-cfr-marf-a-demisionat-1317798"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-19T10:17:00+00:00"/>
    <meta property="og:title" content="Directorul general al CFR Marfă a demisionat"/>
    <meta property="og:description" content="​Directorul general al CFR Marfă, Marinică Voicu, a demisionat din motive personale, a anunţat luni seara compania. Ludovic Orban a declarat luni că i-a cerut ministrului Transporturilor, Lucian Bode, să facă o analiză rapidă a situaţiei CFR Marfă, pentru"/>
  </head>
  <body>
    <article>
      <h1>Directorul general al CFR Marfă a demisionat</h1>
      <address><time datetime="2019-11-19T10:17:00+00:00">19 Nov 2019, 10:17</time> by <a rel="author">ZIUA NEWS</a></address>
      <p>
        <b>​Directorul general al CFR Marfă, Marinică Voicu, a demisionat din motive personale, a anunţat luni seara compania. Ludovic Orban a declarat luni că i-a cerut ministrului Transporturilor, Lucian Bode, să facă o analiză rapidă a situaţiei CFR Marfă, pentru a putea fi identificate cele mai bune soluţii, după ce Comisia Europeană a decis că ajutorul de stat acordat companiei în 2013 a fost ilegal, iar statul român va trebui să recupereze circa 400 de milioane de euro.</b>
      </p>
      <p>De peste zece ani se vorbește de privatizarea companiei, dar nu s-a reușit nimic, iar situația este gravă. "CFR Marfă anunţă că azi, 18 noiembrie 2019, din motive personale, directorul general al societăţii şi-a înaintat demisia din poziţia deţinută din data de 6 septembrie 2017. În perioada imediat următoare Consiliul de Administraţie al CFR Marfă va desemna un nou director interimar al societăţii, care va prelua atribuţiile funcţiei de director general", se arată într-un comunicat al companiei.</p>
      <p>Activitatea curentă a societăţii nu va fi afectată de această decizie, dau asigurări reprezentanţii CFR Marfă. Compania de stat avea 17.000 de angajați în 2009, a ajuns la sub 9.000 în 2013 și are aproximativ 6.000 de oameni în prezemt. Premierul Ludovic Orban a declarat luni că i-a cerut ministrului Transporturilor, Lucian Bode, să facă o analiză rapidă a situaţiei CFR Marfă.</p>
      <p>"Astea sunt deciziile marca PSD. Dacă dai un ajutor de stat, fără să îl notifici, fără să îl fundamentezi, iar - culmea! - după ce eşti ameninţat cu procedura de infringement, guvernele PSD nici măcar atunci nu au încercat să justifice care au fost temeiurile care au fundamentat acordarea acestui ajutor de stat. Să arate că ele au fost date cât de cât în cadrul de reglementare european. Ministerul Transporturilor şi toate celelalte entităţi guvernamentale nici măcar nu s-au străduit să demonstreze oficialilor de la nivel european că ajutorul de stat nu a fost acordat în condiţii, să spun, de nerespectare a regulamentelor. Dacă ajungem în situaţia asta, evident că trebuie să căutăm o soluţie pentru a menţine funcţionarea companiei. Mi-e greu să vă dau acum un răspuns. I-am solicitat ministrului Bode să facă o analiză foarte rapidă a situaţiei, ca să putem identifica cele mai bune soluţii", a spus Orban.</p>
    </article>
  </body>
</html>