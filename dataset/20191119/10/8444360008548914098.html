<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/diki-siemens-katadiki-gia-22-anamesa-tous-xristoforakos-karavelas-mayridis-paragrafi-gia-tsoukato/2918838/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T10:25:00+00:00"/>
    <meta property="og:title" content="Δίκη Siemens: Καταδίκη για 22, ανάμεσά τους Χριστοφοράκος, Καραβέλας, Μαυρίδης – Αθώωση για Τσουκάτο"/>
    <meta property="og:description" content="Το Τριμελές Εφετείο Κακουργημάτων εξέδωσε απόφαση για τα «μαύρα ταμεία» της Siemens. Συνολικά καταδικάστηκαν 22 άτομα."/>
  </head>
  <body>
    <article>
      <h1>Δίκη Siemens: Καταδίκη για 22, ανάμεσά τους Χριστοφοράκος, Καραβέλας, Μαυρίδης – Αθώωση για Τσουκάτο</h1>
      <h2>Το Τριμελές Εφετείο Κακουργημάτων εξέδωσε απόφαση για τα «μαύρα ταμεία» της Siemens. Συνολικά καταδικάστηκαν 22 άτομα.</h2>
      <address><time datetime="2019-11-19T10:25:00+00:00">19 Nov 2019, 10:25</time> by <a rel="author">kostas.papadopoulos</a></address>
      <p>Την καταδίκη 22 κατηγορουμένων μεταξύ των οποίων τα πρώην στελέχη της Siemens Hellas, Μιχάλης Χριστοφοράκος, Χρήστος Καραβέλας, Πρόδρομος Μαυρίδης και τα πρώην στελέχη της Siemens Γερμανίας, Χάϊνριχ Φον Πίρερ, Μίκαελ Κουτσενρόιτερ, Ράιχαντ Σίκατζεκ για το αδίκημα της νομιμοποίησης εσόδων από εγκληματική δραστηριότητα κατ´ επάγγελμα αποφάσισε-σήμερα-το Τριμελές Εφετείο Κακουργημάτων της Αθήνας στη «μεγάλη» δίκη για την υπόθεση των «μαύρων ταμείων» της Siemens.</p>
      <p>Επίσης το Δικαστήριο καταδίκασε πρώην στελέχη του ΟΤΕ, μεταξύ των οποίων ο Αλέξανδρος Αθανασιάδης αλλά και τα τραπεζικά στελέχη Φάνης Λυγινός και Ζαν Κλώντ Όσβαλντ (ο οποίος καταζητείται από τότε που «έσπασε» το «βραχιολάκι»).</p>
      <p>Το δικαστήριο έπαυσε την ποινική δίωξη για το αδίκημα της δωροδοκίας, ακολουθώντας την πρόταση της εισαγγελέως της έδρας και εντάσσοντας την αξιόποινη πράξη στο νομοθετικό πλαίσιο που αφορά τη δωροδοκία στον ιδιωτικό τομέα.</p>
      <p>Αθώους έκρινε το Δικαστήριο πέντε κατηγορουμένους και συγκεκριμένα τους: Νικόλαο Μανασή,Σάββα Γιαννακάκη, Αθανάσιο Ράμμος, Βασίλης Τυρογαλάς, Εμμανουήλ Παπαδογιαννάκης.</p>
      <p>Οι υπόλοιποι 27 απαλλάχθηκαν λόγω παραγραφής των αξιόποινων πράξεων που τους αποδίδονταν μεταξύ αυτών ο Θόδωρος Τσουκάτος.</p>
      <p>Αρχικά στο εδώλιο είχαν παραπεμφθεί 64 κατηγορούμενοι ωστόσο στο μεταξύ δέκα εξ αυτών απεβίωσαν.</p>
      <p>Η απόφαση του Δικαστηρίου που αφορά τη σύμβαση 8002/1997 για την προμήθεια ψηφιακών κέντρων του ΟΤΕ έρχεται τρία χρόνια αφότου άρχισε η ακροαματική διαδικασία και 14 χρόνια μετά την έναρξη των πρώτων δικαστικών ερευνών για τα «μαύρα» ταμεία της Siemens.</p>
      <p>Ήδη, οι συνήγοροι των 22 καταδικασθέντων έχουν αρχίσει να αγορεύουν επί των ελαφρυντικών των εντολέων τους, αιτούμενοι κατά περίσταση την αναγνώριση του πρότερου σύννομου βίου, της καλής συμπεριφοράς μετά την πράξη και της εύλογης διάρκειας της δίκης.</p>
    </article>
  </body>
</html>