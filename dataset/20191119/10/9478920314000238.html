<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/zakinthos/ithaki-ton-xylokopise-mechri-thanatoy/"/>
    <meta property="og:site_name" content="ert.gr"/>
    <meta property="article:published_time" content="2019-11-19T10:53:21+00:00"/>
    <meta property="og:title" content="Ιθάκη: Τον ξυλοκόπησε μέχρι θανάτου"/>
    <meta property="og:description" content="Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβηςσε βάρος 40χρονου αλλοδαπού στην Ιθάκη."/>
  </head>
  <body>
    <article>
      <h1>Ιθάκη: Τον ξυλοκόπησε μέχρι θανάτου</h1>
      <address><time datetime="2019-11-19T10:53:21+00:00">19 Nov 2019, 10:53</time> by <a rel="author">Διονύσης Νέγκας</a></address>
      <p>Εξιχνιάστηκε άμεσα, μετά από συστηματική και εμπεριστατωμένη έρευνα του Τμήματος Ασφαλείας Αργοστολίου σε συνεργασία με το Αστυνομικό Τμήμα Ιθάκης, υπόθεση θανατηφόρου σωματικής βλάβηςσε βάρος 40χρονου αλλοδαπού στην Ιθάκη.</p>
      <p>Για την υπόθεση σχηματίσθηκε δικογραφία για τα κατά περίπτωση αδικήματα, της πρόκλησης θανατηφόρου σωματικής βλάβης και της έκθεσης, σε βάρος 54χρονου ημεδαπού και 42χρονης αλλοδαπής, οι οποίοι συνελήφθησαν στις 17-11-2019 τις μεσημβρινές ώρες.</p>
      <p>Ειδικότερα, όπως προέκυψε από την μέχρι στιγμής αστυνομική έρευνα, ο 54χρονος, στις 16.11.2019 το μεσημέρι, μετά από διαπληκτισμό που είχε με τον 40χρονο, παρουσία της 42χρονης, τον χτύπησε με γροθιές στο κεφάλι και το σώμα, με αποτέλεσμα τον θανάσιμο τραυματισμό του.</p>
      <p>Η 42χρονη αλλοδαπή, βρήκε νεκρό τον 40χρονο, στις 17.11.2019 το μεσημέρι σε δωμάτιο ξενοδοχείου στην Ιθάκη και ενημέρωσε σχετικά το Αστυνομικό Τμήμα Ιθάκης και το αντίστοιχο Κέντρο Υγείας.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον Εισαγγελέα Πρωτοδικών Κεφαλληνίας.</p>
      <p>Την παραπάνω ανακοίνωση κάνει η ΓΕΠΑΔ Ιονίων Νήσων.</p>
      <p>Σε δημοσίευμά του, το «KEFALONIA PRESS», αναφέρει τα εξής:<br/><i>«Συγκλονισμένο είναι το νησί της Ιθάκης από το άγριο έγκλημα που σημειώθηκε το βράδυ του Σαββάτου όταν ένας 54χρονος ξυλοκόπησε μέχρι θανάτου έναν 40χρονο, διότι πίστευε πως ήταν ο εραστής της γυναίκας του.<br/>Ένας έντονος καβγάς μεταξύ των δύο ανδρών εξελίχθηκε σε άγρια δολοφονία.<br/>Δράστης, ένας 54χρονος κάτοικος του νησιού, που ξυλοκόπησε μέχρι θανάτου έναν 40χρονο, επειδή πίστευε ότι διατηρούσε κρυφή σχέση με την γυναίκα του, ηλικίας 42 ετών. η οποία έχει επίσης συλληφθεί.<br/>Ο καβγάς έγινε το Σάββατο με τον δράστη να εγκαταλείπει σε άσχημη κατάσταση το θύμα το οποίο είχε χτυπήσει με γροθιές στο κεφάλι και το σώμα.<br/>Πληροφορίες αναφέρουν, δε, ότι ο δράστης στη συνέχεια έφυγε από την περιοχή και κατευθύνθηκε με ταξί σε χωριό στα βόρεια του νησιού που διαμένει.<br/>Κατά τις ίδιες πληροφορίες ο 54χρονος πίστευε ότι η 42χρονη, με την οποία είχε αποκτήσει ένα παιδί ηλικίας επτά ετών, είχε σχέση από το παρελθόν με τον 40χρονο.<br/>Ο άτυχος 40χρονος ο οποίος φέρεται να είχε φτάσει στην Ιθάκη πριν από λίγες ημέρες εντοπίστηκε νεκρός στο δωμάτιο του ξενοδοχείου στο οποίο διέμενε.<br/>Άλλες πληροφορίες αναφέρουν ότι η 42χρονη έδωσε τις πρώτες βοήθειες στο θύμα και στη συνέχεια νόμισε ότι κοιμόταν».</i></p>
    </article>
  </body>
</html>