<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/epitropi-mplokon-mparaz-syskepseon-se-choria-tis-larisas-kai-panelladiki-syskepsi-stis-15-dekemvrioy-sti-nikaia/"/>
    <meta property="og:site_name" content="ert.gr"/>
    <meta property="article:published_time" content="2019-11-19T17:36:31+00:00"/>
    <meta property="og:title" content="Επιτροπή Μπλόκων: Μπαράζ συσκέψεων σε χωριά της Λάρισας και πανελλαδική σύσκεψη στις 15 Δεκεμβρίου στη Νίκαια"/>
    <meta property="og:description" content="Η ΕΟΑΣΝΛ παίρνει πρωτοβουλία αγωνιστικής διεκδίκησης των αιτημάτων μας. Καλούμε τους αγρότες να συμμετέχουν μαζικά στις συσκέψεις το επόμενο διάστημα. -ΠΑΡΑΣΚΕΥΗ 22 Νοεμβρίου και ώρα 6 το απόγευμα στο Βασιλή Φαρσάλων -ΣΑΒΒΑΤΟ 23 Νοεμβρίου στον Πλατύκαμπο στην αίθουσα του Συνεταιρισμού. -ΤΡΙΤΗ 26 Νοεμβρίου στις 7 το βράδυ θα πραγματοποιηθεί ευρεία Πανθεσσαλική σύσκεψη των Ενωτικών Ομοσπονδιών στον Παλαμά-Καρδίτσας. Τον Δεκέμβριο θα πραγματοποιηθούν νέες συσκέψεις σε επαρχίες και χωριά του Νομού. Την Κυριακή 15 Δεκεμβρίου στις 12 το μεσημέρι θα πραγματοποιηθεί Πανελλαδική Σύσκεψη στην Νίκαια-Λάρισας από την Πανελλαδική Επιτροπή Μπλόκων. Με απόφαση του Δ.Σ της ΕΟΑΣΝΛ συμμετέχουμε στο συλλαλητήριο που θα πραγματοποιηθεί το Σάββατο 30 Νοεμβρίου στις 11 το πρωί στην Κεντρική Πλατεία της Λάρισας από τις συνταξιουχικές οργανώσεις για τον Ασφαλιστικό»."/>
  </head>
  <body>
    <article>
      <h1>Επιτροπή Μπλόκων: Μπαράζ συσκέψεων σε χωριά της Λάρισας και πανελλαδική σύσκεψη στις 15 Δεκεμβρίου στη Νίκαια</h1>
      <address><time datetime="2019-11-19T17:36:31+00:00">19 Nov 2019, 17:36</time> by <a rel="author">Ιωάννης Γιάτσιος</a></address>
      <p>Ο προγραμματισμός δράσης για το επόμενο διάστημα με φόντο τις αρνητικές εξελίξεις και την όξυνση των προβλημάτων σε αγρότες και κτηνοτρόφους, τέθηκε στο επίκεντρο της χθεσινής συνεδρίασης του Διοικητικού Συμβουλίου της ΕΟΑΣΝΛ. Οι αποφάσεις που ελήφθησαν περιλαμβάνουν σε πρώτη φάση την πραγατοποίηση ενημερωτικών συσκέψεων σε χωριά της Λάρισας.<br/><br/>Σε σχετική ανακοίνωση της Ενωτικής Ομοσπονδίας Αγροτικών Συλλόγων, επισημαίνεται μεταξύ άλλων: «H κυβέρνηση στέκεται εχθρικά απέναντι μας όπως δείχνουν τα πρώτα δείγματα γραφής.<br/>· Αύξηση πάνω από 10% στην τιμή του αγροτικού και οικιακού ρεύματος την ίδια στιγμή που οι βιομηχανίες με απλήρωτους λογαριασμούς εκατομμυρίων ευρώ παίρνουν πολύ πιο φθηνά το ρεύμα.<br/>· Συνεχίζεται το αίσχος με τον ΕΛΓΑ που δεν έχουν βγει ούτε καν οι εκτιμήσεις ζημιάς στην παραγωγή 8 μήνες μετά την ζημιά, δεν έχει δοθεί το υπόλοιπο 10% από τις αποζημιώσεις για το 2018, οι αποζημιώσεις θα έρθουν καθυστερημένα και θα είναι ψίχουλα αφού οι ζημιές ξεπερνάνε τον προϋπολογισμό και η κυβέρνηση όπως και οι προηγούμενες δεν έχουν βάλει ούτε ένα ευρώ στον ΕΛΓΑ που ούτε δημόσιος ούτε καν ανταποδοτικός είναι. Ζημιογόνα αίτια δεν λαμβάνονται υπόψη και δεν αποζημιώνονται με διάφορες προφάσεις, συνεχίζεται η απαξίωση του ΕΛΓΑ ώστε να οδηγηθούν πιο γρήγορα και εύκολα οι παραγωγοί στις ιδιωτικές ασφαλιστικές εταιρείες που θα φέρει η κυβέρνηση και θα σημάνει αυξημένα ασφάλιστρα και μικρότερες αποζημιώσεις.</p>
      <figure>
        <img src="https://www.ert.gr/wp-content/uploads/2016/01/agrotes-bloka.jpg"/>
        <figcaption>Μπλόκο των αγροτών του Νομού Σερρών οι οποίοι έχουν παρατάξει τα τρακτέρ τους στο Τελωνείο του Προμαχώνα, στις Σέρρες. Τετάρτη 20 Ιανουαρίου 2016. Κλιμακώνουν από σήμερα τις κινητοποιήσεις τους οι αγρότες, αντιδρώντας στα προωθούμενα μέτρα σε φορολογικό και ασφαλιστικό. Μπλόκα σε κομβικά σημεία της εθνικής και Εγνατίας οδού και ισχυρή παρουσία σε λιμάνια και τελωνεία. Περισσότερα από 300 τρακτέρ βρίσκονται στην εθνική οδό Θεσσαλονίκης-Αθηνών, με κατεύθυνση την πλατεία Αριστοτέλους στο κέντρο της Θεσσαλονίκης. Με επ’ αόριστον κλείσιμο του Προμαχώνα προειδοποιούν αγρότες και κτηνοτρόφοι. ΑΠΕ ΜΠΕ/PIXEL/ΜΠΑΡΜΠΑΡΟΥΣΗΣ ΣΩΤΗΡΗΣ</figcaption>
      </figure>
      <p>· Ανησυχία και αγανάκτηση προκαλούν οι δηλώσεις και τα δημοσιεύματα για αύξηση των ασφαλιστικών εισφορών στον ΕΦΚΑ στα 220€ τον μήνα που σημαίνει ξεκλήρισμα των αγροτών και κτηνοτρόφων όταν ήδη το 55% από αυτούς χρωστάνε στον πρώην ΟΓΑ ακόμη. Την ίδια στιγμή η σύνταξη με τον νόμο Κατρούγκαλου για το 2019 είναι στα 94€/τον μήνα για τους αγρότες, τα Κέντρα Υγείας στην ύπαιθρο εγκαταλελειμμένα ή υπολειτουργούν, η υγεία και πρόνοια κάθε άλλο παρά δημόσιες και κοινωνικό αγαθό είναι καθώς πληρώνουμε εισφορές που δεν καλύπτουν σχεδόν τίποτα.<br/>· Παραμένει το αίσχος των ανοιχτών και εξευτελιστικών τιμών σε όλα τα προϊόντα.<br/>· Το κόστος παραγωγής είναι δυσβάσταχτο, πολύ πιο αυξημένο σε σχέση με τις άλλες χώρες. Ιδιαίτερα στο θέμα του πετρελαίου η κυβέρνηση το παρέχει αφορολόγητο σε εφοπλιστές και βιομηχάνους, ενώ έχουν επιστροφή ξενοδόχοι, κλινικές, αεροπορικές εταιρείες την ίδια στιγμή που η τιμή για τους αγρότες παραμένει στο 1.36€/λίτρο και με μέση τιμή στις χώρες της Ε.Ε τα 60 λεπτά/λίτρο. Οι δεσμεύσεις του ίδιου του Πρωθυπουργού κ. Μητσοτάκη στην Λάρισα προεκλογικά τον Μάιο έχουν παραμείνει λόγια του αέρα χωρίς κανένα ουσιαστικό αντίκρισμα για το πετρέλαιο.<br/>Σε αυτά τα προβλήματα καθώς και σε πολλά άλλα, η ΕΟΑΣΝΛ, οι Αγροτικοί Σύλλογοι, καλούμε τους αγρότες και κτηνοτρόφους να πάρουν την υπόθεση στα χέρια τους, να πιστέψουν στην δύναμη του οργανωμένου μαζικού αγώνα και να επιβάλλουν το δίκαιο των αιτημάτων μας στην κυβέρνηση.</p>
      <p>Η ΕΟΑΣΝΛ παίρνει πρωτοβουλία αγωνιστικής διεκδίκησης των αιτημάτων μας. Καλούμε τους αγρότες να συμμετέχουν μαζικά στις συσκέψεις το επόμενο διάστημα.<br/>-ΠΑΡΑΣΚΕΥΗ 22 Νοεμβρίου και ώρα 6 το απόγευμα στο Βασιλή Φαρσάλων<br/>-ΣΑΒΒΑΤΟ 23 Νοεμβρίου στον Πλατύκαμπο στην αίθουσα του Συνεταιρισμού.<br/>-ΤΡΙΤΗ 26 Νοεμβρίου στις 7 το βράδυ θα πραγματοποιηθεί ευρεία Πανθεσσαλική σύσκεψη των Ενωτικών Ομοσπονδιών στον Παλαμά-Καρδίτσας.<br/>Τον Δεκέμβριο θα πραγματοποιηθούν νέες συσκέψεις σε επαρχίες και χωριά του Νομού.<br/>Την Κυριακή 15 Δεκεμβρίου στις 12 το μεσημέρι θα πραγματοποιηθεί Πανελλαδική Σύσκεψη στην Νίκαια-Λάρισας από την Πανελλαδική Επιτροπή Μπλόκων.<br/>Με απόφαση του Δ.Σ της ΕΟΑΣΝΛ συμμετέχουμε στο συλλαλητήριο που θα πραγματοποιηθεί το Σάββατο 30 Νοεμβρίου στις 11 το πρωί στην Κεντρική Πλατεία της Λάρισας από τις συνταξιουχικές οργανώσεις για τον Ασφαλιστικό».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/evropi/ollandia-kala-stin-ygeia-toys-oi-metanastes-poy-vrethikan-se-psychomeno-emporeymatokivotio/"/>
        <a href="https://www.ert.gr/eidiseis/politismos/edo-einai-distomo-apo-toys-active-member/"/>
        <a href="https://www.ert.gr/eidiseis/ellada/politiki/drimeia-epithesi-a-tsipra-stin-kyvernisi-video/"/>
        <a href="https://www.ert.gr/eidiseis/diethni/kosmos/krisimes-ores-sto-chongk-kongk-video/"/>
        <a href="https://www.ert.gr/eidiseis/diethni/kosmos/toyrkia-kataggellei-aimatiri-epithesi-koyrdon-se-scholeio/"/>
        <a href="https://www.ert.gr/perifereiakoi-stathmoi/seres/sidirokastro-vivlioparoysiasi-2/"/>
      </related>
    </article>
  </body>
</html>