<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/ios-13-nova-funkce-pro-sluchatka/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-19T17:02:35+00:00"/>
    <meta property="og:title" content="iOS 13 přinesl skrytou funkci pro sluchátka, kterou téměř nikdo nezná"/>
    <meta property="og:description" content="V iOS 13 se objevila velmi zajímavá funkce v aplikaci Zdraví, která zaznamenává hlasitost přehrávané hudby z připojených sluchátek. V některých případech funguje lépe, v jiných hůře. Pokud však se sluchátky v uších trávíte hodně času, možná by nebylo od věci se podívat na to, zdali si vlastně nepoškozujete zvuk příliš hlasitým přehráváním."/>
  </head>
  <body>
    <article>
      <h1>iOS 13 přinesl skrytou funkci pro sluchátka, kterou téměř nikdo nezná</h1>
      <address><time datetime="2019-11-19T17:02:35+00:00">19 Nov 2019, 17:02</time> by <a rel="author">David Hanák</a></address>
      <p>V iOS 13 se objevila velmi zajímavá funkce v aplikaci Zdraví, která zaznamenává hlasitost přehrávané hudby z připojených sluchátek. V některých případech funguje lépe, v jiných hůře. Pokud však se sluchátky v uších trávíte hodně času, možná by nebylo od věci se podívat na to, zdali si vlastně nepoškozujete zvuk příliš hlasitým přehráváním.</p>
      <p>Statistické údaje o hlasitosti poslechu najdete v aplikaci Zdraví, sekci Prohlížet a záložce Sluch. Kategorie nese označení Hlasitost zvuku ve sluchátkách a po jejím rozkliknutí je možné si zobrazit dlouhodobou statistiku, kterou je možné filtrovat dle různých časových rozmezí.</p>
      <slideshow>
        <figure>
          <img src="https://jablickar.cz/wp-content/uploads/2019/11/Kontrola-hlasitosti-sluchatek-1.png"/>
        </figure>
        <figure>
          <img src="https://jablickar.cz/wp-content/uploads/2019/11/Kontrola-hlasitosti-sluchatek-2.png"/>
        </figure>
        <figure>
          <img src="https://jablickar.cz/wp-content/uploads/2019/11/Kontrola-hlasitosti-sluchatek-3.png"/>
        </figure>
        <figcaption>
          <a href="https://jablickar.cz/ios-13-nova-funkce-pro-sluchatka/gallery/148839,148837,148838,148839,148840,148841">+ 2 Fotky</a>
        </figcaption>
      </slideshow>
      <p>Měření hlídá jak časový úsek, který poslechu věnujete, tak úroveň hlasitosti sluchátek, kterou máte nastavenou. Nejlépe je systém optimalizovaný na sluchátka od Applu (AirPods a EarPods)/Beats, kde by měl fungovat poměrně přesně. Funguje však i u sluchátek ostatních výrobců, kde dochází k odhadnutí úrovně hlasitosti. V případě jiných než Apple/Beats sluchátek je však třeba funkci zapnout v Nastavení –&gt; Soukromí –&gt; Zdraví –&gt; Hlasitost zvuku ve sluchátkách.</p>
      <p>Pokud nepřekročíte nebezpečnou mez, aplikaci vyhodnotí poslech jako v pořádku. Pokud však dojde k hlasitému poslechu, v aplikaci se objeví upozornění. Je možné si zobrazit také celkové statistiky, ve kterých se dočtete spoustu zajímavých informací. Pokud jsou sluchátka v uších vaše poznávací znamení, věnujte moment návštěvě aplikace zdraví a zkontrolujte si, jak na tom s poslechem jste. Poškození sluchu se buduje postupně a na první pohled (poslech) nemusí být jakékoliv změny patrné. Díky této funkci však můžete kontrolovat, jestli to s hlasitostí nepřeháníte.</p>
      <figure>
        <a href="https://jablickar.cz/ios-13-nova-funkce-pro-sluchatka/ios-13-fb-5/">
          <img src="https://jablickar.cz/wp-content/uploads/2019/11/iOS-13-FB-5.jpg"/>
        </a>
      </figure>
    </article>
  </body>
</html>