<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152510-divchyna-z-rivnenschyny-zminyla-stat-i-odruzhylasia"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T17:20:00+00:00"/>
    <meta property="og:title" content="Дівчина з Рівненщини змінила стать і одружилася"/>
    <meta property="og:description" content="Розповіли історію про дівчину з Рівненщини, яка змінила стать"/>
  </head>
  <body>
    <article>
      <h1>Дівчина з Рівненщини змінила стать і одружилася</h1>
      <address>
        <time datetime="2019-11-19T17:20:00+00:00">19 Nov 2019, 17:20</time>
      </address>
      <p><b>Мирослава Семаніва</b> на Рівненщині знають як провідного уролога. За свою 51-річну медичну кар’єру він провів 10 тисяч операцій. <br/><br/>Проте одну із них лікар пам’ятає до найменших подробиць, - пише видання <a href="http://visnyk.lutsk.ua/news/ukraine/regions/rivne/45384-divchyna-z-rivnenshyny-pershoyu-v-ukraini-zminyla-stat-i-odruzhylasya/">Вісник</a>.<br/><br/><b>Батьки відреклися від дочки</b><br/><br/>- Це був 1985 рік, тоді я працював урологом у Рівненській обласній клінічній лікарні. Одного дня до мене в кабінет зайшла симпатична білявка, років шістнадцяти, і представилася Людвігом, в медичній картці якої писалося «Люда». Сказала, що протягом кількох останніх років у неї дедалі сильніше проявляють­ся чоловічі повадки, що перестала хо­дити до школи, бо з неї там усі насміха­лися. Дівчина була родом із села Володимирецького району. Заявила: хоче змінити стать і бути хлопцем, – прига­дує Мирослав Михайлович. – Мене така заява приголомшила. Тоді про подібне ніхто навіть не говорив. Став відмовляти дівчину від цієї ідеї. Казав, що шляху на­зад уже не буде. На що Люда випалила: «Якщо ви не візьметеся – повішуся! Я не буду жити в цій личині». Кажу їй: «Ти ще раз усе зваж, якщо не передумаєш – приходь через півроку. А я за цей час ознайомлюся із потрібною літературою, обміркую, як його краще зробити, порад­жуся із колегами».<br/><br/>За шість місяців Люда таки з’яви­лася у кабінеті Мирослава Семаніва. Заявила, що у селі вже оголосила себе Людвігом. Крізь сльози розповіла, що батьки, боячись пересудів одно­сельців, відреклися від неї. Зрештою, взявши на себе відповідальність, лікар зважився на проведення операції зі зміни статі. Огляд пацієнтки показав, що в неї немає нічого чоловічого, про­те явно вираженого жіночого – також. Коли ж зробили всі необхідні аналізи, побачили, що чоловічі гормони таки пе­реважають.<br/><br/><b>Чоловічий орган формував більше року</b><br/><br/>– Процес перетворення Люди у Людвіга тривав два роки. Я провів чотири великі операції та купу дрібних. Треба було позбутися усіх внутрішніх жіночих органів – матки та яєчників, згодом по­правити груди. Найбільше намучився зі створенням основного чоловічого орга­на, формував його більше року. Витяг­нув із живота яєчка, поставив їх у потрібне місце, решту формував із на­вколишніх тканин. Не надякуюся Гос­поду, що процес перетворення прой­шов без ускладнень. Медицина на той час була безкоштовною, дістати необхідні ліки не було проблемою. До речі, це перша операція зі зміни статі, яка робилася в Україні, – розповідає лікар. – Не меншої мороки завдала і юридична частина перевтілення. Як пояснити, що в один прекрасний мо­мент дівка стала парубком? Міліція мене добряче потягала, проте пас­порт Людвігу таки зробили.<br/><br/><b>Людвіг тепер має дружину</b><br/><br/>Після врегулювання питань із до­кументами Люда-Людвіг виїхала у Санкт-Петербург в Росію. Як скла­далося подальше життя хлопця, Мирослав Семанів навіть не здогадувався. Аж поки через три роки біля операційної не побачив білявих хлопця та дівчину. Парубок звернувся до ме­дика: «Ви мене не впізнаєте? Я – Людвіг». Мирослав Михайлович прига­дує, від радості ледве не знепритомнів. Дякувати Богу, із пацієнтом все було гаразд. Дівчина виявилася його дру­жиною. Вона прийшла подякувати ліка­рю за чоловіка.<br/><br/>– Нині Люді-Людвіг вже розміняв п’ятий десяток років. Коли знайомий їздив у Петербург, я просив його дізнатися про мого пацієнта. Тож він розповів, що Людвіг із дружиною живуть у злагоді. Щоправда, без дітей. Мабуть, не за­хотіли всиновлювати. З родичами він і досі не спілкується. Рідні вважають, що Люда зганьбила їх на весь світ, – завершує Мирослав Семанів.<br/><br/><b>Марія МАРТИНЮК</b><br/><br/>Головне фото – ілюстративне.</p>
    </article>
  </body>
</html>