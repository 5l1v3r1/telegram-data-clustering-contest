<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/nova-stanovanja-v-prvacini-bodo-namenili-mladim-dr"/>
    <meta property="og:site_name" content="Primorske novice"/>
    <meta property="article:published_time" content="2019-11-19T17:39:33+00:00"/>
    <meta property="og:title" content="Nova stanovanja v Prvačini bodo namenili mladim družinam"/>
    <meta property="og:description" content="Mestna občina Nova Gorica v Prvačini gradi osem neprofitnih stanovanj, ki jih bo ponudila v najem mladim družinam. Investicija, ki naj bi bila zaključena sredi prihodnjega leta, je vredna 948.000 evrov. V stanovanjih naj bi prvi najemniki bivali še pred koncem poletja 2020."/>
  </head>
  <body>
    <article>
      <h1>Nova stanovanja v Prvačini bodo namenili mladim družinam</h1>
      <address><time datetime="2019-11-19T17:39:33+00:00">19 Nov 2019, 17:39</time> by <a rel="author">STA</a></address>
      <p>
        <b>Mestna občina Nova Gorica v Prvačini gradi osem neprofitnih stanovanj, ki jih bo ponudila v najem mladim družinam. Investicija, ki naj bi bila zaključena sredi prihodnjega leta, je vredna 948.000 evrov. V stanovanjih naj bi prvi najemniki bivali še pred koncem poletja 2020.</b>
      </p>
      <figure>
        <img src="https://static.primorske.si/foto/highres/gnweb/720402_stanovanja.jpg"/>
        <figcaption>Foto: Sta</figcaption>
      </figure>
      <p><b>PRVAČINA</b> &gt; “Na območju novogoriške občine želimo zadržati mlade, perspektivne kadre. Zato je že v pripravi dokumentacija za objavo javnega razpisa, da bomo oddali ta stanovanja v najem,” je ob današnjem ogledu gradnje povedal direktor Stanovanjskega sklada Nova Gorica <b>Matjaž Kompare</b>.</p>
      <p>Gre za osem vrstnih hiš, stanovanja bodo velika približno 80 kvadratnih metrov, vsa pa bodo imela pripadajočo shrambo in atrij. Ob vsaki vrstni hiši bo tudi parkirišče za dve osebni vozili. Vsa parkirna mesta bodo opremljena s predinstalacijami za dovod električne napeljave za polnjenje avtomobilov na električni pogon.</p>
      <h3>Pri gradnji precej strokovnega nadzora</h3>
      <p>Stavba je zasnovana kot skoraj nič energijska, občina je na Eko sklad že oddala vlogo za pridobitev ustreznih subvencij. “Stavba je zasnovana s kakovostjo naravnega in grajenega kulturnega prostora, uporabljena je dvokapnica s korčno kritino in istim naklonom kot okoliške stavbe, uporabljeni so naravni materiali - kamen, les in omet. Ogrevanje bo zagotovljeno s toplotno črpalko. Prostor za zunanje enote toplotne črpalke bo lociran in oblikovan tako, da naprave ne bodo imele motečih vplivov na okoliška stanovanja in bodo vizualno skrita,” je še pojasnil Kompare.</p>
      <p>Ker so imeli na novogoriški občini doslej veliko težav zaradi slabe kakovosti gradnje določenih stanovanj, je pri tej gradnji precej strokovnega nadzora, je v izjavi po ogledu povedal novogoriški župan <b>Klemen Miklavič</b>. Nadzornik gradnje zato še posebej spremlja kakovost vgradnih materialov in opreme, pri čemer že iz samih projektov izhaja, da so vgrajeni materiali in oprema srednjega cenovnega razreda.</p>
      <h3>Med prosilci so ljudje različnih generacij</h3>
      <p>Stanovanjski sklad je sicer v letošnjem letu izvedel razpis za dodelitev neprofitnih stanovanj. Na čakalni listi je po pojasnilih direktorja sklada 150 prosilcev, stanovanj pa ni. Med prosilci so ljudje različnih generacij in poklicev, z družino ali brez, nekaj je tudi prosilcev za varovana stanovanja.</p>
      <p>Potrebna stanovanja je novogoriška občina poskušala pridobiti z nakupom starejših stanovanj v mestu, vendar je tako v zadnjem času uspela kupiti le dve. Sicer pa se skupaj s Stanovanjskim skladom RS pripravljajo na gradnjo večjega števila različnih stanovanj v Rožni dolini.</p>
    </article>
  </body>
</html>