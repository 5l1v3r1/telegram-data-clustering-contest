<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125607/sta-92-ekat-eyro-i-kerdoforia-tis-alpha-bank-sto-enneamino"/>
    <meta property="og:site_name" content="Insider"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="Στα 92 εκατ. ευρώ η κερδοφορία της Alpha Bank στο εννεάμηνο"/>
    <meta property="og:description" content="Από την αρχή του έτους, η Alpha Bank κατέγραψε οργανική μείωση των μη Εξυπηρετούμενων Ανοιγμάτων ύψους 0,9 δισ. ευρώ."/>
  </head>
  <body>
    <article>
      <h1>Στα 92 εκατ. ευρώ η κερδοφορία της Alpha Bank στο εννεάμηνο</h1>
      <h2>Από την αρχή του έτους, η Alpha Bank κατέγραψε οργανική μείωση των μη Εξυπηρετούμενων Ανοιγμάτων ύψους 0,9 δισ. ευρώ.</h2>
      <address>
        <time datetime="2019-11-19T17:52:00+00:00">19 Nov 2019, 17:52</time>
      </address>
      <p>Κέρδη μετά από φόρους, ύψους 92 εκατ. ευρώ, ανακοίνωσε <b>η Alpha Bank</b> για το εννεάμηνο του 2019.</p>
      <p>Όπως τονίζεται στη σχετική ανακοίνωση, <b>η Alpha Bank σημείωσε ισχυρή κεφαλαιακή βάση με Δείκτη Κεφαλαίων Κοινών Μετοχών της Κατηγορίας 1 (CET1) 18% στο τέλος Σεπτεμβρίου 2019</b>, ενισχυμένο κατά 25 μονάδες βάσης, κυρίως ως αποτέλεσμα της βελτιωμένης αποτίμησης του χαρτοφυλακίου των ομολόγων του Ελληνικού Δημοσίου. Ο Δείκτης Κεφαλαιακής Επάρκειας (CAD) ανήλθε σε 18,1%. Η Ενσώματη Καθαρή Θέση ενισχύθηκε περαιτέρω σε 8 δισ. ευρώ έναντι 7,9 δισ. ευρώ στο τέλος του β’ τριμήνου. Η Ενσώματη Λογιστική Αξία ανά Μετοχή διαμορφώθηκε σε 5,2 ευρώ.</p>
      <p>Τα Μη Εξυπηρετούμενα Ανοίγματα στην Ελλάδα μειώθηκαν κατά 2,1 δισ. ευρώ το γ’ τρίμηνο, κυρίως ως αποτέλεσμα της αναταξινόμησης χαρτοφυλακίου επιλεγμένων μη Εξυπηρετούμενων Ανοιγμάτων (Project Neptune) στα «Στοιχεία Ενεργητικού προς Πώληση», ενόψει της αναμενόμενης πώλησής τους. Από την αρχή του έτους, η Τράπεζα κατέγραψε οργανική μείωση των μη Εξυπηρετούμενων Ανοιγμάτων ύψους 0,9 δισ. ευρώ.</p>
      <p>Το γ΄ τρίμηνο, το Κύριο Αποτέλεσμα προ Προβλέψεων παρέμεινε σχεδόν αμετάβλητο σε τριμηνιαία βάση και διαμορφώθηκε σε 215,6 εκατ. ευρώ (+0,8%), καθώς η μείωση του Καθαρού Εσόδου Τόκων αντισταθμίστηκε από την υψηλότερη συνεισφορά των Καθαρών Εσόδων από Προμήθειες. Το Αποτέλεσμα προ Προβλέψεων διαμορφώθηκε σε 285,2 εκατ. ευρώ, μειωμένο κατά 11,6% σε τριμηνιαία βάση, επηρεασμένο αρνητικά από τη μείωση των χρηματοοικονομικών εσόδων.</p>
      <p>Τα Κέρδη μετά από Φόρους ανήλθαν σε 91,6 εκατ. ευρώ το εννεάμηνο 2019, έναντι 53,8 εκατ. ευρώ το εννεάμηνο 2018.</p>
      <p>Το Πρόγραμμα Οικειοθελούς Αποχώρησης Προσωπικού (VSS) που πραγματοποιήθηκε στην Ελλάδα το Σεπτέμβριο 2019, θα έχει ως αποτέλεσμα τη σταδιακή αποχώρηση περισσότερων από 830 Εργαζομένων, με αναμενόμενο όφελος περίπου Ευρώ 35 εκατ. στις Δαπάνες Προσωπικού, σε ετήσια βάση.</p>
      <p>Τον Οκτώβριο 2019, η Alpha Bank σύναψε συμφωνία συνεργασίας μακροχρόνιας διάρκειας με την εταιρεία «doValue» με σκοπό τη διαχείριση χαρτοφυλακίου των Μη Εξυπηρετούμενων Ανοιγμάτων (NPEs) και ακίνητων περιουσιακών της στοιχείων (REO) στην Κύπρο, συνολικής λογιστικής αξίας (Gross Book Value) 3,2 δισ. ευρώ περίπου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125615/i-nea-dioikitiki-omada-tis-alpha-bank"/>
        <a href="https://www.insider.gr/epiheiriseis/trapezes/125609/ayto-einai-shedio-metashimatismoy-tis-alpha-bank"/>
        <a href="https://www.insider.gr/epiheiriseis/trapezes/125558/shedio-metashimatismoy-tis-apokalyptei-i-alpha-bank"/>
      </related>
    </article>
  </body>
</html>