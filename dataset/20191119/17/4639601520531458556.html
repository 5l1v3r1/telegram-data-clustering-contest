<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/opinions/o-vromikos-polemos-tou-sokrati-kokkali-ston-olympiako/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T17:30:06+00:00"/>
    <meta property="og:title" content="O βρώμικος πόλεμος του Σωκράτη Κόκκαλη στον Ολυμπιακό"/>
    <meta property="og:description" content="Η Ιντρακάτ του Σωκράτη Κόκκαλη αποφάσισε να κάνει «έξωση» στις ομάδες της Ακαδημίας του Ολυμπιακού. Άλλο ένα δείγμα γραφής του κάποτε αλλά και νυν «εθνικού προμηθευτή» που εκμεταλλεύτηκε τον Ολυμπιακό για να στραφεί τώρα εναντίον του"/>
  </head>
  <body>
    <article>
      <h1>O βρώμικος πόλεμος του Σωκράτη Κόκκαλη στον Ολυμπιακό</h1>
      <h2>Η Ιντρακάτ του Σωκράτη Κόκκαλη αποφάσισε να κάνει «έξωση» στις ομάδες της Ακαδημίας του Ολυμπιακού. Άλλο ένα δείγμα γραφής του κάποτε αλλά και νυν «εθνικού προμηθευτή» που εκμεταλλεύτηκε τον Ολυμπιακό για να στραφεί τώρα εναντίον του</h2>
      <address><time datetime="2019-11-19T17:30:06+00:00">19 Nov 2019, 17:30</time> by <a rel="author">Χαραλαμπόπουλος Λευτέρης</a></address>
      <p>Αυτό που δεν κατανοεί ο Κόκκαλης είναι ότι δεν μπορεί να χτυπήσει τον Ολυμπιακό. Και δεν είναι μπορεί πια να έχει την ομάδα του Πειραιά το «μαξιλάρι» του για να κάνει δουλειές.</p>
      <p>Ο Σωκράτης Κόκκαλης όντως συνέδεσε το όνομά του με τον Ολυμπιακό.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Για την ακρίβεια επεδίωξε συνειδητά και συστηματικά να το συνδέσει γιατί αυτό του έδινε αυξημένο κύρος, απήχηση και νομιμοποίηση στο ρόλο του «εθνικού προμηθευτή» στον οποίο διέπρεψε.</p>
      <p>Γιατί δεν πρέπει να ξεχνάμε ότι ο Σωκράτης Κόκκαλης ήταν από τους επιχειρηματίες για τους οποίους διαμορφώθηκε στην Ελλάδα η ίδια η έννοια της διαπλοκής.</p>
      <p>Τώρα ο Σωκράτης Κόκκαλης, χρόνια μετά αφότου αποχώρησε από τα διοικητικά του Ολυμπιακού, αποφασίζει να στραφεί κατά της ομάδα που τόσο εκμεταλλεύτηκε.</p>
      <p>Με επιστολή που έστειλε στη ΘΡΥΛΟΣ ΑΕ, ουσιαστικά κάνει έξωση στις ακαδημίες του Ολυμπιακού από τις εγκαταστάσεις που χρησιμοποιούν στην περιοχή του Αγίου Ιωάννη Ρέντη.</p>
      <figure>
        <img src="https://www.in.gr/wp-content/uploads/2019/11/oli-1-415x600.jpg"/>
      </figure>
      <p>Μια επιστολή κυνική, ένα κείμενο έξωσης που δεν παραλείπει να υπενθυμίσει οφειλή… 15.033,84 ευρώ, το οποίο δεν κάνει καμία αναφορά στο για ποιο οικόπεδο πρόκειται και ποια είναι η ιστορία πίσω από αυτό.</p>
      <p>Το συγκεκριμένο οικόπεδο ανήκε αρχικά στη Θρύλος ΑΕ, στην εποχή που στα διοικητικά μεσουρανούσε ο Κόκκαλης.</p>
      <p>Τότε μεταβιβάστηκε στην Ιντρακάτ που είναι η κατασκευαστική εταιρεία του Ομίλου Κόκκαλη και έκτοτε ο Ολυμπιακός πλήρωνε ενοίκιο στην Ιντρακάτ.</p>
      <p>Ωστόσο ο Ολυμπιακός δεν περιορίστηκε απλώς στο να πληρώνει σημαντικά ποσά ενοικίων όλα αυτά τα χρόνια, για ένα οικόπεδο που αρχικά ήταν δικό του, αλλά και επένδυσε περίπου 500.000 ευρώ στις εγκαταστάσεις.</p>
      <p>Η Ακαδημία με τη σειρά της είναι από τις μεγαλύτερες επενδύσεις που έχει κάνει αθλητικά ο Ολυμπιακός, μια που αυτό επιτρέπει να έχει ως ομάδα μεγάλο βάθος και δυνατότητα να βγάζει πλήθος ταλέντων στο προσκήνιο.</p>
      <p>Και είναι σε αυτή την προσπάθεια που θέλει να κάνει ζημιά ο Κόκκαλης.</p>
      <p>Γιατί η απαίτηση να γίνει η έξωση, ενώ είναι σε εξέλιξη η αγωνιστική περίοδος, απλώς ανατρέπει τον όποιον σχεδιασμό της Ακαδημίας, την ώρα που στην πραγματικότητα στερεί από τον Ολυμπιακό από ένα σημαντικό περιουσιακό στοιχείο.</p>
      <p>Όταν ο Σωκράτης Κόκκαλης άφηνε «μαύρη τρύπα» στα ταμεία του Θρύλου</p>
      <p>Η ανακοίνωση της Θρύλος ΑΕ κάνει σαφές ότι ούτως ή άλλως ο Ολυμπιακός είχε ένα σχεδιασμό που θα του επιτρέψει να αντιμετωπίσει αυτή την έξωση.</p>
      <p>Με αυτή την έννοια η πραγματική ζημιά θα είναι μικρότερη, σε πείσμα των σχεδιασμών Κόκκαλη. Άλλωστε, δεν είναι ούτε η πρώτη ούτε η μεγαλύτερη ζημιά που έχει κάνει ο Κόκκαλης στον Ολυμπιακό.</p>
      <p>Γιατί δεν μπορούμε να ξεχάσουμε ότι ο Σωκράτης Κόκκαλης έφυγε το 2010 από τη διοίκηση του Ολυμπιακού αφήνοντας πίσω ένα χρέος που υπερέβαινε τα 40 εκατομμύρια ευρώ και άμεσες οικονομικές ανάγκες, κυρίως για το ρόστερ, που ξεπερνούσαν τα 25 εκατομμύρια ευρώ.</p>
      <p>Ούτε μπορούμε να ξεχάσουμε ότι χρειάστηκαν να δοθούν περίπου 100 εκατομμύρια ευρώ εκείνα τα χρόνια για να σταθεί στα πόδια της η ομάδα και συνεχίσει να μαζεύει τίτλους.</p>
      <p>Για να μην αναφερθούμε στα 7 εκατομμύρια χρέη που άφησε ο Πέτρος Κόκκαλης στον Ερασιτέχνη Ολυμπιακό, ή στο colpo grosso για το γήπεδο Καραϊσκάκη όπου ο Κόκκαλης κατάφερε στην πραγματικότητα να βγάλει 15 εκατομμύρια από την προπώληση της «Καραϊσκάκης ΑΕ».</p>
      <p> </p>
      <h3>Κρατικοδίαιτη «επιχειρηματικότητα» και προνομιακές σχέσεις με τους ΣΥΡΙΖΑΝΕΛ</h3>
      <p>Ούτως ή άλλως ο Σωκράτης Κόκκαλης έχει κάνει πολύ συγκεκριμένες επιλογές. Τα τελευταία χρόνια απέδειξε για άλλη μια φορά ότι εκπροσωπεί την κρατικοδίαιτη επιχειρηματικότητα.</p>
      <p>Αυτή που κυρίως στηρίζεται στις σχέσεις με κυβερνητικά κέντρα και την εξασφάλιση προνομιακής μεταχείρισης.</p>
      <p>Βαδίζει δηλαδή στα βήματα της πορείας που τον έκανε ήδη στη δεκαετία του 1990 να είναι συνώνυμος με τη λέξη διαπλοκή.</p>
      <p>Έτσι, οι καλές σχέσεις με τον ΣΥΡΙΖΑ, που κορυφώθηκαν με την επιλογή του Πέτρου Κόκκαλη, για το ευρωψηφοδέλτιο, αποδείχτηκαν κομβικές για να πάρει διάφορες «δουλίτσες» ο Κόκκαλης.</p>
      <p>Έτσι στις αρχές του 2016, πάνω στην κορύφωση του προσφυγικού, η Ιντρακάτ είναι από τις εταιρείες που παίρνουν την ανάθεση για την κατασκευή των μεταφερόμενων οικίσκων τύπου container για τους πρόσφυγες.</p>
      <p>Έπειτα ήταν επί των ημερών του ΣΥΡΙΖΑ που ο Κόκκαλης σε συνεργασία με τον επιχειρηματία Λασκαρίδη θα εξασφαλίσει την άδεια για τη μετακίνηση του Καζίνο της Πάρνηθας στο Μαρούσι.</p>
      <p>Και βέβαια υπάρχουν και όλες οι δουλειές που εξασφάλισε η ΙΝΤΡΑΚΟΜ Defense Electronics επί υπουργίας Πάνου Καμμένου στο νευραλγικό ΥΠΕΘΑ, όταν η εταιρεία συμφερόντων Κόκκαλη κέρδισε συμβόλαια αξίας άνω των 150 εκατομμυρίων ευρώ.</p>
      <p> </p>
      <h3>Το deal με Μελισσανίδη και η στράτευση στο αντιολυμπιακό μέτωπο</h3>
      <p>Αντίστοιχα, ο Σωκράτης Κόκκαλης επέδειξε μεγάλη προσαρμοστικότητα και σε άλλα ζητήματα.</p>
      <p>Έχει κυλήσει πολύ νερό στο αυλάκι από τον καιρό που ο Μελισσανίδης με τους Τσέχους έμπαιναν δυναμικά στην ιδιωτικοποίηση του Ιππόδρομου με βασικό κριτήριο να πετάξουν τον Κόκκαλη από  την αγορά του τζόγου.</p>
      <p>Τώρα όχι μόνο τα έχουν βρει Κόκκαλης και Μελισσανίδης σε σχέση με τα ζητήματα που αφορούν τη βιομηχανία του τζόγου, αλλά είδαμε και την Ιντρακάτ να αναλαμβάνει την κατασκευή του νέου γηπέδου «Αγία Σοφία» της ΑΕΚ.</p>
      <p>Όλα αυτά αποτυπώνονται και σε κάθε λογής απόπειρες υπονόμευσης του Ολυμπιακού, δηλαδή της ομάδας που τον έκανε γνωστό σε όλη την Ελλάδα και αποτέλεσε την ασπίδα προστασίας των επιχειρηματικών δραστηριοτήτων του.</p>
      <p>Δηλαδή, αφού καπηλεύτηκε τη συμπάθεια των οπαδών του Θρύλου, δεν έχει κανένα πρόβλημα τώρα να στρέφεται κατά της ομάδας, τόσο της ΠΑΕ όσο και του Ερασιτέχνη.</p>
      <p>Και όλα αυτά ενώ εδώ και χρόνια δεν έχει συνεισφέρει τίποτε, την ώρα που αποδεδειγμένα άφησε πίσω μεγάλες ζημιές.</p>
      <p>Και αυτό γιατί ο Σωκράτης Κόκκαλης μάλλον ποτέ δεν πίστεψε στον Ολυμπιακό, ούτε και συνειδητοποίησε τι σημαίνει αυτή η ομάδα για το ποδόσφαιρο, την Ελλάδα και την κοινωνία.</p>
      <p>Τον μόνο που τον ένοιαζε ήταν το χρήμα και από εκεί και πέρα δεν είχε κανένα πρόβλημα να συμμαχήσει ακόμη και με αυτούς που είναι ορκισμένοι εχθροί του Ολυμπιακού.</p>
      <p>Μόνο που ο Ολυμπιακός είναι κάτι πολύ περισσότερο από μια ομάδα, ή ένα στελεχιακό δυναμικό, ή μια διοίκηση που έχει αποδείξει ότι στα εμπόδια στηρίζει την ομάδα και την βοηθά.</p>
      <p>Όπως ακριβώς θα κάνει και τώρα για να αντιμετωπιστεί η αποτυχημένη τρικλοποδιά Κόκκαλη.</p>
      <p>Πάνω από όλα ο Ολυμπιακός είναι ένας ολόκληρος κόσμος που και κρίση έχει και γνώση και μπορεί να αντιληφθεί ποιος βοηθά την ομάδα και ποιος προσπαθεί να την υπονομεύσει με κάθε δυνατό τρόπο.</p>
      <p>Πάντως σε κάθε περίπτωση να έχεις κάνει όλη αυτή τη διαδρομή στην επιχειρηματικότητα και παράλληλα να έχεις την τύχη να έχεις μοιραστεί ένδοξες στιγμές του Ολυμπιακού, και τώρα να καταλήγεις να συμπεριφέρεσαι με μόνο κριτήριο την τσέπη και το πώς θα χτυπήσεις μια ομάδα στην οποία χρωστάς, όλο αυτό μόνο ως κατήφορος μπορεί να περιγραφεί.</p>
      <figure>
        <img src="https://www.in.gr/wp-content/uploads/2019/11/oly1-411x600.jpg"/>
      </figure>
      <figure>
        <img src="https://www.in.gr/wp-content/uploads/2019/11/oly2-409x600.jpg"/>
      </figure>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>