<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598162/quoti-koinonia-tis-malaga-einai-sokarismeni-apo-tin-syllipsi-tou-serxio-kokequot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T17:35:00+00:00"/>
    <meta property="og:title" content="&quot;Η κοινωνία της Μάλαγα είναι σοκαρισμένη από την σύλληψη του Σέρχιο Κόκε&quot;"/>
    <meta property="og:description" content="Η είδηση της σύλληψης του Σέρχιο Κόκε στην Μάλαγα, για διακίνηση ναρκωτικών, έρριξε... βόμβα στην ισπανική πόλη, η οποία είναι σοκαρισμένη με τις..."/>
  </head>
  <body>
    <article>
      <h1>"Η κοινωνία της Μάλαγα είναι σοκαρισμένη από την σύλληψη του Σέρχιο Κόκε"</h1>
      <address><time datetime="2019-11-19T17:35:00+00:00">19 Nov 2019, 17:35</time> by <a rel="author">Sigmalive.Sports</a></address>
      <p>Η είδηση της σύλληψης του Σέρχιο Κόκε στην Μάλαγα, για διακίνηση ναρκωτικών, έρριξε... βόμβα στην ισπανική πόλη, η οποία είναι σοκαρισμένη με τις αποκαλύψεις των τελευταίων ωρών και την συμμετοχή του πρώην ποδοσφαιριστή.<br/>Ο δημοσιογράφος της ισπανικής εφημερίδας «Malaga Hoy», Χοσέ Μανουέλ Ολίας, μίλησε για την σύλληψη του Κόκε ως εγκέφαλου του κυκλώματος για εμπορία ναρκωτικών στην Μάλαγα , ενώ δήλωσε πως η κοινωνία της ισπανικής πόλης είναι σοκαρισμένη από την συγκεκριμένη είδηση.<br/> <br/>Αναλυτικά όσα είπε:<br/> <br/>«Η κοινωνία της Μάλαγα είναι σοκαρισμένη από την σύλληψη του Σέρχιο Κόκε και τη συμμετοχή του σε κύκλωμα διακίνησης ναρκωτικών. Μάλιστα, η ονομασία της αστυνομικής επιχείρησης (Maskoke) δημιουργεί την αίσθηση ότι ο Κόκε έχει ηγετικό ρόλο στο συγκεκριμένο κύκλωμα. Δεν έχουμε επιπλέον πληροφορίες, ξέρουμε όμως ότι η αστυνομική επιχείρηση είναι στο ξεκίνημά της. Ήδη, κατασχέθηκε ένας τόνος χασίς και όπλα σε τρεις πόλεις της Ανδαλουσίας, στην Σεβίλλη, την Μάλαγα και την Γρανάδα. Δεν ξέρουμε ποια θα είναι η ακριβής έκταση της επιχείρησης, έχουμε όμως την πληροφορία ότι θα ακολουθήσουν κι άλλα στάδια της επιχείρησης». <br/> <br/>Σχετικά με τις φήμες για συμμετοχή και του αδερφού του στο κύκλωμα: «Ο Κόκε συνελήφθη μεταξύ 20 ατόμων για συμμετοχή στο κύκλωμα. Μέχρι στιγμής δεν έχει επιβεβαιωθεί η πληροφορία ότι μεταξύ αυτών είναι και ο αδερφός του. Μιλήσαμε με άνθρωπο της οικογένειάς του, δεν θέλησε να τοποθετηθεί επί του θέματος, ήταν κι αυτός σοκαρισμένος όπως και η κοινωνία της Μάλαγα».<br/> <br/>Για την ζωή του Κόκε στην Ισπανία: «Το τελευταίο διάστημα, ο Κόκε ασχολούνταν με τις οικογενειακές επιχειρήσεις που έχει στην Μάλαγα, μια παμπ αλλά κι ένα εστιατόριο. Γενικώς, όμως, ήταν εξαφανισμένος και δεν είχε πολλές δημόσιες παρουσίες. Ήταν λίγες οι φορές που τον είδε κανείς είτε σε κεντρικούς δρόμους της Μάλαγα είτε στους αγώνες της ομάδας», σημείωσε ο Ολίας.<br/> <br/>Πηγή: Metropolis 95,5 FM</p>
    </article>
  </body>
</html>