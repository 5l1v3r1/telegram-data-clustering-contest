<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kanam-rajedran-against-pmohanan.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T17:56:00+00:00"/>
    <meta property="og:title" content="'എഴുന്നേറ്റ് നില്‍ക്കാനാകാത്തവരെപ്പോലും കൊടും ഭീകരരായി ചിത്രീകരിക്കുന്നു, മാവോയിസ്റ്റ് ഭീഷണിയെന്നത് പൊലീസിന്റെ താല്‍പര്യം'; പി മോഹനനെ തള്ളി കാനം രാജേന്ദ്രന്‍"/>
    <meta property="og:description" content="Kanam Rajendran KERALA NEWS Keralanews Maoist Kerala കോഴിക്കോട്: പി മോഹനന്റെ പ്രസ്താവനക്കെതിരെ രൂക്ഷ വിമര്‍ശനവുമായി സി.പി.ഐ. സംസ്ഥാന സെക്രട്ടറി കാനം രാജേന്ദ്രന്‍. എഴുന്നേ"/>
  </head>
  <body>
    <article>
      <h1>'എഴുന്നേറ്റ് നില്‍ക്കാനാകാത്തവരെപ്പോലും കൊടും ഭീകരരായി ചിത്രീകരിക്കുന്നു, മാവോയിസ്റ്റ് ഭീഷണിയെന്നത് പൊലീസിന്റെ താല്‍പര്യം'; പി മോഹനനെ തള്ളി കാനം രാജേന്ദ്രന്‍</h1>
      <address><time datetime="2019-11-19T17:56:00+00:00">19 Nov 2019, 17:56</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: പി മോഹനന്റെ പ്രസ്താവനക്കെതിരെ രൂക്ഷ വിമര്‍ശനവുമായി സി.പി.ഐ. സംസ്ഥാന സെക്രട്ടറി കാനം രാജേന്ദ്രന്‍. എഴുന്നേറ്റ് നില്‍ക്കാനാകാത്തവരെ കൊടും ഭീകരരായി ചിത്രീകരിക്കുന്നുവെന്ന് കാനം രാജേന്ദ്രന്‍ പറഞ്ഞു.</p>
      <p>രാഷ്ട്രീയ അഭിപ്രായ വ്യത്യാസമുള്ളവരെ വെടിയുണ്ട കൊണ്ടല്ല നേരിടേണ്ടത്. പശ്ചിമഘട്ടമേഖലയില്‍ കാര്യമായ മാവോയിസ്റ്റ് ഭീഷണി ഇല്ല. ഭീഷണിയെന്ന് വരുത്തിത്തീര്‍ക്കുന്നത് പൊലീസിന്റെ താല്‍പര്യമാണെന്നും കാനം രാജേന്ദ്രന്‍ പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘ചീഫ് സെക്രട്ടറിയും ഇതേ വാദമാണ് ഏറ്റെടുത്തത്. പുസ്തകങ്ങള്‍ വായിക്കുന്നത് എങ്ങനെ കുറ്റമാകും. ഇത് നിശ്ചയമായും ചെറുക്കപ്പെടേണ്ടതാണ്.പൊലീസ് നടപടി രാജ്യമാകെ ഇടത് പോരാട്ടങ്ങളെ ദുര്‍ബലമാക്കും’. കാനം രാജേന്ദ്രന്‍ കൂട്ടിച്ചേര്‍ത്തു.</p>
      <p>കാനം രാജേന്ദ്രന്‍ അലന്‍ ഷുഹൈബിന്റെ വീടും സന്ദര്‍ശിച്ചിരുന്നു.</p>
      <related>
        <a href="https://www.doolnews.com/vt-balaram-against-p-mohanan-comment-about-muslim-extremist-and-maoist-155.html?utm_source=doolnews&amp;utm_medium=related"/>
      </related>
      <p>മാവോയിസ്റ്റുകളെ പ്രോത്സാഹിപ്പിക്കുന്നത് കോഴിക്കോട് കേന്ദ്രമായുള്ള മുസ്ലിം തീവ്രസംഘടനകളാണെന്ന സി.പി.ഐ.എം കോഴിക്കോട് ജില്ലാ സെക്രട്ടറി പി. മോഹനന്റെ പ്രസ്താവനക്കെതിരെ സി.പി.ഐ.എം ജനറല്‍ സെക്രട്ടറി സീതാറാം യെച്ചൂരി രംഗത്തു വന്നിരുന്നു.</p>
      <related>
        <a href="https://www.doolnews.com/sitharaman-yechury-against-pmohanan-comment.html?utm_source=doolnews&amp;utm_medium=related"/>
      </related>
      <p>മാവോയിസ്റ്റ് പ്രവര്‍ത്തനമേഖലയിലെ സാമൂഹ്യസ്ഥിതി അവഗണിക്കരുതെന്നും എന്നാല്‍ അവരുടെ പ്രവര്‍ത്തനരീതി ചെറുക്കേണ്ടതാണെന്നും യെച്ചൂരി എഷ്യാനെറ്റ് ന്യൂസിനോട് പറഞ്ഞു. പാര്‍ട്ടി നയം വ്യക്തമാണെന്നും യെച്ചൂരി കൂട്ടിച്ചേര്‍ത്തു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പി. മോഹനന്റെ പ്രസ്താവനയ്ക്ക് എതിരെ വിമര്‍ശനവുമായി വി.ടി ബല്‍റാം എം.എല്‍.എയും രംഗത്ത് വന്നിരുന്നു.</p>
      <p>മാവോയിസത്തിന് പിന്തുണ നല്‍കുന്നത് കോഴിക്കോട്ടെ മുസ്ലിം തീവ്രവാദ പ്രസ്ഥാനങ്ങളാണെന്ന ഏതെങ്കിലും ആധികാരിക തെളിവ് ഉണ്ടെങ്കില്‍ അത് വെളിപ്പെടുത്തേണ്ടത് സി.പി.ഐ.എം ജില്ലാ സെക്രട്ടറിയല്ലെന്നും, സംസ്ഥാന ആഭ്യന്തര വകുപ്പ് മന്ത്രിയാണെന്നും വി.ടി ബല്‍റാം പറഞ്ഞു.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>