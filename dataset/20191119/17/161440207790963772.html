<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/gallura/2019/11/19/presunti-maltrattamenti-all-asilo-colpo-di-scena-ad-arzachena-ind-136-954526.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T17:07:12+00:00"/>
    <meta property="og:title" content="Presunti maltrattamenti all'asilo, colpo di scena ad Arzachena: indagine riaperta"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'udienza</h6>
      <h1>Presunti maltrattamenti all'asilo, colpo di scena ad Arzachena: indagine riaperta</h1>
      <h2>La Procura di Tempio ha comunicato che la richiesta di archiviazione dell'inchiesta a carico di un'educatrice è stata revocata</h2>
      <address><time datetime="2019-11-19T17:07:12+00:00">19 Nov 2019, 17:07</time> by <a rel="author" href="https://www.unionesarda.it/autore/andrea_busia/205" target="_blank">Andrea Busia</a></address>
      <p>La Procura della Repubblica di Tempio riapre l'indagine sui presunti maltrattamenti ai danni dei bambini dell'asilo nido comunale di Arzachena.</p>
      <p>Il pubblico ministero Nadia La Femina, nel corso di un'udienza davanti al gip del Tribunale di Tempio, Caterina Interlandi, ha comunicato formalmente che la richiesta di archiviazione del fascicolo (aperto a carico di un'educatrice, K.T.) è stata revocata.</p>
      <p>Il gip aveva fissato udienza proprio per discutere la richiesta di archiviazione dell'inchiesta.</p>
      <p>Oggetto delle indagini sono i fatti avvenuti all'interno dell'asilo nido sino alle ultime settimane del 2018.</p>
      <p>La Polizia di Stato (Commissariato di Porto Cervo) aveva attivato delle micro telecamere dentro la struttura. I filmati mostrano diversi episodi, che la Procura aveva valutato non penalmente rilevanti.</p>
      <p>Gli avvocati delle famiglie di quattro bambini si sono opposte all'archiviazione. Giovanna Poggi, Domenica Gala e Francesca Pileri, legali di parte civile, hanno infatti prodotto certificati medici che attesterebbero le conseguenze dei presunti maltrattamenti.</p>
      <p>Anche il Comune di Arzachena si era opposto all'archiviazione, tramite il suo legale, l'avvocato Stefano Forgiarini.</p>
      <p>Il colpo di scena è arrivato in udienza. Il pm La Femina ha infatti spiegato che la Procura, autonomamente, approfondirà il caso, partendo dai filmati della Polizia di Stato e da nuovi documenti forniti dagli avvocati delle famiglie. Il difensore di K.T., Egidio Caredda, insiste invece per l'archiviazione dell'inchiesta.</p>
    </article>
  </body>
</html>