<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-seful-de-stat-da-am-amanat-referendumul-pentru-a-produce-efecte-maximale-18596239"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T17:36:23+00:00"/>
    <meta property="og:title" content="Klaus Iohannis, şeful de stat: Da, am amânat referendumul pentru a produce efecte maximale"/>
    <meta property="og:description" content="Prezidenţiabilul PNL Klaus Iohannis a declarat că fără persoana sa statul de drept din România &quot;s-ar fi rupt&quot;, dar cu ajutorul său a fost schimbată inclusiv imaginea din exterior, creată de guvernele PSD, pe care a catalogat-o drept &quot;catastrofală&quot;."/>
  </head>
  <body>
    <article>
      <h1>Klaus Iohannis, şeful de stat: Da, am amânat referendumul pentru a produce efecte maximale</h1>
      <address><time datetime="2019-11-19T17:36:23+00:00">19 Nov 2019, 17:36</time> by <a rel="author">Ana Petrescu, Mediafax</a></address>
      <p>Prezidenţiabilul PNL Klaus Iohannis a declarat că fără persoana sa statul de drept din România "s-ar fi rupt", dar cu ajutorul său a fost schimbată inclusiv imaginea din exterior, creată de guvernele PSD, pe care a catalogat-o drept "catastrofală".</p>
      <p>"Dacă voi fi ales pentru un al doilea mandat de preşedinte, atunci mă voi implica total pentru România normală. Acesta e mai mult decât un slogan. E o dorinţă pe care o au foarte mulţi români. Dar ce înseamnă acest normal? Înseamnă prosperitate, creştere economică, locuri de muncă bine plătite, înseamnă şcoli sigure, înseamnă că cetăţeanul e în centrul sistemului. Da, pot să garantez românilor că dacă mă vor alege, mă voi implica cu tot ce ştiu, tot ce pot pentru a lucra împreună cu guvernul, în sensul îmbunătăţirii performanţei economice a României. Pot să vă spun că lucrurile arată bine. Avem soluţii. Eu ştiu ce este de făcut. E un guvern nou în funcţiune care ştie cum trebuie abordate lucrurile"', a declarat Klaus Iohannis.</p>
      <p>Întrebat de momentul convocării referendumului pe temele din justiţie şi de ce acesta a fost amânat, Iohannis a răspuns:</p>
      <p>"Da, am amânat referendumul până în momentul în care am considerat că o convocare a referendumului produce efecte maximale. Cred că a produs. În afară de faptul că am alungat elefanţii din şedinţa de Guvern, că am coborât în jeaca roşie între demonstranţi, am retrimis legile justiţiei în Parlament, le-am trimis la CCR, am solicitat un punct de vedere de la Comisia de la Veneţia şi i-am rugat pe colegii mei în ultimele zile să facă o evaluare. Am reuşit să anulez 70% din măsurile care ar fi compromis legile justiţiei. Sigur, nu sunt perfecte. Sunt în vigoare. La un moment dat am ajuns la punctul în care a trebuit să le promulg. Dar lucrurile nu se opresc aici. Lucrurile vor continua şi după parlamentare, când sunt convins că vom avea o altă majoritate. Lucrurile le vom îndrepta. Fără mine statul de drept din România s-ar fi rupt. Nu s-a rupt. A rămas în picioare. Lupta anticorupţie continuă şi mai mult am corectat în exterior imaginea catastrofală produsă de guvernele PSD".</p>
    </article>
  </body>
</html>