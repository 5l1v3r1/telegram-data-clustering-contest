<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-despre-boicotul-din-online-daca-tragem-linie-numarul-urmaritorilor-e-in-crestere-18596249"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T17:44:18+00:00"/>
    <meta property="og:title" content="Iohannis, despre boicotul din online: Dacă tragem linie, numărul urmăritorilor e în creştere"/>
    <meta property="og:description" content="Preşedintele Klaus Iohannis a declarat, cu privire la boicotul din mediul online, după refuzul de a participa la o dezbatere cu Viorica Dăncilă, că la o analiză se vede că numărul urmăritorilor este în creştere, ceea ce înseamnă că a fost înţeles."/>
  </head>
  <body>
    <article>
      <h1>Iohannis, despre boicotul din online: Dacă tragem linie, numărul urmăritorilor e în creştere</h1>
      <address>
        <time datetime="2019-11-19T17:44:18+00:00">19 Nov 2019, 17:44</time>
      </address>
      <p>Preşedintele Klaus Iohannis a declarat, cu privire la boicotul din mediul online, după refuzul de a participa la o dezbatere cu Viorica Dăncilă, că la o analiză se vede că numărul urmăritorilor este în creştere, ceea ce înseamnă că a fost înţeles.</p>
      <p>"Într-o campanie electorală întotdeauna există opinii pro şi contra. Eu mi-am pus în practică strategia pe care mi-am gândit-o pentru campania electorală. Da, am urmărit impactul pe Facebook, în esenţă, dacă tragem linie, numărul urmăritorilor e în creştere, înseamnă că net lucrurile au fost bine înţeles şi mă bucură acest lucru", a spus Klaus Iohannis.</p>
      <p>Cu privire la utilizatorii care au anunţat că vor boicota turul 2, prezidenţiabilul PNl a afirmat: "Mesajul direct este simplu. Aici vorbim de un tur 2 între candidatul Klaus Iohannis, care a fost preşedinte, şi o candidată care reprezintă un PSD nereformat, care a guvernat împotriva românilor. Sunt convins că cei care nu şi-au format o părere, o să şi-o formeze în zilele următoare. Eroul alegerilor nu e candidatul, eroul este alegătorul cu ştampila de vot în mână. Şi îi invit pe români să devină campioni ai turului 2, mergând la vot".</p>
    </article>
  </body>
</html>