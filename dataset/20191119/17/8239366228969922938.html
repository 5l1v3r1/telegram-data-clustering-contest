<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vchyteli__menedzhery_sotsialnogo_kapitalu_pro_pidsumky_331145.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T17:13:00+00:00"/>
    <meta property="og:title" content="Вчителі - менеджери соціального капіталу: про підсумки Форуму інноваційної освіти INED"/>
    <meta property="og:description" content="15-16 листопада, у Центрі Шептицького УКУ, відбувся Форум інноваційної освіти INED, який втретє об’єднав понад 250 учасників, серед яких вихователі, вчителі, директори шкіл, викладачі та громадські активісти."/>
  </head>
  <body>
    <article>
      <h1>Вчителі - менеджери соціального капіталу: про підсумки Форуму інноваційної освіти INED</h1>
      <h2>15-16 листопада, у Центрі Шептицького УКУ, відбувся Форум інноваційної освіти INED, який втретє об’єднав понад 250 учасників, серед яких вихователі, вчителі, директори шкіл, викладачі та громадські активісти.</h2>
      <address>
        <time datetime="2019-11-19T17:13:00+00:00">19 Nov 2019, 17:13</time>
      </address>
      <figure>
        <img src="https://galinfo.com.ua/media/gallery/intxt/0/x/0x01111711_8c8d2.jpg"/>
        <figcaption>Форум інноваційної освіти INED</figcaption>
      </figure>
      <p>Учасники мали можливість ознайомитись з новими підходами до навчання та викладання, подискутувати про важливість накопичення соціального капіталу, обмінятися ідеями як пришвидшити впровадження інклюзивного навчання в Україні.</p>
      <p>Цьогоріч Форум поєднав три напрямки: формування соціального капіталу, впровадження інноваційних методик та технологій у навчання, розвиток інклюзивного навчання в Україні. Серед організаторів Форуму – Простір освітніх ініціатив УКУ, Управління ІТ Львівської міської ради, Генеральний партнер Форуму – Міжнародний Фонд Відродження.</p>
      <p>На учасників чекали екскурсії до інноваційних шкіл Львова, уроки толерантності та Школа викладацької майстерності від викладачів УКУ. Панельні дискусії, 10 майстер-класів на різні теми, серед яких: використання додатків Google, 3D принтера, AR &amp; VR-технологій у навчанні, партнерство педагогів та батьків, фізична та психологічна безпека дитини, питання інклюзії та “комунікація від нуля”. Експерти обмінювалися корисними порадами, ділилися власним досвідом та авторськими методиками.</p>
      <figure>
        <img src="https://galinfo.com.ua/media/gallery/intxt/0/x/0x01515115.jpg"/>
        <figcaption>Форум інноваційної освіти INED</figcaption>
      </figure>
      <p>Серед іноземних спікерів заходу – Шон-Патрік Лаветт – професор із комунікацій, керівник англомовної служби «Радіо Ватикан», Браян Лапса – доктор філософії Оксфордського університету, досліджує напрямок історії та філософії освіти, Йоштейн Скааре – засновник фонду для сприяння та розвитку музичної освіти в Норвегії - The Classband Foundation (Korps i Skolen), Ека Гегешидзе – експертка з питань неприбуткових організацій, вищої освіти аналітичних навичок та управління, докторка наук економічного факультету Тбіліського державного університету імені Іване Джавахішвілі.</p>
      <p>Вперше на Форумі підняли важливу тему формування соціального капіталу в освітніх закладах. За словами одного з організаторів Форуму, керівниці центру забезпечення Світоглядного ядра УКУ, менеджерки проекту “Простір освітніх ініціатив” Ольги Матійчук, процес накопичення соціального капіталу розпочинається у дитячому садку, продовжується у школі та університеті, формуючи у дітях ті неформальні цінності, які допомагають злагоджувати колективні дії у групах людей. Поняття довіри, діалогу, постійного розвитку учасників освітнього процесу, ініціативності, культури спілкування стають ключовими у творенні сучасного, інноваційного, інклюзивного та нового освітнього середовища в Україні.</p>
      <p>До учасників звернулися керівниця Західноукраїнського представництва МФ "Відродження" Оксана Дащаківська: "Соціальний капітал - річ, яка потребує певного соціального простору. Таким простором є наші школи! Там, де ми вчимося будувати стосунки, довіряти один одному і пронувати нові цінності. З розвитком IT технологій все частіше фізичний простір перетинається з віртуальним. Технології і мережі мають функцію, яку повинен мати соціальний капітал – обмін знаннями і цінностями. Часто ми говоримо одне, робимо інше, а в мережі діти бачать третє, в результаті ми отримуємо не соціальний капітал, а нестійкість нашого суспільства. Те, що ми робимо оффлайн і онлайн, не повинно суперечити одне одному. Тому сьогодні ви не просто вчителі, ви – менеджери соціального капіталу! Ті, хто допомагає його творити, комунікувати дітям цінності і практики, які є важливою передумовою нашого існування як суспільства”.</p>
      <figure>
        <img src="https://galinfo.com.ua/media/gallery/intxt/0/x/0x018181018.jpg"/>
        <figcaption>Форум інноваційної освіти INED</figcaption>
      </figure>
      <p>За словами організаторів, Форум спрямований на комунікацію освітян між собою, поширення нових ідей, ділення досвідом та народження нових освітніх проєктів. “Форум виявився дуже актуальним – розповідає Андрій Бучко, вчитель історії, правознавства і громадянської освіти “Рава-Руської школи-гімназії”. – Сьогодні вимоги дітей стосуються технологій, креативних підходів та інновацій. Вчителю потрібно бути зацікавленим і мати бажання застосовувати ці нові методи. По- іншому не вдасться донести дітям те, що ми хочемо. Я не розумів, як можна використати на моїх предметах технології віртуальної реальності, але під час майстер - класу в мене одразу виникли ідеї, як це можна поєднати з освітньо-виховним процесом так, щоб було цікаво і учням, і вчителям.</p>
    </article>
  </body>
</html>