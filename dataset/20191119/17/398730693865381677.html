<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/tunga-politiker-domda-i-spanskt-korruptionsmal/"/>
    <meta property="og:site_name" content="DN.SE"/>
    <meta property="article:published_time" content="2019-11-19T17:04:07+00:00"/>
    <meta property="og:title" content="Tunga politiker dömda i spanskt korruptionsmål"/>
    <meta property="og:description" content="En rad högprofilerade regionpolitiker från Spaniens socialistparti PSOE har dömts skyldiga i ett av de största korruptionsmålen i landets moderna historia."/>
  </head>
  <body>
    <article>
      <h1>Tunga politiker dömda i spanskt korruptionsmål</h1>
      <address><time datetime="2019-11-19T17:04:07+00:00">19 Nov 2019, 17:04</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>En rad högprofilerade regionpolitiker från Spaniens socialistparti PSOE har dömts skyldiga i ett av de största korruptionsmålen i landets moderna historia. Åklagarna uppskattar att de förskingrat totalt runt 700 miljoner euro – över sju miljarder kronor – av offentliga medel.</b>
      </p>
      <p>Domen kommer samtidigt som PSOE-ledaren Pedro Sánchez kämpar med att samla tillräckligt med stöd från andra partier för att kunna sväras in för ytterligare en mandatperiod som premiärminister efter nyvalet tidigare i november.</p>
      <p>1<b>9 politiker döms för</b> att utan kontroll ha delat ut pengar som var menade att hjälpa arbetslösa och krisdrabbade företag i Andalusien, och som i flera fall i stället hamnade hos personer och bolag med nära band till PSOE. Bland de dömda finns två tidigare regionpresidenter i Andalusien, Manuel Chaves och José Antonio Griñán. Båda männen har också haft ministerposter i den tidigare premiärministern Felipe González regering (1982–1996).</p>
      <p>Griñán döms för bland annat förskingring till sex års fängelse och förklaras samtidigt icke valbar till offentliga ämbeten under 15 års tid. Chaves döms för vanstyre och förklaras icke valbar under nio år.</p>
      <p>Domstolen slår fast att hanteringen av de nämnda medlen präglats av en ”fullständig avsaknad av kontroll”:</p>
      <p>Två andra åtalade frias.</p>
      <p><b>Skandalen briserade 2010, </b>samtidigt som landet genomgick en djup ekonomisk kris. Avslöjandena tvingade Griñán att avgå som regionpresident. Både han och Chaves har dock nekat till alla anklagelser.</p>
      <p>PSOE förlorade makten i Andalusien i januari, efter att ha styrt regionen i 36 år.</p>
      <p>De fällande domarna lär användas flitigt av det stora borgerliga oppositionspartiet Partido popular (PP) i debatter mot Sánchez och PSOE. En rad korruptionsskandaler har dock rullats upp i Spanien under de senaste åren, där politiker från båda de traditionella maktpartierna varit inblandade.</p>
      <p><b>Sánchez kom till exempel </b>till makten sedan han i juni i fjol fick igenom en misstroendeförklaring mot företrädaren Mariano Rajoy. Misstroendet grundades i en dom som slog fast att en rad personer i Rajoys PP varit inblandade i en stor muthärva.</p>
      <p>Korruptionsskandalerna bidrog, i kombination med den ekonomiska krisen, till framgångar för de nya partierna Unidas Podemos, Ciudadanos och Vox som brutit upp det tidigare tvåpartisystemet.</p>
    </article>
  </body>
</html>