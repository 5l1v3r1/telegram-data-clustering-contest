<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/e-achtsioglou-apolitos-psevdis-i-anakinosi-tou-ipourgiou-ergasias"/>
    <meta property="og:site_name" content="Voria.gr"/>
    <meta property="article:published_time" content="2019-11-19T17:23:00+00:00"/>
    <meta property="og:title" content="ΑΧΤΣΙΟΓΛΟΥ: ΑΠΟΛΥΤΩΣ ΨΕΥΔΗΣ Η ΑΝΑΚΟΙΝΩΣΗ ΤΟΥ ΥΠΟΥΡΓΕΙΟΥ ΕΡΓΑΣΙΑΣ"/>
    <meta property="og:description" content="Νέα πεδία για επικοινωνιακά σόου αναζητά ο κ. Βρούτσης, αναφέρει η Έφη Αχτσιόγλου σε δηλώσεις της με αφορμή την ανακοίνωση του υπουργείου Εργασίας"/>
  </head>
  <body>
    <article>
      <h1>ΑΧΤΣΙΟΓΛΟΥ: ΑΠΟΛΥΤΩΣ ΨΕΥΔΗΣ Η ΑΝΑΚΟΙΝΩΣΗ ΤΟΥ ΥΠΟΥΡΓΕΙΟΥ ΕΡΓΑΣΙΑΣ</h1>
      <h2>Νέα πεδία για επικοινωνιακά σόου αναζητά ο κ. Βρούτσης, αναφέρει η Έφη Αχτσιόγλου σε δηλώσεις της με αφορμή την ανακοίνωση του υπουργείου Εργασίας</h2>
      <address><time datetime="2019-11-19T17:23:00+00:00">19 Nov 2019, 17:23</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>«Απολύτως ψευδή» χαρακτηρίζει η τομεάρχης εργασίας και κοινωνικής ασφάλισης του ΣΥΡΙΖΑ, <b>Έφη Αχτσιόγλου </b>τη σημερινή ανακοίνωση του υπουργείου Εργασίας «περί χορήγησης ασφαλιστικής ικανότητας σε 245.000 ελεύθερους επαγγελματίες και αυτοαποασχολούμενους» στους οποίους, όπως αναφέρει σε σχετική δήλωση, «δήθεν η προηγούμενη κυβέρνηση την είχε στερήσει».</p>
      <p>«Τίποτα από όσα ισχυρίζεται ο κ. <a href="https://www.voria.gr/article/../../article/prosvasi-se-paroches-igias-gia-245000-asfalismenous-tou-efka"><b>Βρούτσης</b></a> δεν ισχύει. Καμία απόφαση ή εγκύκλιος του υπουργείου Εργασίας επί ΣΥΡΙΖΑ δεν ζητούσε εξόφληση των τρεχουσών εισφορών του 2019 για τη χορήγηση ασφαλιστικής ικανότητας, ούτε αυτοπρόσωπη παρουσία των ασφαλισμένων στον ΕΦΚΑ», δηλώνει η Ε. Αχτσιόγλου και προσθέτει, όπως μεταδίδει το ΑΠΕ ότι «για τη χορήγηση ασφαλιστικής ικανότητας, για όλο το 2019, η εγκύκλιος του υπουργείου Εργασίας επί<b> ΣΥΡΙΖΑ</b> προβλέπει ότι πρέπει να έχουν καταβληθεί οι ελάχιστες εισφορές του έτους 2018. Σε περίπτωση ύπαρξης οφειλής, εφόσον αυτή έχει ρυθμιστεί και τηρείται η εξόφληση των δόσεων χορηγείται<b> ασφαλιστική ικανότητα</b> και ανανεώνεται ανά μήνα. Τα ίδια, δηλαδή, που επαναλαμβάνει ο κ. Βρούτσης σήμερα και επιχειρεί να τα παρουσιάσει ως δική του σωτήρια παρέμβαση».</p>
      <p>Καταλήγοντας, η κ. Αχτσιόγλου σημειώνει: «Αφού ακόμη και το ίδιο το Γραφείο Προϋπολογισμού της Βουλής αποκάλυψε ότι επί ΝΔ οι απλήρωτες συντάξεις αυξάνονται, προφανώς ο κ. Βρούτσης αναζητά νέα πεδία για επικοινωνιακό σόου. Επιβεβαιώνεται ξανά ότι η σοβαρότητα και η αλήθεια είναι άγνωστες λέξεις για τον κ. Βρούτση».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/achtsioglou-afxithikan-kata-14000-i-aplirotes-sintaxis-se-2-mines"/>
        <a href="https://www.voria.gr/article/achtsioglou-prosvlitiki-i-asilia-tis-nd-sta-trapezika-stelechi"/>
        <a href="https://www.voria.gr/article/achtsioglou-to-nomoschedio-klevi-apo-ergazomenous-oti-kerdisan"/>
        <a href="https://www.voria.gr/article/achtsioglou-kalesmeni-tou-chrisavgiti-lagou-i-mpitakou"/>
        <a href="https://www.voria.gr/article/achtsioglou-i-nd-epanaferi-ethelontika-to-2o-mnimonio"/>
        <a href="https://www.voria.gr/article/anisichia-achtsioglou-gia-tis-allages-sto-asfalistiko-apo-ti-nd"/>
      </related>
    </article>
  </body>
</html>