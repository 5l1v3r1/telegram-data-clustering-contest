<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-zakoncila-temer-beze-zmeny-slova-bendy-z-cnb-neprekvapila/1822939?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T17:28:00+00:00"/>
    <meta property="og:title" content="Koruna zakončila téměř beze změny, slova Bendy z ČNB nepřekvapila"/>
    <meta property="og:description" content="Praha - Česká měna v úterý posílila o haléř k euru i dolaru na 25,57 Kč/EUR a 23,09 Kč/USD. Vyjádření člena bankovní rady České národní banky Vojtěcha Bendy, že je pro další zvyšování úrokových sazeb, nepřekvapilo. Vyplývá to z údajů na serveru Patria Online a vyjádření analytiků. Pražská burza posílila, zdražila většina hlavních emisí."/>
  </head>
  <body>
    <article>
      <h1>Koruna zakončila téměř beze změny, slova Bendy z ČNB nepřekvapila</h1>
      <address><time datetime="2019-11-19T17:28:00+00:00">19 Nov 2019, 17:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna v úterý posílila o haléř k euru i dolaru na 25,57 Kč/EUR a 23,09 Kč/USD. Vyjádření člena bankovní rady České národní banky Vojtěcha Bendy, že je pro další zvyšování úrokových sazeb, nepřekvapilo. Vyplývá to z údajů na serveru Patria Online a vyjádření analytiků. Pražská burza posílila, zdražila většina hlavních emisí.</p>
      <p>"Koruna na závěr dne registruje už pouze symbolické zisky na obou svých hlavních párech," podotkl analytik Patria Finance Tomáš Vlk.</p>
      <p>Benda dnes řekl novinářům, že současné ekonomické situaci by odpovídalo zvýšení úrokových sazeb. Důvodem jsou podle něj domácí tlaky na růst inflace a zároveň skutečnosti, že vývoj v zahraničí zřejmě bude proti dřívějším očekáváním lepší. Analytiky to ale nepřekvapilo. "Vojtěch Benda byl jedním ze dvou členů rady, kteří hlasovali v září i v listopadu pro zvýšení úrokových sazeb," upozornil ekonom Komerční banky František Táborský.</p>
      <p>Analytici Next Finance očekávají, že v ČNB zvítězí vyčkávací strategie a sazby se do konce roku nehnou. "I proto má koruna podle nás do konce roku před sebou prostor pro mírné oslabení," doplnili. </p>
      <p>Burzovní index PX v úterý stoupl o 0,14 procenta na 1079,73 bodu. Nejvýrazněji vzrostla cena akcií tabákové společnosti Philip Morris ČR.</p>
      <p>Mezi posilujícím emisemi byly i tři společnosti, jejichž cenné papíry dosáhly největších objemů obchodů - bankovní skupina Erste, energetická firma ČEZ a Komerční banka. Akcie Erste zdražily o 0,46 procenta na 838 korun, akcie ČEZ o 0,39 procenta na 517 korun a akcie Komerční banky o 0,45 procenta na 787 korun.</p>
      <p>Nejvýraznějšího růstu dosáhly cenné papíry Philip Morris ČR, které si polepšily o 1,69 procenta na 14.400 korun. Naopak největší oslabení postihlo akcie textilní společnosti Pegas Nonwovens, a to o 1,38 procenta na 714 korun.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,58 | 25,57</li>
        <li>Kč/USD | 23,10 | 23,09</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>