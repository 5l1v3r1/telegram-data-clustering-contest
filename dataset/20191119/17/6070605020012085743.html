<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/la-generalitat-informa/turisme-muntanya-familia_0_2346965422.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T17:02:47+00:00"/>
    <meta property="og:title" content="David Font i Simon: &quot;Catalunya és una de les millors destinacions del món&quot;"/>
    <meta property="og:description" content="Entrevista al director general de l’Agència Catalana de Turisme"/>
  </head>
  <body>
    <article>
      <h1>David Font i Simon: "Catalunya és una de les millors destinacions del món"</h1>
      <h2>Entrevista al director general de l’Agència Catalana de Turisme</h2>
      <address>
        <time datetime="2019-11-19T17:02:47+00:00">19 Nov 2019, 17:02</time>
      </address>
      <p>Des del setembre del 2018, David Font i Simon està al capdavant de l’Agència Catalana de Turisme, l’organisme del govern de la Generalitat de Catalunya que s’encarrega de dur a terme polítiques de promoció turística. El turisme és un sector que genera l’11% i escaig del producte interior brut i gairebé un 14% de l’ocupació total a Catalunya. A les portes d’acabar l’any, Font assegura que la importància del sector exigeix fer polítiques que puguin no només mantenir, sinó també seguir incrementant aquesta aportació a l’economia catalana.<br/><br/><b>Quins són els principals reptes de l’Agència Catalana de Turisme?</b></p>
      <p>Un dels nostres principals objectius és desconcentrar el turisme. Som conscients que Barcelona i molts indrets de la costa són punts turístics de gran impacte. Hem d’aprofitar-ho per donar a conèixer altres destinacions i oportunitats que hi ha al seu voltant. Un altre aspecte que treballem és la desconcentració en el temps, per tal de garantir un turisme molt més homogeni al llarg de tot l’any, que no només es concentri a la temporada estival. I també buscar turisme que aporti més riquesa al nostre país.<br/><br/><b>Algun tipus de turisme s’ha convertit en un problema?</b></p>
      <p>El turisme té molts efectes positius per a l’economia, per a l’ocupació i per a la projecció d’una ciutat o d’un país, però a la vegada pot generar dificultats i tenim l’obligació de poder-les revertir. En el cas de Barcelona, treballem amb Turisme de Barcelona per identificar escenaris de la ciutat per garantir una millor distribució. La convivència entre resident i turista ha de ser possible i és necessària. Treballem de manera conjunta amb les autoritats locals per minimitzar l’impacte al màxim i ajudar a una millor convivència.<br/><br/><b>L’escenari polític que viu Catalunya ha canviat la percepció que en té l’exterior?</b></p>
      <p>Hem vist imatges que en certa mesura no representen el que està passant al nostre país, perquè al final hi ha hagut moltíssimes manifestacions de caràcter pacífic, multitudinari i cívic a les nostres ciutats i pobles. Però quan s’han produït alguns incidents, hi ha hagut una reacció molt ràpida de tots els serveis municipals. Barcelona n’és un exemple. Amb 24 hores es recupera la normalitat per intentar incidir el menys possible en la vida del resident, però també en aquell que ens visita.<br/><br/><b>Per tant, les reaccions a la sentència no han afectat el turisme...</b></p>
      <p>Si ho mirem en termes de reserves d’hotels, en termes de reserves de vols o en possibles afectacions que algun mercat s’hagi sentit poc temptat a seguir venint a Catalunya, les dades ens contrasten que no. Que va poder haver-hi una contracció en l’escenari immediatament després de la sentència, aquells primers dies, però que una setmana després la tendència s’ha normalitzat amb el mateix positivisme que va haver-hi un any enrere. Malauradament, tots els mercats estem exposats a àmbits geopolítics d’àmbit mundial que tenen efectes parcialment negatius en el sector.</p>
      <p>
        <b>Com, per exemple, el Brexit. També afecta l’arribada de turistes?</b>
      </p>
      <p>El que està fent el mercat britànic és reservar a última hora. No deixen de viatjar, de decidir que Catalunya és la seva destinació, però en lloc de planificar-ho amb molta antelació s’esperen a l’últim moment perquè hi ha esdeveniments de caràcter local d’últim moment que els poden afectar. Però al sector, amb una mirada de molt de temps, no està tenint afectació.<br/><br/><b>Catalunya és un destí conegut arreu del món?</b></p>
      <p>La nostra acció diària es basa en promocionar Catalunya en el màxim nombre de mercats internacionals possible. Ho fem a través de dotze oficines que tenim repartides en diferents punts del món. Més enllà de portar el nom de Catalunya arreu del món, fem a la vegada una tasca d’investigació de mercat per conèixer millor el comportament dels turistes. Podem saber si als alemanys els agrada més la platja o la natura i el senderisme, què busquen els britànics, els americans, els asiàtics... Som capaços de treballar no només amb les potencialitats del territori i quin és el públic objectiu que millor encaixa a cada destinació.<br/><br/><b>I els catalans? Quin tipus de turisme busquem?</b></p>
      <p>Cadascú segurament busca coses diferents. Hi ha el turista català més de cap de setmana, d’estada curta, que busca sortir de la seva quotidianitat, del seu marc habitual. Si parlem d’un turista de la Barcelona metropolitana o d’alguna gran ciutat del país, el que busca és introduir-se en un entorn molt més tranquil, més relaxat, a la naturalesa, on gaudir de les activitats en família, de la gastronomia... D’allò local que forma part del territori que no troba normalment a casa seva.<br/><br/><b>Quines eines té l’Agència per promocionar el turisme d’interior?</b></p>
      <p>Una de les coses que es van començar a fer ja fa anys aquí a l’Agència Catalana de Turisme és la creació de determinades marques que puguin agrupar diferents perfils de turistes que busquen en aquest compendi la seva motivació del viatge. A través d’aquestes marques s’han anat identificant també territoris, que per les seves capacitats, infraestructures, paisatges o entorns són més proclius a estar ubicats en una marca o en una altra. El Penedès, per exemple, pot ser un territori perfecte per a l’enoturisme com també ho poden ser l’Empordà, el Priorat o la Terra Alta. Què fem? Entre altres coses, identificar quins són els elements que fan diferencials els territoris en les diverses destinacions d’interior o de muntanya concretes i els donem més visibilitat.<br/><br/><b>Catalunya és un bon destí per a les famílies?</b></p>
      <p>Sí. Tenim destinacions, allotjaments i empreses certificats que tenen especial cura i atenció quan ve un visitant de caràcter familiar. I entenem la família amb la seva absoluta diversitat. Perquè un allotjament, una destinació o una empresa puguin ser certificats i formar part de les marques de Turisme Familiar, passen per unes valoracions. Hi ha una criteris de caràcter tècnic i experiencial, que en aquest cas se certifiquen per la mateixa Agència Catalana de Turisme. Tenim sempre les portes obertes a destinacions, allotjaments i empreses que vulguin sumar-se a les marques de Platja en Família, Natura i Muntanya en Família, o Equipaments Familiars.<br/><br/><b>Quines recomanacions ens faria per passar aquesta temporada un bon cap de setmana en família?</b></p>
      <p>Catalunya és una de les millors destinacions que tenim no només en termes europeus sinó en termes mundials. En pocs quilòmetres de distància pots passar de la platja als Pirineus, dels Pirineus a la plana interior de Lleida, i d’aquí a ple cor de la Garrotxa i la terra dels volcans. La recomanació és que com que tothom té una preferència i una motivació diferent per viatjar, s’ha de tenir clar que a Catalunya totes aquestes motivacions poden quedar satisfetes. La tardor és una temporada perfecta per gaudir del paisatge, de com va canviant de tonalitats, per començar a veure les primeres nevades als Pirineus. Aquesta part final de l’any és ideal per donar el tret de sortida a la temporada de neu, de les diferents estacions d’esquí i de muntanya que hi ha al nostre país i a la vegada és una oportunitat per gaudir de la gastrotomia, vinculada al món del bolet. O a principis d’any de la tòfona...<br/><br/><b>Així que hi poden trobar de tot...</b></p>
      <p>Si busquen i analitzen bé, trobaran el seu indret ideal. Hi ha mil i una experiències per poder viure. Enoturisme, senderisme, experiències gastronòmiques, culturals... Més enllà d’un lloc en concret, la tardor és perfecta per gaudir de Catalunya en el seu conjunt.<br/><br/><b>I de cara al 2020, què podem esperar del turisme a Catalunya?</b></p>
      <p>L’any 2020 serà l’any del turisme esportiu a Catalunya. Intentarem donar una mirada esportiva de la destinació integral i global de Catalunya. Cinquanta continguts digitals sota una mateixa campanya ens permetran que quan un usuari faci cerques per internet li arribi un esport o un altre, d’un punt del país o d’un altre en funció del que hem identificat amb tots aquests algoritmes d’internet per fer-li arribar allò que estava desitjant de la destinació. Serà la primera vegada que llancem una campanya d’accions de màrqueting microsegmentades en termes de promoció turística.</p>
      <p>
        <b>I per a aquells que no estan tan interessats en l’esport?</b>
      </p>
      <p>Per aconseguir que el turista conegui Catalunya en el seu conjunt llançarem el Grand Tour de Catalunya. Agafa el concepte del <i>fly and drive</i>, és a dir, d’arriba, agafa un cotxe i descobreix pel teu propi peu el país en el seu conjunt. Estem dissenyant un Grand Tour per trams de tal manera que qualsevol ciutadà internacional o català pugui fer una descoberta no només de les grans ciutats com Barcelona, Tarragona, Lleida o Girona, sinó moltes altres coses que es pot trobar pel camí a través d’unes rutes orientades a descobrir la gastronomia, la natura i la cultura d’aquests indrets. Fer-ho el màxim de sostenible possible i el màxim de combinable amb diverses destinacions. Que et puguis emportar un tastet, ni que sigui en pocs dies, del que és Catalunya en el seu conjunt.</p>
      <figure>
        <a href="https://www.ara.cat/2019/11/19/especials/la-generalitat-informa/David-Font-Simon-Catalunya-destinacions_2346975481_67494479_1500x477.jpg">
          <img src="https://www.ara.cat/2019/11/19/especials/la-generalitat-informa/David-Font-Simon-Catalunya-destinacions_2346975481_67494479_1500x477.jpg"/>
        </a>
      </figure>
    </article>
  </body>
</html>