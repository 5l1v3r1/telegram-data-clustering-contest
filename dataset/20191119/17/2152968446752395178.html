<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/19/polanski-aut-ot-drujestvoto-na-frenskite-kinodeici.430089"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="Полански аут от дружеството на френските кинодейци"/>
    <meta property="og:description" content="Това чака всички, които са обвинени в сексуално посегателство | Dnes.bg"/>
  </head>
  <body>
    <article>
      <h1>Полански аут от дружеството на френските кинодейци</h1>
      <h2>Това чака всички, които са обвинени в сексуално посегателство</h2>
      <address><time datetime="2019-11-19T17:52:00+00:00">19 Nov 2019, 17:52</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Дружеството на френските автори, режисьори и  продуценти, обединяващо над 200 кинодейци, ще предложи идната пролет на общото си събрание да бъде изключен от редиците му режисьорът Роман Полански, предаде Франс прес, цитиран от БТА.</p>
      <related>
        <a href="https://www.dnes.bg/zvezdi/2019/11/11/polanski-othvyrli-obvineniiata-v-iznasilvane.429234"/>
      </related>
      <p>Агенцията цитира думите на председателя на дружеството Пиер Жоливе. Мярката ще бъде предприета във връзка с новите обвинения за изнасилване, отправени срещу Полански, датиращи от 1975 година.</p>
      <p>Административният съвет на дружеството е гласувал за въвеждането на нови мерки за изключването на всеки негов член, свързани с нарушения от сексуално естество. По думите на Жоливе те във всички случаи ще засегнат Роман Полански.</p>
      <p>Междувременно новият филм на режисьора "Офицер и шпионин" оглави френския бокс-офис 5 дни след излизането си на екран. За него са били продадени над 386 хиляди билета в 545 киносалона в страната. Лентата на Полански изпревари холивудския блокбастър "Пълно ускорение" с участието на Мат Деймън и Крисчън Бейл с 336 хиляди продадени билета.</p>
    </article>
  </body>
</html>