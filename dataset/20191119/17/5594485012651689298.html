<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/pochina-narkoplantator-1-na-rodopite-vrtyal-droga-za-5-000-000-leva_news710249.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-19T17:15:00+00:00"/>
    <meta property="og:title" content="Почина наркоплантатор №1 на Родопите, въртял дрога за 5 000 000 лева"/>
    <meta property="og:description" content="Плантаторът гледал крави в Качулка, но също така получавал и солидна шведска пенсия"/>
  </head>
  <body>
    <article>
      <h1>Почина наркоплантатор №1 на Родопите, въртял дрога за 5 000 000 лева</h1>
      <h2>Плантаторът гледал крави в Качулка, но също така получавал и солидна шведска пенсия</h2>
      <address>
        <time datetime="2019-11-19T17:15:00+00:00">19 Nov 2019, 17:15</time>
      </address>
      <p>https://blitz.bg/obshtestvo/regioni/pochina-narkoplantator-1-na-rodopite-vrtyal-droga-za-5-000-000-leva_news710249.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201708/1502281319-sveshch.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574175361-droga1.jpg"/>
        </figure>
      </slideshow>
      <p><b>Най-големият наркоплантатор, задържан в Родопите, е починал преди няколко месеца. Това съобщава 24rodopi.com. </b><br/><br/>„Заради вас и вашите материали човекът се спомина. Страдаше от сърце и не успя да понесе вашите писаници“, заявиха жители на крумовградското село Качулка, където преди две години бе разкрита най-голямата плантация за канабис в историята на Областната дирекция на МВР.<br/><br/>През септември 2017-та година бе задържан 66-годишният собственик на имота. В двора и в къщата на мъжа полицаите откриха близо тон канабис. Служителите на реда се натъкнаха на 86 стръка марихуана. Общото количество на зелената листна маса бе 950 килограма. В дома на 66-годишния мъж пък бяха иззети 11 килограма изсушен материал от растението.</p>
      <figure>
        <img src="https://static.blitz.bg/documents/thumbnails/520/201911/1574175361-droga1.jpg"/>
      </figure>
      <p>„Беше много добре осигурен, още недоумяваме защо се бе захванал с тези неща. В Качулка гледа животни”, разказаха тогава жители на крумовградското село, което се превърна в рекордьор по дрога.<br/><br/>След като сключи сделка с прокуратурата, плантаторът получи условно наказание от 3 години „лишаване от свобода” и 6 000 лева глоба. Изпълнението на присъдата бе отложено с 5-годишен изпитателен срок.<br/><br/>Пред разследващите родопчанинът бе посочил, че семената му били предоставени от непознато лице, живеещо и работещо в Западна Европа.<br/>Ако подобно количество дрога бе стигнало до пазара в България, генерираната печалба щеше да е над 5 000 000 лева.<br/><br/>Плантаторът гледал крави в Качулка, но също така получавал шведска пенсия.<br/><br/>„Толкова милиони се крадат в държавата, но никой не разследва. Материалите в пресата за този човек го умориха“, казват хората в Качулка.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>