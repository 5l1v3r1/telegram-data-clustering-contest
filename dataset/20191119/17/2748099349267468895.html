<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/68-hiliadi-zriteli-se-vklyuchiha-noshtta-teatrite-160974/"/>
    <meta property="og:site_name" content="trafficnews"/>
    <meta property="article:published_time" content="2019-11-19T17:40:00+00:00"/>
    <meta property="og:title" content="68 хиляди зрители се включиха в Нощта на театрите"/>
    <meta property="og:description" content="18 български града се превърнаха в сцени, 1500 творци участваха в 190 преставления"/>
  </head>
  <body>
    <article>
      <h1>68 хиляди зрители се включиха в Нощта на театрите</h1>
      <h2>18 български града се превърнаха в сцени, 1500 творци участваха в 190 преставления</h2>
      <address><time datetime="2019-11-19T17:40:00+00:00">19 Nov 2019, 17:40</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Близо 68 000 зрители се включиха в седмото издание на Нощта на театрите, което се проведе в 18 български града.</p>
      <p>Изнесени бяха 190 пpедставления в стандартен и нестандартен час, пърформанси, форматни събития, дискусии, изложби, “отворени врати”, театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма.</p>
      <p>Градовете, които се радваха на събитията, бяха София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен.</p>
      <p>Над 1500 творци от различни театрални стилове станаха част от европейската платформа в България.</p>
      <p>Най-ранобудни в съботната сутрин бяха Варна, Симитли и Благоевград, които дадоха старт на театралния маратон още в 10:00 ч. Във Варна символично Нощта беше „отворена“ с отварянето на вратите на Музея на куклите, който посрещна най-нетърпеливите малки фенове на театралното изкуство. Над 30 детски представления и ателиета включваше детската програма на Нощта. Две училища по сценични и екранни изкуства пък допълниха младежката програма на инициативата. В Пловдив имаше импровизационен спектакъл за деца и родители „Приказки за живота“, а в Бургас – цели 5 ученически събития с вход свободен.</p>
      <p>Турове зад кулисите имаше в Народен театър „Иван Вазов“, Софийска опера и балет и Театър София. В Пловдив зрителите се потопиха в предстоящото представление „Събитие“ с помощта на декорите, костюмите и актьорите от постановката, а театрите в Габрово и Хасково за първи път пуснаха зрителите в гримьорните, гардеробните, шивалните, сцената и коридорите.</p>
      <p>Предпремиерно световноизвестаната режисьорка Вера Немирова разкри тайни от творческия процес на операта „Африканката“ пред пубиката в Старозагорската опера и сподели част от съботната репетиция със зрителите.</p>
      <p>5-часовото открито студио, в което гости бяха Юлиан Вергов, Теодора Духовникова, Дарин Ангелов, Владо Карамазов, Весела Бабинова, Луиза Григорова-Макариев, Ованес Торосян, Деян Ангелов, Антон Угринов, Христо Петков, Ина Кънчева, Диляна Флорентин и Биляна Генова, събра над 4000 гледания. Водещи бяха Полина Арнаудова и Инес Павлова. Live Cam се осъществи с техническата подкрепа на STREAMER.BG и читАлнЯта.</p>
      <p>„Толкова много емоции, любов и вдъхновение никога не сме получвали! Всеки миг си струваше, всяка усмивка и добра дума ще помним дълго, заредихте ни с много ентусиазъм и вече нямаме търпение да започнем подготовката за следващата Нощ! Сгъстихме Времето и Пространството и за няколко часа бяхме на едно по-хубаво, по-смислено и много одухотворено място! Благодарим на всички замесени, на всички зрителити в България и на всички, които гледаха 5-часовото ни студио из цял свят!“ – споделиха организаторите на Нощта на театрите в България.</p>
      <p>През 2020 г. Нощта на театрите ще е на 21 ноември.</p>
      <p>Форматът на Нощ на театрите няма аналог в България. Освен смяната на Времето и експеримента с Пространството, Нощта случва стотици интересни съдържания, присъединява разнообразни локации, развива програма от сутринта до полунощ, дава възможност за изява на институционален и алтернативен театър, привлича зрители и участници от различни възрасти. Всичко това направи Нощ на театрите една от най-мащабните и силни театрални инициативи в България.</p>
      <p>Нощ на театрите 2019 е част от Календара на културните събития на Столична община. Международен партньор на инициативата е Асоциация „Европейска нощ на театъра”.</p>
      <related>
        <h4>Прочетете още</h4>
        <a href="https://trafficnews.bg/sport/zdravko-dimitrov-kolezha-zadalzhitelno-shte-imam-sreshta-161133/"/>
        <a href="https://trafficnews.bg/obshtestvo/vizhte-koi-sa-zarazenite-skumriia-i-sudzhuk-mozhe-da-ste-161184/"/>
        <a href="https://trafficnews.bg/obshtestvo/bdf-blokira-14-000-leva-dareniia-plovdivski-zatvornitsi-160979/"/>
        <a href="https://trafficnews.bg/komentari/georgi-maradzhiev-gord-sam-rezultata-sled-izborite-spasov-161096/"/>
      </related>
    </article>
  </body>
</html>