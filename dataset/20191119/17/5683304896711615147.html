<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/indepth/indian-super-league-2019-20/2019/11/19/jairo-rodrigues-is-injured-and-is-out-for-an-extended-period.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T17:40:00+00:00"/>
    <meta property="og:title" content="പരുക്കിൽ വലഞ്ഞ് ജയ്റോ, പകരക്കാരനെ തേടുന്നു: ബ്ലാസ്റ്റേഴ്സിന് തിരിച്ചടി"/>
    <meta property="og:description" content="കൊച്ചി∙ കരുത്തരായ ബെംഗളൂരു എഫ്സിയുമായി ഏറ്റുമുട്ടാനിരിക്കെ കേരള ബ്ലാസ്റ്റേഴ്സിന് കനത്ത തിരിച്ചടി. നേരത്തേ പരുക്കേറ്റ പ്രതിരോധനിര താരം ജയ്റോ റോഡ്രിഗസ്.ജയ്റോ റോഡ്രിഗസ്. കേരള ബ്ലാസ്റ്റേഴ്സ്. Jairo Rodrigues. Kerala Blasters. ISL. Manorama News.ISL News. ISL Interviews. Indian Super League Photos.Indian Super League 2019 Videos. Indian Super League 2019 Schedule. Indian Super League 2019 Fixtures. ISL Results. Indian Super League 2019 Matches. Indian Super League 2019 Live Scores. ISL Standings. ISL League Table. ISL.ISL 2019. Indian Super League. Atletico de Kolkata. ATK. Bengaluru FC. Chennaiyin FC. Delhi Dynamos FC. FC Goa. FC Pune City. Jamshedpur FC. Kerala Blasters FC. Mumbai City FC. NorthEast United FC. Indian Football. Indian Football League. sports leagues in India. Soccer. India Football. IMG Reliance. Live Football in India"/>
  </head>
  <body>
    <article>
      <h1>പരുക്കിൽ വലഞ്ഞ് ജയ്റോ, പകരക്കാരനെ തേടുന്നു: ബ്ലാസ്റ്റേഴ്സിന് തിരിച്ചടി</h1>
      <address><time datetime="2019-11-19T17:40:00+00:00">19 Nov 2019, 17:40</time> by <a rel="author">മനോരമ ലേഖകൻ</a></address>
      <p>കൊച്ചി∙ കരുത്തരായ ബെംഗളൂരു എഫ്സിയുമായി ഏറ്റുമുട്ടാനിരിക്കെ കേരള ബ്ലാസ്റ്റേഴ്സിന് കനത്ത തിരിച്ചടി. നേരത്തേ പരുക്കേറ്റ പ്രതിരോധനിര താരം ജയ്റോ റോഡ്രിഗസ് അനിശ്ചിത കാലത്തേക്കു കളിക്കില്ലെന്ന് കേരള ബ്ലാസ്റ്റേഴ്സ് ഔദ്യോഗികമായി അറിയിച്ചു. കേരള ബ്ലാസ്റ്റേഴ്സിന്റെ സമൂഹമാധ്യമ അക്കൗണ്ടുകള്‍ വഴിയാണ് ടീം ഇക്കാര്യം വ്യക്തമാക്കിയത്. ദീർഘകാലത്തേക്കു ജയ്റോയുടെ സേവനം ടീമിന് ഉണ്ടാകില്ലെന്നാണ് ബ്ലാസ്റ്റേഴ്സ് അറിയിച്ചത്. അതേസമയം ജയ്റോയ്ക്ക് ആവശ്യമായ മെഡിക്കൽ സൗകര്യങ്ങൾ ബ്ലാസ്റ്റേഴ്സ് ലഭ്യമാക്കും.</p>
      <p>ജയ്റോയ്ക്കു പകരക്കാരനെ കണ്ടെത്തുന്നതിനായി നീക്കങ്ങൾ ആരംഭിച്ചതായും കേരള ബ്ലാസ്റ്റേഴ്സ് പ്രതികരിച്ചു. ബ്രസീൽ താരമായ ജയ്റോ കേരള ബ്ലാസ്റ്റേഴ്സിന്റെ കഴിഞ്ഞ മത്സരങ്ങളിൽ നിർണായക സാന്നിധ്യമായിരുന്നു. നേരത്തേ തന്നെ പരുക്കിന്റെ പിടിയിലായിരുന്ന ജയ്റോ റോഡ്രിഗസ് ഒഡിഷ എഫ്സിക്കെതിരായ മത്സരത്തിന്റെ മൂന്നാം മിനിറ്റിൽ പരുക്കേറ്റു പുറത്തുപോകുകയായിരുന്നു. സൂപ്പർ താരം ബെർത്തലോമിയോ ഓഗ്ബെച്ചെയുടെ അഭാവത്തിൽ ബ്ലാസ്റ്റേഴ്സിന്റെ ക്യാപ്റ്റനായാണ് ജയ്റോ ഒഡിഷയ്ക്കെതിരെ കളിക്കാനിറങ്ങിയത്.</p>
      <p>190 സെന്റിമീറ്റർ ഉയരമുള്ള ഇരുപത്താറുകാരനായ ജയ്റോ, ജപ്പാനിലെ രണ്ടാം ഡിവിഷൻ ലീഗിൽനിന്നാണ് ബ്ലാസ്റ്റേഴ്സിലേക്കെത്തിയത്. ബ്രസീലിലെ അമേരിക്ക ഫുട്ബോൾ ക്ലബ്ബിനായി കളിച്ച് 2011ലാണ് ജയ്റോയുടെ ഫുട്ബോൾ കരിയർ ആരംഭിക്കുന്നത്. ബൾഗേറിയൻ ഒന്നാം ഡിവിഷൻ ക്ലബ്ബായ ബോട്ടേവ് റാത്‌സ, പോർച്ചുഗീസ് ക്ലബ്ബായ ട്രോഫെൻസ് ക്ലബ്, അസർബൈജാൻ ക്ലബ് നേഫ്ച്ചി ബാകു, ഇറാനിലെ സെപ്പാഹാൻ ക്ലബ് എന്നിവയ്ക്കായും കളിച്ചു. ജപ്പാൻ രണ്ടാം ഡിവിഷനിലെ മൊൻടേഡിയോയിൽ നിന്നാണ് ബ്ലാസ്റ്റേഴ്സിലേക്കു ജയ്റോ എത്തിയത്.</p>
      <p>കേരള ബ്ലാസ്റ്റേഴ്സ് മുൻ ക്യാപ്റ്റൻ സന്ദേശ് ജിങ്കാൻ സീസൺ ആരംഭിക്കും മുൻപേ പരുക്കേറ്റു പുറത്തുപോയിരുന്നു. ഇന്ത്യൻ ദേശീയ ടീമും നോർത്ത് ഈസ്റ്റ് യുണൈറ്റഡും തമ്മിലുള്ള സന്നാഹ മത്സരത്തിലായിരുന്നു ജിങ്കന് പരുക്കേറ്റത്. സ്ട്രൈക്കർ‌ റാഫേൽ മെസ്സി ബോളി, മരിയോ ആർക്കേസ് എന്നിവരും പരുക്കിന്റെ പിടിയിലാണ്. ഡച്ച് താരം സ്വൂയ് വർലൂണിനും പരുക്ക് ഭീഷണിയാണ്. നവംബർ 23 ന് ശ്രീകണ്ഠീരവ സ്റ്റേഡിയത്തിൽ ബെംഗളൂരു എഫ്സിക്കെതിരെയാണ് ബ്ലാസ്റ്റേഴ്സിന്റെ അടുത്ത മത്സരം. അതിനുശേഷം കൊച്ചിയിൽ കരുത്തരായ ഗോവയുമായും ബ്ലാസ്റ്റേഴ്സിന് കളിയുണ്ട്.</p>
      <p><b>English Summary: </b>Jairo Rodrgues is injured and is out for an extended period</p>
    </article>
  </body>
</html>