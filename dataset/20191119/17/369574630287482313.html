<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/pri-protestech-v-iranu-zemrelo-uz-pres-sto-lidi-tvrdi-amnest/r~4d649b080af011eaac60ac1f6b220ee8/?utm_source=centrumHP&amp;utm_medium=newsbox&amp;utm_content=default&amp;utm_term=position-2&amp;utm_campaign=Aktualne"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T17:44:14+00:00"/>
    <meta property="og:title" content="Při protestech v Íránu od pátku zemřelo už přes sto lidí, tvrdí Amnesty International"/>
    <meta property="og:description" content="Íránci vyšli do ulic v pátek, kdy vláda ohlásila zdražení benzinu o 50 procent."/>
  </head>
  <body>
    <article>
      <h1>Při protestech v Íránu od pátku zemřelo už přes sto lidí, tvrdí Amnesty International</h1>
      <address>
        <time datetime="2019-11-19T17:44:14+00:00">19 Nov 2019, 17:44</time>
      </address>
      <p>Íránský duchovní vůdce ajatolláh <a href="https://zpravy.aktualne.cz/ali-chamenei/l~i:keyword:113715/">Alí Chameneí</a> v úterý uvedl, že nedávné protesty proti zdražení benzinu byly bezpečnostní záležitostí, nikoliv dílem íránského lidu. "Přátelé a nepřátelé by měli vědět, že jsme zatlačili nepřítele zpět do vojenské, politické a bezpečnostní válečné arény," citovala Chameneího agentura Reuters, podle níž duchovní vůdce také oznámil, že protesty neorganizoval íránský lid.</p>
      <p><a href="https://zpravy.aktualne.cz/amnesty-international/l~i:keyword:3642/">Amnesty International</a> v úterý uvedla, že "se domnívá, že bilance obětí může být mnohem vyšší". Některé zprávy podle AI hovoří o tom, že zabito mohlo být až 200 lidí. Z ověřených videonahrávek, výpovědí svědků a informací aktivistů žijících za hranicemi <a href="https://www.aktualne.cz/wiki/zahranici/iran/r~i:wiki:2123/">Íránu</a> podle AI vyplývá, že se íránské bezpečnostní složky pustily do zabíjení protestujících.</p>
      <p>Podle íránských státem kontrolovaných médií si protesty vyžádaly devět obětí: zemřeli podle nich čtyři demonstranti, tři příslušníci revolučních gard a dva policisté. Asi tisícovka osob byla zatčena.</p>
      <p>S násilím byly spojeny protesty v provincii Isfahán v centru Íránu. Do pondělka tam lidé poškodili sedm desítek poboček bank a zapálili na 30 autobusů, napsala íránská agentura Fars. Napadli také několik vládních úřadů a základny basídžů, dobrovolných islámských oddílů. V provincii Alborz u hlavního města policie zatkla 150 lidí, o nichž média tvrdí, že byli vůdci gangů. Při výslechu podle Fars řekli, že dostali peníze ze zahraničí na to, aby plenili a zapalovali veřejný majetek.</p>
      <p>Íránci se scházejí k protestům asi ve stovce míst a nejvíc násilností se odehrálo v Chúzestánu, Teheránu, Kermánu a Fársu. V celé zemi bylo vyrabováno okolo stovky bank a přes 50 velkých obchodů. Podle agentury DPA sice vláda v Teheránu v úterý mluvila o mírném zklidnění situace, nicméně blokáda internetu, která pokračuje už čtvrtý den v řadě, může nasvědčovat tomu, že nepokoje pokračují. Úřady se omezením přístupu k internetu snaží zamezit lidem organizovat se prostřednictvím sociálních sítí.</p>
    </article>
  </body>
</html>