<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/tenis/3360879/djokovic-uzivo-na-hrvatskoj-televiziji-ostavio-sve-gledaoce-bez-teksta-ivanisevic-je-totalno-lud"/>
    <meta property="og:site_name" content="kurir.rs"/>
    <meta property="article:published_time" content="2019-11-19T17:02:00+00:00"/>
    <meta property="og:title" content="ĐOKOVIĆ UŽIVO NA HRVATSKOJ TELEVIZIJI OSTAVIO SVE GLEDAOCE BEZ TEKSTA: Ivanišević je totalno LUD!"/>
    <meta property="og:description" content="Najbolji srpski teniser Novak Đoković posle prerane eliminacije iz Londona sezonu će završiti kao drugi teniser planete, pa se Nole odlučio da se posveti reprezentativnoj karijeri."/>
  </head>
  <body>
    <article>
      <h6 class="kicker">hit izjava</h6>
      <h1>ĐOKOVIĆ UŽIVO NA HRVATSKOJ TELEVIZIJI OSTAVIO SVE GLEDAOCE BEZ TEKSTA: Ivanišević je totalno LUD!</h1>
      <address>
        <time datetime="2019-11-19T17:02:00+00:00">19 Nov 2019, 17:02</time>
      </address>
      <p>
        <b>Najbolji srpski teniser Novak Đoković posle prerane eliminacije iz Londona sezonu će završiti kao drugi teniser planete, pa se Nole odlučio da se posveti reprezentativnoj karijeri. </b>
      </p>
      <p>Posle dve godine Đoković se pridružio Dejvis timu Srbije gde će u Madridu pokušati da osvoji Mundijal za tenisere. Dan pred početak istog Novak je u velikom intervjuu za HRT opisao svoj odnos sa Hrvatom Goranom Ivaniševićem. </p>
      <figure>
        <img src="https://www.kurir.rs/data/images/2019/08/02/18/1935753_profimedia0377418687_ff.jpg?ver=1574179263"/>
        <figcaption>
          <cite>foto: Profimedia</cite>
        </figcaption>
      </figure>
      <p>- Pre svega, angažovao sam ga jer dolazimo iz istog govornog područja, iz praktično iste tradicije. Naš mentalitet je vrlo sličan. On me jako dobro razume. Poznajem ga još od svoje 13. godine. Naš prvi famozni susret bio je kad je on došao da se sprema za Vimbldon kod Nikija Pilića u akademiji u Nemačkoj. To mu je bio poslednji Vimbldon koji je završio trijumfalno. Ja sebe smatram delom tog uspeha jer sam mu doneo neke čokoladice između treninga - rekao je Đoković, kako prenosi Index.hr, pa dodao:</p>
      <p>- Dosta sam se ugledao na njega jer je on za naš region bio najveći teniser svih vremena i hteo sam da budem kao on. Poklopile su se kockice. Došao je na Vimbldon i nakon sedam dana sam ga osvojio, tako da je taj početak bio idealan. Pre svega smatram da smo nas dvojica prijatelji, pa tek onda saradnici. On je izuzetan čovek, iskren i otvoren i, naravno, sjajan teniser. Zna kako je takmičiti se na najvišem nivou.</p>
      <figure>
        <img src="https://www.kurir.rs/data/images/2019/11/12/16/2050049_profimedia0469883446_ff.jpg?ver=1574178863"/>
        <figcaption>
          <cite>foto: Profimedia</cite>
        </figcaption>
      </figure>
      <p>Đoković je takođe više puta naglasio i važnost Ivaniševićevog iskustva, kojim može da mu pogne u daljem napretku u karijeri.</p>
      <p>- Ima puno mesta za napredak. Postoje dani kad jednostavno ustanete na “levu” nogu. Zato je trenerska uloga vrlo bitna. On razume kako ja neke stvari prolazim psihički i emotivno. On se onda može sa mnom sporazumeti na poseban način i pomoći mi da prebrodim neke izazove. Za sada je saradnja izvrsna i nadam se da će se nastaviti - rekao je srpski teniser.</p>
      <p>Nole je uporedio svog sadašenjeg trenera Gorana Ivaniševića sa bivšim Borisom Bekerom i javno priznao da se sa Hrvatom dosta bolje slaže i razume. </p>
      <figure>
        <img src="https://www.kurir.rs/data/images/2019/07/04/11/1903377_aaaaa13_ff.jpg?ver=1574178892"/>
        <figcaption>
          <cite>foto: Profimedia</cite>
        </figcaption>
      </figure>
      <p>- On je pozitivno lud kao i svi mi Balkanci. Sa njim se nekako i bolje razumem. Slažemo se. Volim Borisa i on je moj prijatelj. Obojica su na svoj način posebni. Teško ih je uporediti - priznao je Đoković pa zaključio da “uz Ivaniševića i božiju pomoć može da postane najbolji svih vremena!”</p>
      <p>Kurir sport / HRT</p>
      <related>
        <h4>NE PROPUSTITE</h4>
        <a href="https://www.kurir.rs/sport/tenis/3360849/srpski-teniseri-spremni-za-mec-sa-japanom-djokovic-ozbiljni-su-bez-obzira-sto-im-nema-nisikorija-moramo-biti-oprezni"/>
        <a href="https://www.kurir.rs/sport/tenis/3360817/borise-sta-ti-se-desilo-beker-posetio-tenisku-kucu-srbije-u-madridu-ali-je-sve-privukao-jedan-tuzan-detalj"/>
        <a href="https://www.kurir.rs/sport/tenis/3360775/neutralni-teren-teniseri-pakistana-i-indije-igraju-mec-dejvis-kupa-u-kazahstanu"/>
        <a href="https://www.kurir.rs/sport/tenis/3360539/ubedljiv-poraz-hrvata-protiv-rusa-belgija-i-kanada-opravdale-ulogu-favorita-foto"/>
      </related>
    </article>
  </body>
</html>