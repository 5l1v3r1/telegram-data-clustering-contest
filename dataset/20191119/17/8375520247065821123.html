<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/deputat-saladuha-vkazala-premjerovi-goncharuku-yaki-stadioni-treba-rekonstruyovuvati-641005.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T17:15:10+00:00"/>
    <meta property="og:title" content="Депутат Саладуха вказала прем’єрові Гончаруку, які стадіони треба реконструйовувати"/>
    <meta property="og:description" content="Спортсменка-парламентарій підкреслює, що арени треба відновлювати не лише під футбол"/>
  </head>
  <body>
    <article>
      <h1>Депутат Саладуха вказала прем’єрові Гончаруку, які стадіони треба реконструйовувати</h1>
      <address>
        <time datetime="2019-11-19T17:15:10+00:00">19 Nov 2019, 17:15</time>
      </address>
      <h4>Спортсменка-парламентарій підкреслює, що арени треба відновлювати не лише під футбол</h4>
      <p>Знаменита легкоатлетка Ольга Саладуха. Яка була чемпіонкою світу-2011 у потрійному стрибку, а нині, залишаючись чинною спортсменкою, є народною депутаткою від «Слуги народу», звернулася до прем’єр-міністра Олексія Гончарука щодо оновлення у 2020-му році низки важливих спортивних об’єктів для атлетів.</p>
      <p>«Раніше Президент Володимир Зеленський повідомив, що в наступному році мають будуть збудовані та реконструйовані 100 стадіонів, - нагадує Ольга Валеріївна на власній сторінці в «Фейсбуку». - Глава уряду натомість заявив про початок визначення відповідних об’єктів. Розуміючи непросту ситуацію з легкоатлетичною інфраструктурою та отримуючи численні звернення від спортивної громадськості, звертаю увагу Кабміну, серед інших, хотіла б акцентувати увагу на трьох із них».</p>
      <p>Першим к переліку Ольга Саладуха згадала про стадіон «Атлет», що на Лабораторному провулку, 7а, поруч уз Будинком футболу. То – єдиний спеціалізований легкоатлетичний стадіон у Києві, який щоденно відвідують понад 500 спортсменів. За словами спортсменки, об’єкт перебуває в критичному стані.</p>
      <p>Зауважимо, що стадіон «Атлет» обіцяли реконструювати в процесі підготовки до проведення командного чемпіонату Європи  легкоатлетичній Суперлізі. Правда, попередньо очікувалося, що Київ прийме ці змагання у 2021 році, а зараз плани начебто зміщені на 2023-й. Також під цю подію неподалік від стадіону «Атлет» збиралися побудувати тренувальне поле для метань.</p>
      <p>Потребує капітального ремонту багатофункціональний комплекс стадіону «Арсенал», який включає легкоатлетичні доріжки, футбольне та хокейне поля, тенісні корти тощо (вул. Грушевського, 31). Саладуха відзначає, що треба, як мінімум, проконтролювати, щоб у разі, коли таки дійде до спорудження нового комплексу, як про це заявляють інвестори, було побудовано новий сучасний стадіон, а не знесено існуючий.</p>
      <p>Турбує Саладуху й доля ще одного столичного об’єкту – спортивного комплексу Національного авіаційного університету з басейном та стадіоном (вул. Героїв Севастополя 23а), що перебуває у вкрай незадовільному стані і взагалі є загроза його забудови житловим комплексом.</p>
      <p>Серед арен інших міст спортсменка-нардеп згадала про критий стадіон-манеж Одеської обласної школи вищої спортивної майстерності «Олімпієць» (проспект Шевченка, 31а), який є єдиним у регіоні легкоатлетичним манежем. Він теж знаходиться в критичному стані.</p>
      <p>За Словами Саладухи, у зверненні вона вказала й інші об’єкти і сподівається на плідну співпрацю з урядовцями.</p>
      <p>«Важлива деталь: часто під стадіоном розуміють, по суті, футбольне поле. Але вкрай важливим є відновлення власне повноцінної інфраструктури для легкоатлетичних змагань», - підкреслює <a href="https://glavcom.ua/sport/news/sluga-narodu-saladuha-u-pyatirci-naykrashchih-chempionatu-svitu-630433.html">Ольга Саладуха, яка на останньому чемпіонаті світу посіла високе п’яте місце і здобула олімпійську ліцензію</a>.</p>
      <blockquote>
        <b>Читайте також: <a href="https://glavcom.ua/sport/news/tomenko-uryad-goncharuka-shche-zhodnogo-razu-ne-obgovoryuvav-pidgotovku-ukrajini-do-olimpiadi-2020-639561.html">Томенко: Уряд Гончарука ще жодного разу не обговорював підготовку України до Олімпіади-2020</a></b>
      </blockquote>
      <related>
        <a href="https://glavcom.ua/sport/news/u-rivnomu-rekonstruyuyut-stadion-vzhe-osvojili-40-milyoniv-griven-foto-634902.html"/>
      </related>
    </article>
  </body>
</html>