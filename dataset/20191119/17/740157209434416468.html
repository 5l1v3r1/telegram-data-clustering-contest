<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/w-sitkowce-nowinach-nowo-wodociag-stary-mial-40-lat,135208.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T17:14:00+00:00"/>
    <meta property="og:title" content="W Sitkówce-Nowinach nowo wodociąg. Stary miał 40 lat"/>
    <meta property="og:description" content="7,6 km nowego wodociągu oddano do użytku w gminie Sitkówka- Nowiny. Koszt inwestycji dofinansowanej ze środków unijnych wyniósł prawie 4 mln zł. „Poprzedni wodociąg zbudowany ok. 40 lat temu wykonany był z rur stalowych i ulegał awariom” – powiedział wójt gminy Sebastian Nowaczkiewicz."/>
  </head>
  <body>
    <article>
      <h1>W Sitkówce-Nowinach nowo wodociąg. Stary miał 40 lat</h1>
      <address><time datetime="2019-11-19T17:14:00+00:00">19 Nov 2019, 17:14</time> by <a rel="author">PAP/JS  </a></address>
      <h4>7,6 km nowego wodociągu oddano do użytku w gminie Sitkówka- Nowiny. Koszt inwestycji dofinansowanej ze środków unijnych wyniósł prawie 4 mln zł. „Poprzedni wodociąg zbudowany ok. 40 lat temu wykonany był z rur stalowych i ulegał awariom” – powiedział wójt gminy Sebastian Nowaczkiewicz.</h4>
      <hr/>
      <p>Inwestycja była realizowana przez Wodociągi Kieleckie w ramach czwartego unijnego projektu "Poprawa gospodarki ściekowej na terenie kieleckiego obszaru metropolitalnego". W miejscowości Kowala w gminie Sitkówka-Nowiny zostało położonych 7,6 km nowego wodociągu, który zastąpił do tej pory używany, wraz z uzbrojeniem (zasuwy, hydranty). Zbudowano też komorę wodociągową do ciągłego pomiaru ciśnienia i przepływu. Koszt inwestycji wyniósł prawie 4 mln zł.</p>
      <p>"Stary wodociąg został oddany do użytku na przełomie lat 70. i 80. ubiegłego wieku w technologii rur stalowych. Po 40 latach w niektórych miejscach pojawiły się prześwity i były problemy z ciśnieniem. Rury były już skorodowane i zdarzały się pęknięcia wodociągu. Teraz mieszkańcy Kowali mogą się cieszyć czystą wodą, a my mamy gwarancje, że wodociąg nie będzie już ulegał awariom" - powiedział wójt gminy Sitkówka Nowiny.</p>
      <p>Zobacz też: <a href="https://www.portalsamorzadowy.pl/gospodarka-komunalna/infrastruktura-wodociagowo-kanalizacyjna-do-wymiany-to-bedzie-szeroko-zakrojona-inwestycja,128189.html">Infrastruktura wodociągowo-kanalizacyjna do wymiany. To będzie szeroko zakrojona inwestycja</a></p>
      <p>Dodał, że poziom zwodociągowania gminy jest bardzo wysoki i wynosi obecnie około 94 proc. Gmina skanalizowana jest juz w blisko 100 procentach. "Gmina corocznie ponosi jedynie nakłady na rozwój nowych sieci wodociągowych i kanalizacyjnych, na terenach gdzie budowane są nowe domy i osiedla. W ciągu roku są to inwestycje na poziomie od 500 do 800 tys. zł" - podkreślił Nowaczkiewicz.</p>
      <p>Projekt "Poprawa gospodarki ściekowej na terenie kieleckiego obszaru metropolitalnego" jest realizowany przez Wodociągi Kieleckie na terenie gmin Kielce, Masłów, Sitkówka-Nowiny, Zagnańsk i współfinansowany z Funduszu Spójności w ramach Programu Operacyjnego Infrastruktura i Środowisko 2014-2020. Całkowita wartość projektu wynosie około 87,5 mln zł. Zakłada on do końca 2020 roku budowę prawie 40 km kanalizacji i 2,7 km wodociągu, modernizację 11 km wodociągu i 3,5 km kanalizacji oraz modernizację oczyszczalni ścieków, komputerowego systemu monitoringu sieci i zakup pojazdów specjalistycznych. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>