<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/uznemumi-turpmak-vares-sanemt-atbalstu-lidz-500-eiro-darba-vides-risku-novertejumam.d?id=51651649"/>
    <meta property="og:site_name" content="DELFI"/>
    <meta property="article:published_time" content="2019-11-19T17:10:00+00:00"/>
    <meta property="og:title" content="Uzņēmumi turpmāk varēs saņemt atbalstu līdz 500 eiro darba vides risku novērtējumam "/>
    <meta property="og:description" content="Otrdien valdība nolēma palielināt Eiropas Sociālā fonda (ESF) atbalstu laboratoriskajiem mērījumiem no 250 eiro uz 500 eiro, lai uzņēmumā veiktu kvalitatīvāku darba vides risku novērtējumu, pavēstīja Labklājības ministrijas komunikācijas nodaļas vadītāja Aiga Ozoliņa."/>
  </head>
  <body>
    <article>
      <h1>Uzņēmumi turpmāk varēs saņemt atbalstu līdz 500 eiro darba vides risku novērtējumam </h1>
      <address><time datetime="2019-11-19T17:10:00+00:00">19 Nov 2019, 17:10</time> by <a rel="author">LETA</a></address>
      <p>
        <b>Otrdien valdība nolēma palielināt Eiropas Sociālā fonda (ESF) atbalstu laboratoriskajiem mērījumiem no 250 eiro uz 500 eiro, lai uzņēmumā veiktu kvalitatīvāku darba vides risku novērtējumu, pavēstīja <a href="https://www.delfi.lv/temas/labklajibas-ministrija">Labklājības ministrijas</a> komunikācijas nodaļas vadītāja Aiga Ozoliņa.</b>
      </p>
      <p>Ieceres mērķis ir mudināt uzņēmumus objektīvi novērtēt darba vides riskus, piemēram, trokšņa, vibrācijas, mikroklimata, apgaismojuma, kā arī putekļu un ķīmisko vielu koncentrāciju, kuriem pakļauts nodarbinātais darba laikā.</p>
      <p>Bezmaksas atbalsta saņemšanai darba risku novērtējumam un laboratoriskiem mērījumiem var pieteikties bīstamo nozaru, kā, piemēram, lauksaimniecības, būvniecības, metālapstrādes un veselības aprūpes nozares pārstāvošie uzņēmumi.</p>
      <p>Ozoliņa atzīmēja, ka laboratoriskos mērījumus veic relatīvi maz uzņēmumu, jo bieži vien šis pakalpojums uzņēmumiem rada vislielākos izdevumus. Viņasprāt, darba devēji arī ne vienmēr izprot mērījumu pamatojumu un nozīmīgumu. Tieši tādēļ šāda atbalsta palielināšana vienlaicīgi ar darba vides risku novērtējumu un pasākumu plānu ir svarīgs atbalsts bīstamo nozaru uzņēmumiem, uzsvēra ministrijas pārstāve.</p>
      <p>Ozoliņa arī piebilda, ka bīstamo nozaru uzņēmumi var Valsts darba inspekcijā var bezmaksas konsultēties par darba vides uzlabošanu, darba vides risku novērtēšanu un laboratorisko mērījumu veikšanu, darba aizsardzības speciālistu un uzticības personu apmācību, kā arī par apmācībām nodarbinātajiem droša darba veikšanā. Ministrijas pārstāve informēja, ka pakalpojumu saņemšanu un pieteikšanos tiem var izdarīt Valsts darba inspekcijas tīmekļa vietnē.</p>
    </article>
  </body>
</html>