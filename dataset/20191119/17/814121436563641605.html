<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271321/koalicjanci-pisza-do-pis-chca-odwolania-biejat-z-funkcji-przewodniczacej-komisji.html"/>
    <meta property="og:site_name" content="Wprost"/>
    <meta property="article:published_time" content="2019-11-19T17:01:00+00:00"/>
    <meta property="og:title" content="Koalicjanci piszą do PiS. Chcą odwołania Biejat z funkcji przewodniczącej komisji"/>
    <meta property="og:description" content="Posłowie Solidarnej Polski Zbigniewa Ziobry, która razem z PiS Kaczyńskiego i Porozumieniem Gowina współtworzy Zjednoczoną Prawicę, zwrócili się z oficjalnym wnioskiem do klubu parlamentarnego Prawa i Sprawiedliwości. Domagają się odwołania Magdaleny Biejat ze stanowiska przewodniczącej komisji w Sejmie."/>
  </head>
  <body>
    <article>
      <h1>Koalicjanci piszą do PiS. Chcą odwołania Biejat z funkcji przewodniczącej komisji</h1>
      <address>
        <time datetime="2019-11-19T17:01:00+00:00">19 Nov 2019, 17:01</time>
      </address>
      <p>
        <b>Posłowie Solidarnej Polski Zbigniewa Ziobry, która razem z PiS Kaczyńskiego i Porozumieniem Gowina współtworzy Zjednoczoną Prawicę, zwrócili się z oficjalnym wnioskiem do klubu parlamentarnego Prawa i Sprawiedliwości. Domagają się odwołania Magdaleny Biejat ze stanowiska przewodniczącej komisji w Sejmie.</b>
      </p>
      <p>Reprezentująca <a href="https://www.wprost.pl/tematy/10140682/partia-razem.html">Lewicę</a> Magdalena Biejat w czwartek 14 listopada głosami 25 posłów została wybrana przewodniczącą Komisji Polityki Społecznej i Rodziny. Wśród popierających ją znaleźli się także politycy PiS-u. Trzy osoby były przeciw, cztery wstrzymały się od głosu. Co ciekawe, choć <a href="https://www.wprost.pl/tematy/10124552/prawo-i-sprawiedliwosc.html">PiS</a> posiada we wspomnianej komisji większość, o fotel jej przewodniczącego ubiegali się wyłącznie Magdalena Biejat z Lewicy i Grzegorz Braun z Konfederacji.</p>
      <p>W związku z tym szeroko komentowanym wyborem, politycy Solidarnej Polski postanowili zwrócić się z oficjalnym pismem do kolegów z Prawa i Sprawiedliwości. „Ktoś kto okazuje brak elementarnego szacunku dla życia poczętego, dla rodzin, niszczy fundament na którym oparte jest nasze państwo. Nie możemy się zgadzać, by ideologie, eksperymenty społecznej inżynierii, uderzały w podstawy naszej cywilizacji, tradycji i tożsamości. Nie możemy pozwolić, by na straży tych naturalnych praw i oczywistych prawd stały osoby, które nie mają szacunku dla ludzkiego życia, które wyśmiewają nasze wartości” – pisali członkowie Solidarnej Polski, cytowani przez portal 300Polityka.</p>
      <p>„Dlatego nie możemy pozwolić, by poseł Magdalena Biejat – osoba, która niszczy polskie rodziny, chce zabijać poczęte dzieci, która zagraża naszej przyszłości – nadal pełniła zaszczytną funkcję szefowej komisji polityki społecznej i rodziny w polskim Sejmie. Solidarna Polska będzie przekonywać Klub Parlamentarny Prawa i Sprawiedliwości i współkoalicjantów do odwołania poseł Magdaleny Biejat. Sprawowanie przez nią tej funkcji to kpina z naszego Państwa i polskich obywateli” – kontynuowali.</p>
      <related>
        <h4>Czytaj także:</h4>
        <a href="https://www.wprost.pl/polityka/10270076/czemu-pis-oddal-lewicy-komisje-rodziny-i-polityki-spolecznej-lawina-komentarzy-po-wyborze-biejat.html"/>
      </related>
      <footer>Źródło: 300Polityka</footer>
    </article>
  </body>
</html>