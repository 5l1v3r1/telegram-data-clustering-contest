<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Generalitat-Valenciana-Presidencia-Inspeccio-Treball_0_2346965460.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T17:43:06+00:00"/>
    <meta property="og:title" content="La Generalitat Valenciana eliminarà les 28 beques de Presidència que la Inspecció de Treball ha considerat &quot;un frau&quot;"/>
    <meta property="og:description" content="Puig anuncia que el Consell recorrerà la sanció de Treball perquè &quot;no s'ha fet res incorrectament&quot;"/>
  </head>
  <body>
    <article>
      <h1>La Generalitat Valenciana eliminarà les 28 beques de Presidència que la Inspecció de Treball ha considerat "un frau"</h1>
      <h2>Puig anuncia que el Consell recorrerà la sanció de Treball perquè "no s'ha fet res incorrectament"</h2>
      <address>
        <time datetime="2019-11-19T17:43:06+00:00">19 Nov 2019, 17:43</time>
      </address>
      <p>El president de la Generalitat Valenciana, Ximo Puig, ha informat que l'any vinent el departament de Presidència deixarà de comptar amb becaris. Aquesta ha sigut la decisió feta pública avui pel cap del Consell després que ahir CCOO expliqués que la  Inspecció de Treball ha constatat que 28 persones que exerceixen les tasques de becaris en el departament Presidència pateixen una situació de frau i ha dictaminat que el Consell cotitzi a la Seguretat Social en nom d'aquests treballadors perquè, així, comptin amb el dret a percebre prestacions per desocupació, a reclamar diferències salarials i a interposar demandes per acomiadament quan se'ls comuniqui la finalització de la seva beca. </p>
      <figure>
        <img src="https://www.ara.cat/2019/11/18/economia/Fernandez-Sindical-Ocupacio-Formacio-CCCOO_2346375500_67470256_117x66.jpg"/>
      </figure>
      <p>
        <a href="https://www.ara.cat/paisvalencia/Inspeccio-Treball-Generalitat-Valenciana-Presidencia_0_2346365448.html">La Inspecció de Treball determina que la Generalitat Valenciana ha comès frau amb 28 beques de Presidència</a>
      </p>
      <p>Puig ha fet aquest anunci durant unes declaracions a la premsa amb motiu de la cloenda de la trobada <i>40 anys d'ajuntaments democràtics</i>, organitzada pel diari <i>Información</i> d'Alacant. "Aquesta és una qüestió que des de fa unes dècades es fa a la Presidència de la Generalitat", ha remarcat el cap del Consell, que ha explicat els serveis jurídics del govern autonòmic creuen que "no s'ha fet res incorrectament" i que es recorrerà la decisió.</p>
      <p>Tot i la decisió de la Inspecció de Treball, que ha considerat que  els becaris "cobreixen una activitat ordinària" i una "necessitat de mà d'obra" que haurien de fer empleats públics, Puig ha defensat que aquestes beques han "servit a molts joves periodistes per poder exercir" en unes condicions "raonables". Malgrat aquest criteri i atès l'informe de la Inspecció de Treball, "a partir de l'any que ve ja no hi haurà beques, amb la qual cosa solucionem aquesta qüestió", ha conclòs el cap del Consell.</p>
    </article>
  </body>
</html>