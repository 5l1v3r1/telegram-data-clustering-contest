<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/borsadaki-96-sirketten-9-ayda-626-milyar-tl-kar-215622h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T17:15:18+00:00"/>
    <meta property="og:title" content="Borsa'daki 96 şirketten 9 ayda 62,6 milyar TL kâr"/>
    <meta property="og:description" content="Borsa İstanbul'da BIST 100 endeksi altında işlem gören şirketlerin net karı, 2019'un ocak-eylül döneminde geçen yılın aynı sürecine göre yüzde 2,2 artarak 62 milyar 649 milyon liraya çıktı."/>
  </head>
  <body>
    <article>
      <h1>Borsa'daki 96 şirketten 9 ayda 62,6 milyar TL kâr</h1>
      <h2>Borsa İstanbul'da BIST 100 endeksi altında işlem gören şirketlerin net karı, 2019'un ocak-eylül döneminde geçen yılın aynı sürecine göre yüzde 2,2 artarak 62 milyar 649 milyon liraya çıktı.</h2>
      <address>
        <time datetime="2019-11-19T17:15:18+00:00">19 Nov 2019, 17:15</time>
      </address>
      <p>Borsada işlem gören şirketler 3'üncü çeyrekte iyi bir performans sergileyerek net karını geçen yılın üçüncü çeyreğine göre yüzde 31,3 artırarak 25 milyar 740 milyon liraya ulaştırdı. İlk yarıda 37,1 milyar lira düzeyinde bulunan şirketlerin net karı da yılın 9 ayında 62 milyar 649 milyon liraya yükseldi. Böylece 2018'in 9 ayında 61 milyar 285 milyon lira olan şirketlerin toplam net karı, bu yılın aynı döneminde yüzde 2,2 artış kaydetmiş oldu.</p>
      <p>
        <b>22 TANESİ ZARAR AÇIKLADI</b>
      </p>
      <p>BIST 100 endeksi altında işlem gören ve bilanço açıklama dönemi kapsamında finansal sonuçlarını paylaşan 96 şirketten 74'ü yılın söz konusu dönemde net kar elde etti. Kalan 22 şirket ise net zarar yazdığını duyurdu. Açıklanan sonuçlara göre, söz konusu şirketlerden 9 ayda en fazla net kar elde eden 4 milyar 936,4 milyon lirayla Garanti Bankası oldu. Bunu 4 milyar 88 milyon lirayla Akbank ve 3 milyar 757,4 milyon lirayla İş Bankası izledi. Bu dönemde en fazla net zararı ise 231,9 milyon lirayla Şekerbank açıkladı.</p>
      <p>
        <b>LİDERLİK TÜRK TELEKOM'DA</b>
      </p>
      <p>Net karını, bu yılın ocak-eylül döneminde 2018'in aynı sürecine göre miktar bazında en çok artıran şirket Türk Telekom oldu. Şirket, 2018'in 9 ayında 3 milyar 605,9 milyon lira düzeyinde bulunan zararını 2019'un aynı döneminde 1 milyar 862,2 milyon lira kara çevirerek 5 milyar 468,1 milyon liralık bir artışı yakaladı. Net kar büyüklüğü açısından 2018'in ocak-eylül döneminde ilk 10'da yer alan şirketler, büyük ölçüde bu yılın 9 ayında da listede yer almayı başardı.</p>
    </article>
  </body>
</html>