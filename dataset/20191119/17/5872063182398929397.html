<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560778/iake-ekdiloseis-gia-tin-diethni-imera-exaleipsis-tis-vias-kata-ton-gunaikon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T17:30:11+00:00"/>
    <meta property="og:title" content="Ι.Α.Κ.Ε: Εκδηλώσεις για την Διεθνή Ημέρα Εξάλειψης της Βίας κατά των Γυναικών"/>
    <meta property="og:description" content="Καθιερώθηκε το 1999 από την Γενική Συνέλευση του ΟΗΕ"/>
  </head>
  <body>
    <article>
      <h1>Ι.Α.Κ.Ε: Εκδηλώσεις για την Διεθνή Ημέρα Εξάλειψης της Βίας κατά των Γυναικών</h1>
      <address>
        <time datetime="2019-11-19T17:30:11+00:00">19 Nov 2019, 17:30</time>
      </address>
      <p>Δευτέρα, 25 Νοεμβρίου 2019, 6:00 μμ, Ξενοδοχείο IBIS Styles</p>
      <p>
        <b>Καθιερώθηκε το 1999 από την Γενική Συνέλευση του ΟΗΕ</b>
      </p>
      <p>Η Γενική Συνέλευση του ΟΗΕ, με απόφασή της στις 17 Δεκεμβρίου 1999, ανακήρυξε την 25η Νοεμβρίου ως Διεθνή Ημέρα για την Εξάλειψη της Βίας κατά των Γυναικών, αναδεικνύοντας ένα σημαντικό πρόβλημα με παγκόσμιες διαστάσεις. Είχε προηγηθεί η καθιέρωση αυτής της ημέρας, ήδη από το 1981, από ορισμένες γυναικείες οργανώσεις, σε ανάμνηση της φρικτής δολοφονίας των τριών αδελφών Μιραμπάλ, πολιτικών αγωνιστριών από την Δομινικανή Δημοκρατία, με διαταγή του δικτάτορα Τρουχίλο στις 25 Νοεμβρίου 1960.</p>
      <p>«Το ζήτημα της βίας κατά των γυναικών αποτελεί σοβαρό πρόβλημα ακόμη και στις μέρες μας, τόσο σε παγκόσμια όσο και σε τοπική κλίμακα, όπως μαρτυρούν τα στοιχεία του ΟΗΕ, αλλά και η καθημερινή επικαιρότητα. Μια στις δύο γυναίκες που σκοτώθηκαν σε όλο τον κόσμο έχασαν τη ζωή τους από τους συντρόφους ή την οικογένειά τους, ενώ μόνο ένας στους 20 άνδρες σκοτώθηκαν υπό παρόμοιες συνθήκες.</p>
      <p>Το 71% όλων των θυμάτων εμπορίας ανθρώπων παγκοσμίως είναι γυναίκες ή κορίτσια και 3 στις 4 από αυτές είναι θύματα σεξουαλικής εκμετάλλευσης. Μάλιστα, όπως καταγράφεται χαρακτηριστικά στα στοιχεία του ΟΗΕ, η βία κατά των γυναικών είναι εξίσου σοβαρή αιτία θανάτου με αυτή του καρκίνου.</p>
      <p>Με αφορμή τη Διεθνή Ημέρα για την Εξάλειψη της Βίας κατά των Γυναικών, το Ινστιτούτο Ανθρωπιστικών και Κοινωνικών Επιστημών (<a href="https://iake.weebly.com/">Ι.Α.Κ.Ε.</a>) προγραμματίζει εκδήλωση διαλόγου, η οποία θα πραγματοποιηθεί στις 25 Νοεμβρίου 2019, ώρα 18:00, στην αίθουσα εκδηλώσεων του Ξενοδοχείου IBIS Styles (Αγίου Τίτου και Κορωναίου 26, Ηράκλειο),</p>
      <p>Στην εκδήλωση συμμετέχουν ως ομιλητές:</p>
      <p>- Ελένη Π. Μαράκη, Πρόεδρος Ι.Α.Κ.Ε., Δρ. Επιστημών Αγωγής, Κοινωνιολόγος, Προϊσταμένη του Κέντρου Εκπαιδευτικής και Συμβουλευτικής Υποστήριξης (Κ.Ε.Σ.Υ.) Ηρακλείου: Προσεγγίζοντας το φαινόμενο της έμφυλης βίας στη σύγχρονη κοινωνία.</p>
      <p>- Ευστάθιος Θεοφανίδης, Αντεισαγγελέας Πρωτοδικών Ηρακλείου, Τακτικός Καθηγητής Ποινικού Δικαίου και Ποινικής Δικονομίας ΕΛ.ΑΣ, ΔΝ Νομικής ΑΠΘ, Επόπτης Τμήματος Αντιμετώπισης Οργανωμένου Εγκλήματος Κρήτης: Ποινικές Διατάξεις για την προστασία απέναντι στην Ενδοοικογενειακή Βία: ουσιαστικές - δικονομικές όψεις και λειτουργική αρμοδιότητα του Εισαγγελέα Πρωτοδικών.</p>
      <p>- Μαρία Παπαδακάκη: Επίκουρος Καθηγήτρια, Τμήμα Κοινωνικής Εργασίας, Σχολή Επιστημών Υγείας, Ελληνικό Μεσογειακό Πανεπιστήμιο: Η βία κατά των γυναικών στην Κρήτη: Ερευνητικά δεδομένα των τελευταίων ετών.</p>
      <p>- Μαρία Μαραγκάκη, Γραμματέας Γυναικών Αστυνομικών της Ένωσης Αστυνομικών Υπαλλήλων Νομού Ηρακλείου: Η συμβολή και ο ρόλος της Ελληνίδας Αστυνομικού για την εξάλειψη της βίας κατά των γυναικών.</p>
      <p>- Ειρήνη Αρβανιτάκη, Δρ. Αγγλικής Λογοτεχνίας και Κοινωνιολογίας του Πανεπιστημίου Hull (Μεγάλη Βρετανία): Η βία κατά των γυναικών: μια ματιά στην Ευρώπη.</p>
      <p>Η εκδήλωση εντάσσεται στις προσυνεδριακές δράσεις που πραγματοποιεί το Ι.Α.Κ.Ε. στο πλαίσιο της προετοιμασίας του 6ου Διεθνούς Επιστημονικού Συνεδρίου του, το οποίο θα πραγματοποιηθεί στις 3-5 Απριλίου 2020, στο Πολιτιστικό Συνεδριακό Κέντρο του Δήμου Ηρακλείου, στο Ηράκλειο της Κρήτης, με κεντρικό θέμα «Επικοινωνία, πληροφόρηση, ενημέρωση και εκπαίδευση στην ύστερη νεωτερικότητα».</p>
      <p>Η εκδήλωση είναι ανοικτή για το κοινό, με ελεύθερη είσοδο. Το Ι.Α.Κ.Ε. προσκαλεί τα μέλη του, τους πολίτες του Ηρακλείου και κάθε ενδιαφερόμενο να την παρακολουθήσει».</p>
      <figure>
        <img src="https://www.neakriti.gr/files/2019-11-19/iake.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/life/psixagogia/1537589/actionaid-leme-pote-kai-pouthena-sti-via-ton-gunaikon/"/>
        <a href="https://www.neakriti.gr/article/kriti/irakleio/1528162/megali-adapokrisi-stis-ekdiloseis-kata-tis-vias-ton-gunaikon/"/>
      </related>
    </article>
  </body>
</html>