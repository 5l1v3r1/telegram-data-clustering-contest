<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/recipes/chicken-and-mutton/mouthwatering-restaurant-style-recipe-of-chicken-seek-kebab-dgtl-1.1072764"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T17:34:43+00:00"/>
    <meta property="og:title" content="চিকেনের কেরামতিতে রেস্তরাঁ স্টাইল শিক কাবাব এ বার বাড়িতে!"/>
    <meta property="og:description" content="মাটন নয় এখন চিকেন দিয়েই বানিয়ে ফেলুন রেঁস্তরা স্টাইল শিক কাবাব। দেখে নিন কীভাবে বানাবেন এই কাবাব।"/>
  </head>
  <body>
    <article>
      <h1>চিকেনের কেরামতিতে রেস্তরাঁ স্টাইল শিক কাবাব এ বার বাড়িতে!</h1>
      <address><time datetime="2019-11-19T17:34:43+00:00">19 Nov 2019, 17:34</time> by <a rel="author">নিজস্ব প্রতিবেদন</a></address>
      <p>বন্ধুবান্ধব থেকে শুরু করে আত্মীয়-পরিজন, বাড়িতে লেগেই থাকে ছোট-বড় নানা জমায়েত। ভাবছেন, কী মেনু রাখলে রীতিমতো জমে যাবে আপনার বৈঠকী আড্ডা? বাড়িতেই বানিয়ে ফেলুন এই সহজ কাবাব। চা কিংবা কফির সঙ্গে বেশ জমবে এই পদ।</p>
      <p>রেস্তরাঁয় গেলেই যে খাবার গুলি আপনার মুখে জল এনে দিতে পারে, তার মধ্যে <a href="https://www.anandabazar.com/topic/kebab">শিক কাবাব</a> অন্যতম। কাবাবের এই দুর্দান্ত পদটি বাড়িতেই ঝটপট  বানিয়ে ফেলে আপনার প্রিয় জনের সামনে পরিবেশন করুন।</p>
      <p>আজকাল চিকিৎসকদের কড়া নির্দেশে মাটন খাওয়া প্রায় বন্ধ করে দিয়েছেন? ভাবছেন মাটন ছাড়া শিক কাবাব কী জমে? আলবাত জমে। মাটন নয় এখন <a href="https://www.anandabazar.com/topic/chicken">চিকেন</a> দিয়েই বানিয়ে ফেলুন রেঁস্তরা স্টাইল শিক কাবাব। দেখে নিন কীভাবে বানাবেন এই কাবাব।</p>
      <p>
        <b>আরও পড়ুন: </b>
        <b>
          <a href="https://www.anandabazar.com/recipes/veg/prepare-vegetable-cheese-sandwich-in-this-way-dgtl-1.1070445">ভেজ-চিজের এই স্যান্ডউইচে টিফিনবক্স হবে নিমেষে সাফ!</a>
        </b>
      </p>
      <p>
        <b>চিকেন শিক কাবাব</b>
      </p>
      <figure>
        <img src="https://www.anandabazar.com/polopoly_fs/1.1072771.1574164923!/image/image.jpg"/>
      </figure>
      <p>গ্রাফিক: তিয়াসা দাস।</p>
      <p>প্রণালী:</p>
      <p>চিকেনের টুকরোগুলি ভাল করে ধুয়ে মিক্সিতে বেটে নিয়ে ফাইন পেস্ট বানিয়ে নিন। এবার একটা পাত্রে সেই পেস্ট নিয়ে একে একে টক দই, ছাতু, গোলমরিচ গুঁড়ো, গরম মশলা গুঁড়ো, শুকনো লঙ্কা গুঁড়ো, কাবাব মশলা, আদা-রসুন বাটা, কাঁচা লঙ্কার কিমা, ধনেপাতা কুচি, নুন, সরষের তেল দিয়ে ভাল করে ম্যারিনেট করুন। এবার পাত্রটি ঢাকা দিয়ে ফ্রিজে তুলে রাখুন ২-৩ ঘণ্টার জন্য। ফ্রিজ থেকে বার করে প্রয়োজনে মিশ্রণটি আরও আঁট করার জন্য পরিমাণ মতো ছাতু যোগ করুন। একটি ছোট পাত্রে গরম কয়লাটি রাখুন।</p>
      <p>
        <b>আরও পড়ুন: </b>
        <b>
          <a href="https://www.anandabazar.com/recipes/chicken-and-mutton/tips-to-cook-chicken-paturi-in-restaurant-style-dgtl-1.1070049">ইলিশ, ভেটকি নয় এই পাতুরি ঝুরো চিকেনের! রইল রেসিপি</a>
        </b>
      </p>
      <p>এর পর সেই পাত্রটি মূল মিশ্রণের মধ্যে রেখে কয়লার উপর ঘি ঢেলে পাত্রের মুখটি ভাল করে ঢেকে দিন। যাতে ঘি ও পোড়া গন্ধ দুই-ই কাবাবে ঠাঁই পায়। এবার একটি শিকে তেল মাখিয়ে মাংসের মিশ্রণটি খানিকটা করে নিয়ে শিকের গায়ে কাবাবের মতো গেঁথে নিন। এ বার গ্রিল চিহ্ন যুক্ত গ্রিল প্যানে সামান্য তেল নিয়ে ভাল করে তাঁতিয়ে নিন। গেঁথে রাখা কাবাবগুলি সেঁকে নিন। পুঁদিনার চাটনির সঙ্গে পরিবেশন করুন গরম গরম শিক কাবাব।</p>
    </article>
  </body>
</html>