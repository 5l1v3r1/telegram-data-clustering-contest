<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/esplosione-morto-monte-urano-1.4895933"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T17:59:29+00:00"/>
    <meta property="og:title" content="Monte Urano, esplosione al distributore di benzina. Morto un giovane"/>
    <meta property="og:description" content="Giovanni Battista Cascone, di Falconara, era intento a riparare una centralina. Ipotesi fuga di gas"/>
  </head>
  <body>
    <article>
      <h1>Monte Urano, esplosione al distributore di benzina. Morto un giovane</h1>
      <h2>Giovanni Battista Cascone, di Falconara, era intento a riparare una centralina. Ipotesi fuga di gas</h2>
      <address><time datetime="2019-11-19T17:59:29+00:00">19 Nov 2019, 17:59</time> by <a rel="author">MARISA COLIBAZZI</a></address>
      <p>Monte Urano (Fermo), 19 novembre 2019 – Una tragedia si è consumata questo pomeriggio alle ore 17.30 presso la stazione di carburante Esso, lungo la provinciale <b>Mezzina</b>. <b>Giovanni Battista Cascone</b>, 29 anni, di <b>Falconara </b>Marittima, ma originario di Gragnano di Napoli, dipendente di una ditta di manutenzioni ha perso la vita mentre era intento a <b>riparare </b>una centralina del gas, poco distante dalle colonnine del rifornimento. Era stato chiamato dal titolare del distributore che avevano notato delle perdite di acqua.</p>
      <p>Per cause che dovranno essere accertate, forse per una improvvisa perdita di gas (ma saranno i vigili del fuoco e i carabinieri a effettuare tutte le verifiche del caso) dalla centralina è venuto un <b>boato </b>che ha colpito i 29enne, facendolo cadere a terra, privo di vita.</p>
      <p>Sono subito accorsi sul posto il <b>titolare </b>del distributore e altri <b>dipendenti</b>, tutti visibilmente sotto choc; hanno chiamato i soccorsi, ma i sanitari del 118, subito giunti sul posto, non hanno potuto fare altro che constatare l'avvenuto decesso. Sul posto anche i carabinieri della compagnia di Fermo, i vigili del fuoco e gli ispettori dell'Amur.</p>
      <p>Il 29enne era dipendente di una ditta di manutenzioni ed era stato chiamato anche in altre occasioni per effettuare i controlli di routine alle centraline.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>