<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23501173-csalb-beneficiile-negocierilor-dintre-consumatori-banci-depasesc-2-milioane-euro-ultimii-trei-ani-jumatate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T17:33:00+00:00"/>
    <meta property="og:title" content="CSALB: Beneficiile negocierilor dintre consumatori şi bănci depăşesc 2 milioane de euro în ultimii trei ani şi jumătate"/>
    <meta property="og:description" content="Negocierile purtate între consumatori şi bănci/IFN-uri prin intermediul conciliatorilor au adus, în ultimii trei ani şi jumătate, beneficii ce depăşesc 2 milioane de euro, a declarat,"/>
  </head>
  <body>
    <article>
      <h1>CSALB: Beneficiile negocierilor dintre consumatori şi bănci depăşesc 2 milioane de euro în ultimii trei ani şi jumătate</h1>
      <address><time datetime="2019-11-19T17:33:00+00:00">19 Nov 2019, 17:33</time> by <a rel="author">DP</a></address>
      <p><b>Negocierile purtate între consumatori şi bănci/IFN-uri prin intermediul conciliatorilor au adus, în ultimii trei ani şi jumătate, beneficii ce depăşesc 2 milioane de euro, a declarat, marţi, Alexandru Păunescu, preşedintele Colegiului de Coordonare al Centrului de Soluţionare Alternativă a Litigiilor în domeniul Bancar (CSALB), citat de Agerpres. Cifra obţinută în urma concilierii de la momentul în care CSALB a început să funcţioneze efectiv şi până acum este de aproximativ 2,15 mil. euro", a spus Alexandru Păunescu, la conferinţa anuală a Centrului de Soluţionare Alternativă a Litigiilor în domeniul Bancar.</b><br/><br/>"Asta pentru că s-a tot spus în diverse ocazii, e adevărat acum ceva vreme, că la Centrul de Soluţionare Alternativă se soluţionează doar speţe de valori extrem de reduse", a mai adăugat Alexandru Păunescu, la conferinţa anuală a Centrului de Soluţionare Alternativă a Litigiilor în domeniul Bancar.<br/><br/>Valoarea medie a unui dosar care se referă la contractele de credit, soluţionat în cadrul Centrului de Soluţionare Alternativă a Litigiilor în domeniul Bancar (CSALB), este de aproximativ 2.150 de euro.<br/><br/>"43% dintre hotărârile acceptate de cele două părţi au adus beneficii între 1.000 şi 5.000 de euro, iar 7% dintre înţelegerile dintre consumatori şi bănci depăşesc valoarea de 10.000 de euro. Astfel de rezultate au venit în special în ultimii doi ani de activitate a Centrului, odată cu deschiderea către conciliere a tot mai multe bănci comerciale. Cu toate astea, nu toate instituţiile financiare bancare şi nebancare au înţeles beneficiile concilierii, iar unele dintre acestea resping nejustificat zeci de cereri venite din partea consumatorilor. Numai anul acesta sunt 285 de cereri clasate de bănci, deşi în toate aceste cazuri am fi putut avea negocieri între părţi şi, ca urmare, consumatori mulţumiţi", susţine Alexandru Păunescu.<br/><br/>Potrivit datelor CSALB, de la începutul anului, numărul cererilor trimise de consumatori a crescut cu peste 45% faţă de tot anul 2018, ajungând la 1.948. Până acum, în aproape 600 de cazuri consumatorii şi băncile au găsit o rezolvare la nemulţumirile lor, ca urmare a intervenţiei CSALB. Majoritatea dintre ei au obţinut reducerea sau eliminarea unor comisioane, scăderea ratelor la credite sau ştergerea unor sume din sold.<br/><br/>"Ne bucurăm că BCR a ajuns azi un reper important de bune practici în efortul de a schimba opinia publică despre ce înseamnă bankingul în România. Acest lucru nu se poate face decât prin încredere şi soluţionarea amiabilă a problemelor apărute între bănci şi clienţi. Am reuşit să construim, împreună cu CSALB, un proces simplu, obiectiv şi neutru, prin care, în ultimii 3 ani, peste 600 clienţi au reuşit, în mod real, să găsească soluţii benefice pentru toate părţile implicate. Ei se adaugă celor peste 250.000 de clienţi cărora, de-a lungul ultimilor 10 ani, le-am oferit în mod proactiv soluţii de reducere a costurilor", a spus Dana Dima (Demetrian), vicepreşedinte Executiv Retail&amp;Private Banking BCR.<br/><br/>Centrul de Soluţionare Alternativă a Litigiilor în Domeniul Bancar (CSALB) este o entitate juridică autonomă, neguvernamentală, apolitică, fără scop lucrativ, de interes public, cu personalitate juridică, înfiinţată în baza Ordonanţei Guvernului nr. 38/2015 privind soluţionarea alternativă a litigiilor dintre consumatori şi comercianţi, ce transpune la nivel naţional Directiva 2013/11/UE privind soluţionarea alternativă a litigiilor în materie de consum şi de modificare a Regulamentului (CE) nr. 2006/2004 şi a Directivei 2009/22/CE.</p>
    </article>
  </body>
</html>