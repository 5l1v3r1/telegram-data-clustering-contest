<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/downgraded-from-spg-cover-sonia-gandhi-gets-this-10-year-old-suv343.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T17:05:00+00:00"/>
    <meta property="og:title" content="എസ്.പി.ജി സുരക്ഷ പിന്‍വലിച്ചതിനു പിന്നാലെ സോണിയാ ഗാന്ധിക്ക് നല്‍കിയത് 10 വര്‍ഷം പഴക്കമുള്ള ടാറ്റാ സഫാരികള്‍; പിന്‍വലിച്ചത് ബുള്ളറ്റ് പ്രൂഫ് കാറുകള്‍"/>
    <meta property="og:description" content="Congress CRPF Delhi Police National News Priyanka Gandhi Rahul Gandhi Sonia Gandhi SPG Security India ന്യൂദല്‍ഹി: എസ്.പി.ജി സുരക്ഷ പിന്‍വലിച്ചതിനു ശേഷം കോണ്‍ഗ്രസ് അധ്യക്ഷ"/>
  </head>
  <body>
    <article>
      <h1>എസ്.പി.ജി സുരക്ഷ പിന്‍വലിച്ചതിനു പിന്നാലെ സോണിയാ ഗാന്ധിക്ക് നല്‍കിയത് 10 വര്‍ഷം പഴക്കമുള്ള ടാറ്റാ സഫാരികള്‍; പിന്‍വലിച്ചത് ബുള്ളറ്റ് പ്രൂഫ് കാറുകള്‍</h1>
      <address><time datetime="2019-11-19T17:05:00+00:00">19 Nov 2019, 17:05</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: എസ്.പി.ജി സുരക്ഷ പിന്‍വലിച്ചതിനു ശേഷം കോണ്‍ഗ്രസ് അധ്യക്ഷ സോണിയാ ഗാന്ധിക്കും കുടുംബത്തിനും ലഭിച്ചത് 10 വര്‍ഷം പഴക്കമുള്ള ടാറ്റ സഫാരി കാറുകളും പൊലീസ് സുരക്ഷയും. എസ്.പി.ജി സുരക്ഷ പിന്‍വലിച്ചതിനെതിരെ കോണ്‍ഗ്രസ് ലോക്‌സഭയില്‍ ചൊവ്വാഴ്ച നോട്ടീസ് നല്‍കിയിരുന്നു.</p>
      <p>നൂറോളം സുരക്ഷാ ഉദ്യോഗസ്ഥരുടെ സംരക്ഷണമുള്ള സെഡ് പ്ലസ് കാറ്റഗറിയാണ് സോണിയക്കും മക്കളും കോണ്‍ഗ്രസ് നേതാക്കളുമായ രാഹുല്‍ ഗാന്ധിക്കും പ്രിയങ്കാ ഗാന്ധിക്കും ഇപ്പോള്‍ ഏര്‍പ്പെടുത്തിയിരിക്കുന്നത്. മൂവായിരത്തോളം സുരക്ഷാ ഉദ്യോഗസ്ഥരായിരുന്നു എസ്.പി.ജി പ്രകാരം ഉണ്ടായിരുന്നത്.</p>
      <p>1991-ല്‍ മുന്‍ പ്രധാനമന്ത്രി രാജീവ് ഗാന്ധി കൊല്ലപ്പെട്ടതിനെത്തുടര്‍ന്നാണ് രാജ്യത്തു നിലവിലുള്ള ഏറ്റവും വലിയ സുരക്ഷ നെഹ്‌റു കുടുംബത്തിന് ഏര്‍പ്പെടുത്തിത്തുടങ്ങിയത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കമാന്‍ഡോ സുരക്ഷ മാത്രമല്ല, സെഡ് കാറ്റഗറി ലഭിക്കുന്ന വി.വി.ഐ.പികള്‍ സന്ദര്‍ശിക്കാന്‍ പോകുന്ന സ്ഥലം നേരത്തേ തന്നെ സൂക്ഷ്മമായി പരിശോധിച്ച് സുരക്ഷ ഉറപ്പുവരുത്തുന്നതും എസ്.പി.ജിയുടെ പ്രത്യേകതയാണ്. മാത്രമല്ല, വി.വി.ഐ.പികളുടെ വീടുകളില്‍ 24 മണിക്കൂറും എസ്.പി.ജികള്‍ ഉണ്ടാകും. അവര്‍ക്കൊപ്പം യാത്രകളിലും ഭാഗമാകും.</p>
      <related>
        <a href="https://www.doolnews.com/congress-notice-in-lok-sabha-over-withdrawal-of-spg-cover-of-gandhi-family657.html?utm_source=doolnews&amp;utm_medium=related"/>
      </related>
      <p>സെഡ് പ്ലസ് കാറ്റഗറി പ്രകാരം ദല്‍ഹി പൊലീസിലാണ് സോണിയയുടെ രാഹുലിന്റെയും പ്രിയങ്കയുടെയും വീടുകളുടെ സുരക്ഷാച്ചുമതലയുള്ളത്.</p>
      <p>മുന്‍പുണ്ടായിരുന്ന പ്രത്യേക ബുള്ളറ്റ് പ്രൂഫ് വാഹനങ്ങള്‍ക്കു പകരമാണ് ഇപ്പോള്‍ 2010 മോഡല്‍ ടാറ്റ സഫാരികള്‍ നല്‍കിയിരിക്കുന്നത്. എസ്.പി.ജി സുരക്ഷയുള്ള സമയം സോണിയയും പ്രിയങ്കയും റേഞ്ച് റോവറുകളും രാഹുലിന് ഫോര്‍ച്യുണറുമായിരുന്നു ഉണ്ടായിരുന്നത്.</p>
      <p>ഇവര്‍ക്ക് സായുധ സംവിധാനമുള്ള വാഹനങ്ങള്‍ നല്‍കണമെന്ന് സി.ആര്‍.പി.എഫ് എസ്.പി.ജിയോട് ആവശ്യപ്പെട്ടിരുന്നെങ്കിലും ഇതുവരെ പ്രതികരണം വന്നിട്ടില്ല.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മുന്‍ പ്രധാനമന്ത്രിയും കോണ്‍ഗ്രസ് നേതാവുമായ മന്‍മോഹന്‍ സിങ്ങിന്റെ സുരക്ഷയും നേരത്തേ കുറച്ചിരുന്നു. അദ്ദേഹത്തിന്റെ സായുധ സംവിധാനമുള്ള കാര്‍ മാറ്റി ഇപ്പോള്‍ ബി.എം.ഡബ്ലു കാറാണു നല്‍കിയിരിക്കുന്നത്.</p>
      <related>
        <a href="https://www.doolnews.com/sonia-gandhi-writes-to-spg-chief-says-thanks.html?utm_source=doolnews&amp;utm_medium=related"/>
      </related>
      <p>പ്രതിപക്ഷ നേതാവായ അധിര്‍ രഞ്ജന്‍ ചൗധരിയാണ് എസ്.പി.ജി സുരക്ഷ പിന്‍വലിച്ചതിനെതിരെ ലോക്‌സഭയില്‍ നോട്ടീസ് നല്‍കിയത്. അവര്‍ ചെയ്ത തെറ്റ് എന്താണെന്നും സര്‍ക്കാര്‍ എന്തിനാണ് പ്രതിപക്ഷത്തെ ഉന്നംവെക്കുന്നതെന്നും അധിര്‍ രഞ്ജന്‍ ചൗധരി ചോദിച്ചു.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>