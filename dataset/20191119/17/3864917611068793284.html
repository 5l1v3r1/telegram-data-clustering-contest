<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821451-zelenskij-zustrivsa-z-maasom-govorili-pro-situaciu-na-donbasi-ta-nord-stream-2.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="Зеленський зустрівся з Маасом — говорили про ситуацію на Донбасі та Nord Stream 2"/>
    <meta property="og:description" content="Президент Володимир Зеленський обговорив із Федеральним міністром закордонних справ Німеччини Гайко Маасом безпекову ситуацію на Донбасі, питання співпраці між країнами та проєкт Nord Stream 2."/>
  </head>
  <body>
    <article>
      <h1>Зеленський зустрівся з Маасом — говорили про ситуацію на Донбасі та Nord Stream 2</h1>
      <h2>Президент Володимир Зеленський обговорив із Федеральним міністром закордонних справ Німеччини Гайко Маасом безпекову ситуацію на Донбасі, питання співпраці між країнами та проєкт Nord Stream 2.</h2>
      <address>
        <time datetime="2019-11-19T17:52:00+00:00">19 Nov 2019, 17:52</time>
      </address>
      <p>Про це повідомляє <a href="https://www.president.gov.ua/news/prezident-ukrayini-zustrivsya-z-federalnim-ministrom-zakordo-58425">пресслужба глави держави</a>.</p>
      <p>"Глава держави поінформував німецького високопосадовця про безпекову ситуацію на Донбасі, а також висловив сподівання, що запланована на 9 грудня зустріч у "нормандському форматі" відкриє шлях до мирного врегулювання конфлікту", - розповіли в ОП.</p>
      <p>Також співрозмовники обговорили сучасний стан і перспективи розвитку українсько-німецьких відносин.</p>
      <p><a href="https://www.ukrinform.ua/tag-prezident">Президент</a>, зокрема, подякував за послідовну підтримку з боку ФРН територіальної цілісності та суверенітету України, комплексну допомогу у впровадженні структурних реформ, сприяння ініціативам щодо відновлення пошкодженої війною інфраструктури Донеччини.</p>
      <figure>
        <img src="https://static.ukrinform.com/photos/2019_11/1574190829-716.jpeg"/>
      </figure>
      <p>Також на зустрічі було обговорено ситуацію довкола схвалення у ФРН закону про імплементацію так званої газової директиви ЄС. Як зауважили в ОП, глава МЗС Німеччини запевнив, що зміни німецького законодавства відповідають положенням цієї директиви.</p>
      <p>Обговорювалися у рамках зустрічі також питання практичної співпраці сторін у контексті реалізації курсу України на європейську та євроатлантичну інтеграцію.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821334-putin-dav-obicanki-merkel-sodo-tranzitu-gazu-ukrainou-maas.html">Путін дав обіцянки Меркель щодо транзиту газу Україною — Маас</a>
      </blockquote>
      <p>Як повідомлялося, 13 листопада німецький Бундестаг підтримав законопроєкт про внесення змін до Закону про енергетичну промисловість щодо імплементації Директиви ЄС 2019/692 про загальні правила внутрішнього ринку природного газу, яким буде регулюватися діяльність газопроводу Nord Stream 2.</p>
      <figure>
        <img src="https://static.ukrinform.com/photos/2019_11/1574190829-934.jpeg"/>
      </figure>
      <p>Раніше німецька правляча коаліція ХДС/ХСС і СДПН розробила законопроєкт, який фактично звільняє газопровід Nord Stream 2 від обмежень, передбачених оновленою газовою директивою ЄС.</p>
      <p>Рада ЄС 15 квітня 2019 року затвердила зміни до газової директиви ЄС про поширення європейських норм на газопроводи, що йдуть до Євросоюзу з третіх країн. Зміни передбачають заборону на те, щоб транспортуванням газу займалася та сама компанія, яка видобуває і продає його. Nord Stream 2 AG цій вимозі не відповідає.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821413-maas-prokomentuvav-golosuvanna-bundestagu-na-zahist-nord-stream-2.html">Маас прокоментував голосування Бундестагу "на захист" Nord Stream 2</a>
      </blockquote>
      <p>Газопровід Nord Stream 2 будує російський "Газпром" спільно з європейськими компаніями Engie, Uniper, OMV, Shell і Wintershall. Проєкт планувалося завершити до кінця 2019 року.</p>
      <p>Україна виступає проти будівництва Nord Stream 2. Крім того, противниками Nord Stream 2 є США, Польща і країни Балтії. Президент США Дональд Трамп погрожував заблокувати проєкт шляхом запровадження санкцій.</p>
      <p>
        <i>Фото: president.gov.ua</i>
      </p>
    </article>
  </body>
</html>