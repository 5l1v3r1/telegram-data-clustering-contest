<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-hoche-obgovoriti-v-parizhi-obmin-za-formuloyu-vsih-na-vsih-330216_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T17:12:00+00:00"/>
    <meta property="og:title" content="Зеленський хоче обговорити в Парижі обмін за формулою &quot;всіх на всіх&quot;"/>
    <meta property="og:description" content="Обмін за цією формулою - частина сценарію Кремля з легітимації ОРДЛО."/>
  </head>
  <body>
    <article>
      <h1>Зеленський хоче обговорити в Парижі обмін за формулою "всіх на всіх"</h1>
      <h2>Обмін за цією формулою - частина сценарію Кремля з легітимації ОРДЛО.</h2>
      <address>
        <time datetime="2019-11-19T17:12:00+00:00">19 Nov 2019, 17:12</time>
      </address>
      <p>Президент України Володимир Зеленський планує обговорити на зустрічі "нормандської четвірки" 9 грудня <b><a href="https://dt.ua/UKRAINE/v-ordo-zayavili-pro-gotovnist-do-obminu-za-formuloyu-52-na-85-328010_.html">обмін утримуваними особами</a></b> за формулою "всіх на всіх", включно з його конкретними строками, пише "<a href="https://ru.krymr.com/a/news-zelenskiy-planiruyet-obsudit-obmen-vseh-na-vseh/30280471.html">Радіо Свобода</a>".</p>
      <p>"Я теж хочу говорити коли. Якщо всіх, то коли? Для мене відповідь на питання "коли?" – це конкретні строки і "найближчим часом", - заявив Зеленський під час брифінгу після зустрічі з прем'єр-міністром Чехії Андрієм Бабишем.</p>
      <p>Обміну за формулою "всіх на всіх" неодноразово вимагав Кремль. Таким чином Росія планує отримати цінних свідків власних військових злочинів у Донбасі – засуджених в Україні бойовиків ОРДЛО та кадрових російських військових. Україна від такого варіанту обміну відмовлялася.</p>
      <p>Як повідомлялося, лідери України, Німеччини, Франції і Росії на "нормандському саміті" в Парижі <b><a href="https://dt.ua/POLITICS/na-normandskomu-samiti-mozhut-pidpisati-dokument-schodo-vregulyuvannya-v-donbasi-roszmi-330138_.html">можуть підписати рамковий документ</a></b> про перспективи політичного врегулювання ситуації в Донбасі.</p>
      <p>15 листопада президенти України і Франції Еммануель Макрон і Володимир Зеленський обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки"</a></b> у Парижі. 18 листопада дату і місце "нормандського саміту" <b><a href="https://dt.ua/POLITICS/u-kremli-pidtverdili-uchast-putina-v-normandskomu-samiti-330019_.html">підтвердили в Кремлі</a></b>.</p>
      <p>За даними Le Figaro, метою саміту є "відкриття нової послідовності імплементації Мінських домовленостей". 14 липня в Парижі і 2 вересня в Берліні відбулися зустрічі зовнішньополітичних радників лідерів "нормандської четвірки" з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи формату</a></b>.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>