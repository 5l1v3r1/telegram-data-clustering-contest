<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/autoritatile-permit-accesul-locatarilor-in-cel-de-al-doilea-bloc-evacuat-din-timisoara-cu-exceptia-apartamentului-unde-au-fost-gasite-substante-toxice-1922402219172019111719175029"/>
    <meta property="og:site_name" content="News.ro"/>
    <meta property="article:published_time" content="2019-11-19T17:22:17+00:00"/>
    <meta property="og:title" content="Autorităţile permit accesul locatarilor în cel de-al doilea bloc evacuat din Timişoara, cu excepţia apartamentului unde au fost găsite substanţe toxice"/>
    <meta property="og:description" content="Autorităţile din Timişoara au anunţat că permit accesul locatarilor din blocul de pe strada Vaida Noievod, nr.1, cel care a fost evacuat luni seară, după ce măsurătorile nu au mai indicat probleme."/>
  </head>
  <body>
    <article>
      <h1>Autorităţile permit accesul locatarilor în cel de-al doilea bloc evacuat din Timişoara, cu excepţia apartamentului unde au fost găsite substanţe toxice</h1>
      <address><time datetime="2019-11-19T17:22:17+00:00">19 Nov 2019, 17:22</time> by <a rel="author">Liliana Iedu</a></address>
      <p>
        <b>Autorităţile din Timişoara au anunţat că permit accesul locatarilor din blocul de pe strada Vaida Noievod, nr.1, cel care a fost evacuat luni seară, după ce măsurătorile nu au mai indicat probleme.</b>
      </p>
      <p>Reprezentanţii Inspectoratului pentru Situaţii de Urgenţă Timiş au anunţat, marţi, că apartamentul dib blocul de pe strada Vaida Voievod nr.1 în care se făcuse deratizare, rămâne închis. Celelalte apartamente pot fi ocupate de locatari.</p>
      <p>”În urmă măsurilor de neutralizare efectuate la imobilul de pe strada Vaida Voievod, nr. 1 si a măsurătorilor efectuate de către echipele CBRN, s-a dispus permiterea accesului persoanelor în locuinţe, deoarece nu am mai fost identificate substanţe toxice. Referitor la apartamentul în care au fost înregistrată prezenta substanţelor toxice, acesta va rămâne închis până vor ajunge specialiştii de la Direcţia de Sănătate Publică pentru a verifica spaţiul respectiv”, au transmis reprezentanţii ISU Timiş.</p>
      <p>Autorităţile din judeţul Timiş au decis evacuarea unui al doilea bloc de locuinţe din Timişoara, de pe strada Vaida Voievod, unde chiar luni dimineaţa a fost făcută dezinsecţie şi deratizare la fel ca în blocul de pe strada Mioriţa unde doi copii şi mama unuia dintre ei au decedat, iar mai multe persoane sunt internate la spitale. Anchetatorii au descoperit că în acest bloc s-a făcut dezinsecţie într-un singur apartament, a cărui uşă a fost sigilată.</p>
      <p>Luni seară, în jurul orei 22.30, autorităţile au decis să îi evacueze pe cei 31 de locatari, după ce au stabilit că un apartament de la etajul 4, al unui bloc de locuinţe de pe strada Vaida Voievod, colţ cu strada Daliei, s-a numărat printre cele în care aceeaşi firmă a făcut o operaţiune de deratizare si dezinsectie, precum în blocul de pe strada Mioriţa nr. 8.</p>
      <p>Anchetatorii au descoperit că dezinsecţia şi deratizarea a fost făcută chiar luni dimineaţă, iar imediat după operaţiune, locatarii apartamentului numărul 79 au încuat uşa şi au plecat la serviciu.</p>
      <p>Specialiştii în cercetare chimică au descoperit, într-o cutie, aşezată în dulap, între haine, o substanţă foarte toxică, ce se eliberează doar cu autorizaţie specială. Este vorba de Delicia Gastoxin, în formă de tablete rotunde, pe bază de fosfură de aluminiu. Acesta este un insecticid destinat combaterii daunătorilor cerealelor depozitate şi a rozătoarelor mari din culturile de câmp.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>