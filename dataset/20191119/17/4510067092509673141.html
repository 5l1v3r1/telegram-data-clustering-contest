<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/oradea-verde-primaria-va-amenaja-o-gradina-botanica-cu-sera-restaurant-si-centru-de-cercetare-pe-terenul-viran-de-langa-parcul-salca-152911.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T17:35:00+00:00"/>
    <meta property="og:title" content="Oradea verde: Primăria va amenaja o grădină botanică cu seră, restaurant şi centru de cercetare pe terenul viran de lângă Parcul Salca"/>
    <meta property="og:description" content="Cele cinci hectare de teren viran de lângă Parcul Salca vor fi reamenajate sub forma unei grădini botanice cu seră, restaurant, centru de cercetare şi spaţii de joacă pentru copii. Amplasamentul urmează să fie expropriat de municipalitate, iar lucrările vor fi finanţate din fonduri europene."/>
  </head>
  <body>
    <article>
      <h1>Oradea verde: Primăria va amenaja o grădină botanică cu seră, restaurant şi centru de cercetare pe terenul viran de lângă Parcul Salca</h1>
      <address><time datetime="2019-11-19T17:35:00+00:00">19 Nov 2019, 17:35</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/teren-gradina-salca_19112019.JPG"/>
      </figure>
      <p>
        <b>Cele cinci hectare de teren viran de lângă Parcul Salca vor fi reamenajate sub forma unei grădini botanice cu seră, restaurant, centru de cercetare şi spaţii de joacă pentru copii.</b>
      </p>
      <p>
        <b>Cel mai mare parc din Nufărul...</b>
      </p>
      <p>Consiliul Local a aprobat marţi, în şedinţă extraordinară, cu unanimitate de voturi şi fără comentarii realizarea investiţiei pe amplasamentul care urmează să fie expropriat de municipalitate.</p>
      <p>"Urmează să finalizăm studiul de fezabilitate pentru realizarea acestui proiect, să generăm procedura de expropriere a terenului pentru uz de utilitate publică şi, după ce vom deveni proprietarii terenului, să depunem aplicaţia pentru atragerea finanţării europene", a declarat primarul Ilie Bolojan.</p>
      <p>Potrivit edilului, proiectul ar urma să fie finanţat din fonduri europene în următoarea perioadă de finanţare, care va începe în 2020.</p>
      <p>"Practic, la finalizarea lucrărilor, vom avea cel mai mare parc din cartierul Nufărul. Terenul în prezent neîngrijit dintre strada Meiului şi complexul Lotus alături de strada parcul Salca situat între strada Meiului şi Peţa va fi transformat într-o zonă verde de dimensiunea Parcului 1 Decembrie", a spus primarul.</p>
      <p>
        <b>... cu grădină botanică</b>
      </p>
      <p>Potrivit raportului de specialitate anexat proiectului de Hotărâre de Consiliul Local, viitoarea grădină urbană va avea o funcţie mixtă de relaxare şi educaţie.</p>
      <p>Printre construcţiile de aici se vor număra o casă cu fluturi, un restaurant cu bibliotecă botanică analogică şi digitală, un centru de cercetare şi un muzeu botanic.</p>
      <p>"Grădina urbană ar urma să cuprindă inclusiv o grădină botanică de tip tropical care ar prelua toate plantele de la sera de pe malul Crişului Repede care este în administrarea Universităţii, dar în stare proastă", a declarat primarul.</p>
      <p>Viitorul parc va mai cuprinde zone distincte caracteristice diferitelor zone geografice din lume, plus trasee de promenadă lângă care vor fi amenajate şi trasee de apă. Totodată vor fi zone pentru copii de diferite grupe de vârstă şi un pavilion pentru organizarea de evenimente de la petreceri de vară sau concerte.</p>
    </article>
  </body>
</html>