<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/sports/skliri-apantisi-tou-olympiakou-ston-arivista-kokkali/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T17:36:08+00:00"/>
    <meta property="og:title" content="Σκληρή απάντηση του Ολυμπιακού, στον αριβίστα Κόκκαλη"/>
    <meta property="og:description" content="Ιδού η απάντηση των Ερυθρόλευκων. Όχι στην ΙΝΤΡΑΚΑΤ. Στον Σωκράτη Κόκκαλη."/>
  </head>
  <body>
    <article>
      <h6 class="kicker">Που ζητεί τμήμα του Ρέντη</h6>
      <h1>Σκληρή απάντηση του Ολυμπιακού, στον αριβίστα Κόκκαλη</h1>
      <h2>Ιδού η απάντηση των Ερυθρόλευκων. Όχι στην ΙΝΤΡΑΚΑΤ. Στον Σωκράτη Κόκκαλη.</h2>
      <address><time datetime="2019-11-19T17:36:08+00:00">19 Nov 2019, 17:36</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πως απάντησε ο Ολυμπιακός στον Σωκράτη Κόκκαλη και <a href="https://www.tanea.gr/2019/11/19/sports/epistoli-ntropi-tou-kokkali-ston-olympiako-pic/">στην επιστολή της ΙΝΤΡΑΚΑΤ που του ζητά ένα κομμάτι του αθλητικού κέντρου του Ρέντη;</a> Σηκώνοντας το γάντι της πρόκλησης. Και βάζοντας τα γεγονότα στην πραγματική τους διάσταση.</p>
      <p>Το οικόπεδο που ζητά ο Σωκράτης Κόκκαλης ανήκει στην ΙΝΤΡΑΚΑΤ. Η εταιρία όμως το πήρε από την ΘΡΥΛΟΣ Α.Ε. Δηλαδή από τον Ολυμπιακό. Δηλαδή πρόκειται για ένα περιουσιακό στοιχείο της ίδιας της ομάδας. Ένα οικόπεδο για το αθλητικό κέντρο της ομάδας το οποίο ο άλλοτε ιδιοκτήτης το πέρασε στις δικές του εταιρίες και για το οποίο έπαιρνε νοίκι από τον νέο ιδιοκτήτη!</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Το ίδιο οικόπεδο που ζητά τώρα ο Σωκράτης Κόκκαλης να αφήσει ο Ολυμπιακός σε τριάντα ημέρες, εν τω μέσω της αγωνιστικής περιόδου. Τα λόγια είναι περιττά.</p>
      <p>Ιδού η επιστολή της ΠΑΕ Ολυμπιακός (υπογράφει ο Γιάννης Βρέντζος). Η σκληρή απάντηση όχι στην ΙΝΤΡΑΚΑΤ, αλλά στον ίδιο τον Σωκράτη Κόκκαλη:</p>
      <figure>
        <img src="https://www.in.gr/wp-content/uploads/2019/11/0-1.jpg"/>
      </figure>
      <figure>
        <img src="https://www.in.gr/wp-content/uploads/2019/11/0-2.jpg"/>
      </figure>
      <p>«Με μεγάλη απογοήτευση αλλά χωρίς ίχνος έκπληξης, λάβαμε την επιστολή σας που μας ενημερώνει ότι η Εταιρεία σας αποφάσισε απροειδοποίητα και κατά παράβαση των οικείων νομοθετικών διατάξεων, και θέτοντας διορία μόλις 30 ημερών, να διακόψει τη μίσθωση οικοπέδου που αποτελεί μέρος των προπονητικών εγκαταστάσεων του Ρέντη και στο οποίο προπονούνται και αγωνίζονται οι ομάδες της Ακαδημίας του ΟΛΥΜΠΙΑΚΟΥ.</p>
      <p>Σημειώνεται μάλιστα ότι η INTRAKAT είχε αποκτήσει το οικόπεδο αυτό από τη ΘΡΥΛΟΣ Α.Ε. κατά την περίοδο που ιδιοκτήτης της ΘΡΥΛΟΣ Α.Ε. και της ΠΑΕ ΟΛΥΜΠΙΑΚΟΣ ήταν ο Σωκράτης Κόκκαλης, στερώντας με αυτό το τρόπο ένα σημαντικό περιουσιακό στοιχείο από την ομάδα μας.</p>
      <p>Επιλέγετε μάλιστα να το κάνετε αυτό κατά τη διάρκεια της αγωνιστικής περιόδου ώστε η ζημία να είναι μεγαλύτερη αφού ανατρέπεται όλος ο αγωνιστικός προγραμματισμός της Ακαδημίας μας.</p>
      <p>Δυστυχώς επιβεβαιώνεται και πάλι η εχθρική στάση του Σωκράτη Κόκκαλη και των εταιρειών του απέναντι στην ΠΑΕ ΟΛΥΜΠΙΑΚΟΣ.</p>
      <p>Αποδείχθηκε με την υπόθεση του «Γεώργιος Καραϊσκάκης», τη στάση του τα τελευταία τρία χρόνια και τις συμμαχίες του και τις δουλειές με όλους σχεδόν τους εχθρούς του ΟΛΥΜΠΙΑΚΟΥ, καθώς και με το γεγονός ότι ο ίδιος και οι εταιρείες του δεν συνεισέφεραν ούτε ένα ευρώ για τον Ερασιτέχνη ΟΛΥΜΠΙΑΚΟ τα τελευταία δέκα χρόνια.</p>
      <p>Πειραιάς, 19.11.2019 Αριθ. Πρωτ. 298</p>
      <p>Δυστυχώς για τον Σωκράτη Κόκκαλη, τους γιους του και τους συνεργάτες του, βασιλιάς τους είναι το χρήμα ενώ ο ΟΛΥΜΠΙΑΚΟΣ είναι ένα όχημα επίτευξης κερδών για τις κρατικοδίαιτες εταιρείες του.</p>
      <p>Η ΠΑΕ ΟΛΥΜΠΙΑΚΟΣ ήδη ετοιμάζει νέους χώρους κοντά στο προπονητικό κέντρο, για να φιλοξενήσουν τις ομάδες της Ακαδημίας του Ολυμπιακού που κάνουν προπόνηση και αγωνίζονται στον συγκεκριμένο χώρο στον οποίο έχουν επενδυθεί από μέρους μας εκατοντάδες χιλιάδες ευρώ ώστε να φτάσει στα υψηλά επίπεδα του προπονητικού κέντρου.</p>
      <p>Σε ότι αφορά σε μια οφειλή μερικών χιλιάδων ευρώ σε σχέση με την μίσθωση, την οποία αναφέρετε στην επιστολή σας, σας ενημερώσουμε ότι έχει εξοφληθεί. Ο ΟΛΥΜΠΙΑΚΟΣ, τα τελευταία δέκα χρόνια, δεν αφήνει χρέη όπως γινόταν επί των ημερών σας, με τα δεκάδες εκατομμύρια ευρώ χρέη της ΠΑΕ και του Ερασιτέχνη Ολυμπιακού που μας μας κληροδοτήσατε.</p>
      <p>Για όλους εμάς, η λειτουργία της Ακαδημίας και των Σχολών, είναι πολύ σημαντική για τον Σύλλογο και την κοινωνία γιατί αποδίδει σε αυτήν εξαιρετικούς αθλητές, μαθητές και κυρίως ανθρώπους.</p>
      <p>Να είστε σίγουροι ότι μαζί με τη παραλαβή του οικοπέδου σας θα εισπράξετε και την καθολική αποδοκιμασία του κόσμου του ΟΛΥΜΠΙΑΚΟΥ για ένα ακόμα απρόκλητο χτύπημα στον Σύλλογο».</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>