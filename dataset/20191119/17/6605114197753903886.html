<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/ismet-licitalni-lehet-diana-hercegno-kek-barsonyruhajara-2040741/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T17:04:00+00:00"/>
    <meta property="og:title" content="Ismét licitálni lehet Diana hercegnő kék bársonyruhájára"/>
    <meta property="og:description" content="1985-ben ebben táncolt John Travoltával a Fehér Házban."/>
  </head>
  <body>
    <article>
      <h6 class="kicker">NAGYON SZERETTE</h6>
      <h1>Ismét licitálni lehet Diana hercegnő kék bársonyruhájára</h1>
      <address>
        <time datetime="2019-11-19T17:04:00+00:00">19 Nov 2019, 17:04</time>
      </address>
      <h4>A walesi hercegnő akkor viselte a ruhát, amikor 1985-ben John Travoltával táncolt a washingtoni Fehér Házban.</h4>
      <p>A várakozások szerint a Victor Edelstein-ruha akár 350 ezer fontért (137 millió forintért) is elkelhet a december 9-i londoni aukción.</p>
      <p>A hercegnő és Travolta a színész Szombat esti láz című filmjének zenéjére táncolt a Reagan házaspár által adott elnöki fogadáson. A 15 perces táncról készült képek bejárták az egész világot. Travolta „tündérmesének” nevezte az élményt.</p>
      <figure>
        <img src="https://kpi.mediaworks.hu/wp-content/uploads/2019/11/DianaTravolta1.jpg"/>
        <figcaption>Diana hercegnő és John Travolta tánca a Fehér Házban 1985. november 9-én Fotó: Pete Souza/Consolidated News</figcaption>
      </figure>
      <p>A ruhát Diana hercegnő nagyon szerette, ő nevezte el Travolta-ruhának, és még három alkalommal nyilvánosan is viselte.</p>
      <blockquote>1997-ben, tragikus halála előtt két hónappal árverésre bocsátotta, és a befolyt százezer fonttal (40 millió forinttal) az AIDS-betegekkel foglalkozó jótékonysági szervezeteket támogatta.</blockquote>
      <p>A ruhát akkor Maureen Dunkel floridai üzletasszony vette meg, aki azonban 2011-ben csődbe ment, ezért áruba bocsátotta. Az estélyit 2013-ban 240 ezer fontért (94 millió forintért) vette meg egy brit férfi, hogy a felesége kedvében járjon. Azóta nem fordult meg árverésen, most ismét a Kerry Taylor aukciósház kínálja eladásra.</p>
    </article>
  </body>
</html>