<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/patoylis-antipalos-einai-kapnistis-alla-a-113562.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T17:21:00+00:00"/>
    <meta property="og:title" content="Γ. Πατούλης: «Αντίπαλος μας δεν είναι ο καπνιστής αλλά ο καπνός»"/>
    <meta property="og:description" content="Ο Περιφερειάρχης Αττικής, Γ. Πατούλης, παραβρέθηκε σήμερα στην εκδήλωση παρουσίασης του Εθνικού Σχεδίου Δράσης κατά του Καπνίσματος από τον υπ. Υγείας, Β. Κικίλια, παρουσία του Πρωθυπουργού, Κυριάκου Μητσοτάκη, η οποία πραγματοποιήθηκε στο Ίδρυμα Νιάρχος."/>
  </head>
  <body>
    <article>
      <h1>Γ. Πατούλης: «Αντίπαλος μας δεν είναι ο καπνιστής αλλά ο καπνός»</h1>
      <address>
        <time datetime="2019-11-19T17:21:00+00:00">19 Nov 2019, 17:21</time>
      </address>
      <p>Ο Περιφερειάρχης Αττικής, Γ. Πατούλης, παραβρέθηκε σήμερα στην εκδήλωση παρουσίασης του Εθνικού Σχεδίου Δράσης κατά του Καπνίσματος από τον υπ. Υγείας, Β. Κικίλια, παρουσία του Πρωθυπουργού, Κυριάκου Μητσοτάκη, η οποία πραγματοποιήθηκε στο Ίδρυμα Νιάρχος.</p>
      <p>Στην εκδήλωση παρόντες ήταν ο επικεφαλής της Επιτροπής Εμπειρογνωμόνων για τον έλεγχο του καπνίσματος, πνευμονολόγος Π. Μπεχράκης, μέλη της κυβέρνησης και πλήθος κόσμου.</p>
      <p>Με αφορμή την παρουσίαση του νέου αντικαπνιστικού νόμου και την ενημερωτική καμπάνια από την πολιτική ηγεσία του υπ. Υγείας, ο κ. Πατούλης σε δηλώσεις του τόνισε τα εξής:</p>
      <p>«Το Εθνικό Σχέδιο Δράσης κατά του Καπνίσματος που παρουσίασαν ο υπ. Υγείας κ. Βασίλης Κικίλιας και ο Πρωθυπουργός κ. Κυριάκος Μητσοτάκης είναι προς την σωστή κατεύθυνση και αποδεικνύει τη βούληση της κυβέρνησης να προστατέψει με συγκεκριμένα μέτρα την υγεία των πολιτών. Αντίπαλος μας δεν είναι ο καπνιστής, αλλά ο καπνός ο οποίος αποδεδειγμένα προκαλεί σοβαρά προβλήματα στην υγεία των πολιτών. Είναι δικαίωμα των καπνιστών να συνεχίσουν να έχουν αυτή τη βλαβερή συνήθεια εφόσον το επιθυμούν, ωστόσο η κυβέρνηση οφείλει να διασφαλίσει και τα δικαιώματα όλων των πολιτών οι οποίοι δεν επιθυμούν να είναι παθητικοί καπνιστές και θέλουν να ζουν, να εργάζονται και να διασκεδάζουν σε ένα υγιές περιβάλλον.</p>
      <p>Σε αυτό το ζήτημα η χώρα μας για πολλά χρόνια είναι ουραγός, όταν ακόμα και σε χώρες εκτός Ευρωπαϊκής Ένωσης, ο αντικαπνιστικός νόμος εφαρμόζεται με μεγάλη αυστηρότητα. Ήρθε η ώρα να γίνει και η Ελλάδα μία χώρα όπου οι νόμοι θα εφαρμόζονται και η υγεία των πολιτών ως ύψιστη προτεραιότητα,  θα προστατεύεται, με κάθε τρόπο».</p>
    </article>
  </body>
</html>