<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/szakpolitikara-van-szukseg-a-tengeri-okoszisztemak-vedelmeben-1878645/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T17:21:00+00:00"/>
    <meta property="og:title" content="Szakpolitikára van szükség a tengeri ökoszisztémák védelmében"/>
    <meta property="og:description" content="Az uniós tanács felkérte az Európai Bizottságot, hogy dolgozzon ki olyan szakpolitikai megoldásokat, amelyek válaszul szolgálnak a problémákra."/>
  </head>
  <body>
    <article>
      <h1>Szakpolitikára van szükség a tengeri ökoszisztémák védelmében</h1>
      <address><time datetime="2019-11-19T17:21:00+00:00">19 Nov 2019, 17:21</time> by <a rel="author">MTI</a></address>
      <p>Az éghajlatváltozás világszerte közvetlen egzisztenciális veszélyt jelent az óceánokban és a tengerekben található valamennyi életformára nézve, ezért a tengeri és a part menti ökoszisztémák védelme érdekében kormányzati szinten fokozott szakpolitikai fellépésre van szükség – rögzítette állásfoglalásában az Európai Unió Tanácsa kedden</p>
      <p>Az uniós tanács állásfoglalásában jelentős aggodalommal állapította meg, hogy az európai regionális tengerek felmelegedésének üteme az átlagosnál gyorsabb.</p>
      <blockquote>Azonnali fellépésre van szükség az óceánjainkat, tengereinket és part menti területeinket fenyegető egyre fokozódó veszélyekkel szemben</blockquote>
      <p>– fogalmaztak.</p>
      <p>Az uniós tanács felkérte az Európai Bizottságot, hogy dolgozzon ki olyan szakpolitikai megoldásokat, amelyek válaszul szolgálnak az Éghajlatváltozási Kormányközi Testület (IPCC) által a változó éghajlat összefüggésében az óceánról és a krioszféráról szóló új különjelentésben megfogalmazott aggasztó megállapításokra.</p>
      <figure>
        <img src="https://www.vg.hu/wp-content/uploads/2019/11/0001KM3GJ.jpg"/>
        <figcaption>Fotó: AFP</figcaption>
      </figure>
      <p>Azt is hangsúlyozták, hogy fontos a tengeri erőforrások fenntartható hasznosítása, valamint az óceánokhoz, tengerekhez és tengerpartokhoz kapcsolódó olyan gazdasági ágazatok szerepe, mint a halászat, a tengeri szállítás és a megújuló forrásból származó tengeri energia.</p>
      <blockquote>Fokozott koordinációra van szükség a tenger védeleméért, ideértve az északi-sarkvidéki meteorológiai és oceanográfiai együttműködést is</blockquote>
      <p>– emelte ki.</p>
      <p>Figyelmet kell kapnia az Északi-sarkvidék, valamint a legkülső régiók és a tengerentúli országok és területek védelmének, mivel ezek különösen kiszolgáltatottak az éghajlatváltozással szemben. Törekedni kell a tengeri hulladék csökkentésére, a műanyaghulladékot és a mikroműanyagokat is beleértve. Biztosítani kell az óceánok egészségét és ellenálló képességét, védeni a sérülékeny tengeri és part menti ökoszisztémák biológiai sokféleségét, valamint meg kell erősíteni a kutatás és az óceántudományt – szögezték le.</p>
    </article>
  </body>
</html>