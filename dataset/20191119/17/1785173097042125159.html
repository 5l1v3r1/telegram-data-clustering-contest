<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/onu-respinge-anuntul-washingtonului-si-reafirma-ilegalitatea-coloniilor-israeliene-in-cisiordania-1922402719002019111719175007"/>
    <meta property="og:site_name" content="News.ro"/>
    <meta property="article:published_time" content="2019-11-19T17:27:00+00:00"/>
    <meta property="og:title" content="ONU respinge anunţul Washingtonului şi reafirmă ilegalitatea coloniilor israeliene în Cisiordania"/>
    <meta property="og:description" content="Coloniile israeliene sunt contrare dreptului internaţional, a subliniat ONU marţi, după schimbarea poziţiei Statelor Unite cu privire la acest subiect, relatează AFP."/>
  </head>
  <body>
    <article>
      <h1>ONU respinge anunţul Washingtonului şi reafirmă ilegalitatea coloniilor israeliene în Cisiordania</h1>
      <address><time datetime="2019-11-19T17:27:00+00:00">19 Nov 2019, 17:27</time> by <a rel="author">Valentin Vidu</a></address>
      <p>
        <b>Coloniile israeliene sunt contrare dreptului internaţional, a subliniat ONU marţi, după schimbarea poziţiei Statelor Unite cu privire la acest subiect, relatează AFP.</b>
      </p>
      <p>”Schimbarea poziţiei unui stat nu modifică legislaţia internaţională existentă şi nici interpretarea acesteia de către Curtea Internaţională de Justiţie (CIJ) şi Consiliul de Securitate” al ONU, a subliniat Rupert Colville, un purtător de cuvânt al Înaltului Comisariat ONU pentru drepturile Omului.</p>
      <p>Înaltul Comisariat ONU ”continuă să urmeze vechea poziţie a Organizaţiei Naţiunilor Unite potrivit căreia coloniile israeliene încalcă legislaţia internaţională”, a subliniat el.</p>
      <p>Administraţia lui Donald Trump, prin vocea secretarului de Stat Mike Pompeo, a aplicat luni o nouă lovitură consensului internaţional cu privire la conflictul israeliano-palestinian şi a anunţat că ea consideră de-acum că ”înfiinţarea unor colonii de civili israeliene în Cisiordania nu este în sine contrară dreptului internaţional”.</p>
      <p>Pompeo a precizat că Statele Unite se bazează pe hotărâri ale tribunalelor israeliene.</p>
      <p>Majoritatea coloniştilor trăiesc în colonii considerate legale de către justiţia israeliană.</p>
      <p>Poziţia prezentată de către Pompeo plasează Statele Unite pe o poziţie contrară faţă de cea a comunităţii internaţionale şi faţă de rezoluţiile prin care Consiliul de Securitate al ONU consideră ilegale aceste colonii în teritoriile palestiniene ocupate de Israel.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/israelienii-jubileaza-palestinienii-condamna-decizia-sua-de-a-nu-mai-considera-coloniile-israeliene-din-cisiordania-ocupata-contrare-dreptului-international-1922403419002019111319174708"/>
      </related>
    </article>
  </body>
</html>