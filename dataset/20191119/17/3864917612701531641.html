<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821424-vask-prodovzit-rozglad-spravi-nasirova-u-grudni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:14:00+00:00"/>
    <meta property="og:title" content="ВАСК продовжить розгляд справи Насірова у грудні"/>
    <meta property="og:description" content="Вищий антикорупційний суд оголосив перерву до 3 грудня у розгляді справи щодо ексголови Державної фіскальної служби Романа Насірова."/>
  </head>
  <body>
    <article>
      <h1>ВАСК продовжить розгляд справи Насірова у грудні</h1>
      <h2>Вищий антикорупційний суд оголосив перерву до 3 грудня у розгляді справи щодо ексголови Державної фіскальної служби Романа Насірова.</h2>
      <address>
        <time datetime="2019-11-19T17:14:00+00:00">19 Nov 2019, 17:14</time>
      </address>
      <p>Відповідне рішення оголосив головуючий суддя Ігор Строгий, повідомляє кореспондент Укрінформу.</p>
      <p>"Перерва оголошується до 3 грудня до 15-ї години", - сказав Строгий.</p>
      <p>Під час засідання у вівторок, 19 листопада, прокурор САП Роман Симків оголосив короткий зміст обвинувального акта, на 4 сторінки.</p>
      <p>Потім виступив Насіров, відкинувши всі обвинувачення і заявивши, що готовий давати покази в суді.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821400-prokuror-za-10-hvilin-zacitav-obvinuvacenna-nasirovu.html">Прокурор за 10 хвилин зачитав обвинувачення Насірову</a>
      </blockquote>
      <p>Далі був етап вступних промов прокурорів, Насірова з адвокатами та іншого обвинуваченого - керівника департаменту ДФС Володимира Новікова.</p>
      <p>Суд також визначив порядок дослідження доказів обвинувачення. У цьому порядку допити свідків чергуються із дослідженнями документів у справі.</p>
      <p>Після цього суд оголосив перерву у розгляді справи до 3 грудня.</p>
      <p>Як повідомляв Укрінформ, ексголову ДФС Романа Насірова затримало НАБУ 2 березня 2017 року в рамках розслідування "газової справи" ексдепутата Олександра Онищенка, проте через два тижні Насірова відпустили під заставу у розмірі 100 млн грн.</p>
      <p>Насіров обвинувачується у зловживанні службовим становищем (ч. 2 ст. 364) та службовому підробленні (ч. 1 ст. 366 Кримінального кодексу).</p>
      <p>За версією слідства, в період 2015-2016 рр. він дозволив компаніям депутата Олександра Онищенка не сплачувати державі рентну плату за користування надрами. Ці дії Насірова, за даними слідства, завдали державі збитків на суму понад 2 млрд гривень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821286-antikorupcijnij-sud-vzavsa-za-spravu-nasirova.html">Антикорупційний суд взявся за справу Насірова</a>
      </blockquote>
      <p>31 січня 2018 року Насіров був звільнений з посади голови ДФС, проте 11 грудня Окружний адмінсуд Києва ухвалив рішення поновити Насірова на цій посаді. Кабмін оскаржив це рішення.</p>
      <p>4 березня 2019 року Шевченківський райсуд Києва за власної ініціативи зменшив Насірову розмір застави зі 100 мільйонів гривень до 36 мільйонів.</p>
      <p>27 вересня Центр протидії корупції повідомив, що Касаційний адміністративний суд Верховного суду скасував усі рішення судів попередніх інстанцій, які приймалися на користь Насірова.</p>
      <p>Справу Насірова передали з Шевченківського райсуду у Вищий антикорупційний суд.</p>
      <p>ВАСК 8 листопада провів підготовче засідання у справі <a href="https://www.ukrinform.ua/tag-nasirov">Насірова</a> і призначив перше засідання з розгляду справи по суті на 19 листопада.</p>
    </article>
  </body>
</html>