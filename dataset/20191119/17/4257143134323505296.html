<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/lecsapnak-jovore-a-katas-vallalkozokra"/>
    <meta property="og:site_name" content="infostart"/>
    <meta property="article:published_time" content="2019-11-19T17:08:00+00:00"/>
    <meta property="og:title" content="Lecsapnak jövőre a katás vállalkozókra"/>
    <meta property="og:description" content="Az adó mértékét legkorábban 2021-ben tervezik emelni, addig is jönnek az ellenőrzések."/>
  </head>
  <body>
    <article>
      <h1>Lecsapnak jövőre a katás vállalkozókra</h1>
      <address><time datetime="2019-11-19T17:08:00+00:00">19 Nov 2019, 17:08</time> by <a rel="author">Infostart</a></address>
      <h3>Az adó mértékét legkorábban 2021-ben tervezik emelni, addig is jönnek az ellenőrzések.</h3>
      <p>A jövő év második felétől alaposan megváltozik a kisadózó vállalkozások (kata) és a megbízóik élete: Parragh László, a Magyar Kereskedelmi és Iparkamara (MKIK) elnöke szerint a kormány akkorra alakítja ki azt a metodikát, amivel a jelenleginél hatékonyabban lehet megállapítani, hogy munkaviszonyban vagy vállalkozói szerződéssel lehet adott munkakört ellátni - írja az <a href="https://mfor.hu/cikkek/makro/igy-csapnak-le-a-kata-szerint-adozokra-egy-ev-mulva.html">mfor.hu.</a></p>
      <p>A Magyar Könyvelők Országos Egyesülete egy állítólagos pénzügyminisztériumi munkaanyagra hivatkozva megszellőztette, hogy a kormány szigorítani készül a kisadót. A leírtak java részét cáfolta a Pénzügyminisztérium,azt viszont nem tagadta, hogy alaposabb ellenőrzésekre készülhetnek az adóalanyok. Varga Mihály pénzügyminiszter pedig elárulta, hogy a témában az MKIK-val folytat tárgyalásokat, tőlük érkeznek a konkrét javaslatok.</p>
      <p>Az MKIK elnöke megerősítette, hogy részt vesznek a munkában, sőt, azt is kijelentette, hogy a végső kormányzati módosító javaslat minden bizonnyal a kamara munkaanyagában foglaltakat fogja visszatükrözni. Parragh László szerint azért van szükség a korrekcióra, mert</p>
      <blockquote>a kata már a versenyképességet rombolja.</blockquote>
      <p>Arról van szó, hogy miközben a munkaadók egy része a törvénynek megfelelő munkavállalói jogviszonyban foglalkoztatja a dolgozóit, más cégeknél katába kényszerítik az alkalmazottat azokban a munkakörökben, amelyeket pedig a munkajogi szabályok szerint munkavállalóként kellene ellátni. Magyarul csalnak. Ezzel pedig versenyhátrányba hozzák a törvényi előírásoknak megfelelően foglalkoztató cégeket. Azt ugyanakkor elismerte a kamara elnöke, hogy a kata bevezetésével nyert a költségvetés, mert olyanok is beléptek a közteherviselésbe, akik addig a szürke- vagy feketezónában működtek.</p>
      <p>Nem akarnak szakmákat kizárni a kata alanyai közül, így marad az, hogy az ellenőrzések szigorításával próbálják elejét venni a kata elburjánzásának. A kamara már most is monitorozza a vállalatokat az alapján, hogy miként történik a foglalkoztatás a cégeknél, de egyelőre a munka elején járn, nincs kész koncepció.</p>
      <p>Az igazán nagy baj a munkaerő-kölcsönzőknél van, ahol visszaélésszerűen veszik igénybe a kata nyújtotta lehetőséget. Parragh László szerint a következő napokban ezzel kapcsolatban fontos bejelentésekre lehet számítani. Ennél jóval kisebb a probléma szerinte a hagyományos szakmákban, mint a fodrász, cipész, de a médiában dolgozók is szémíthatnak ellenőrzésre</p>
      <blockquote>A kata adójának emelésére az elnök elmondása alapján leghamarabb 2021 januárjában kerülhet sor.</blockquote>
      <p>Jelenleg havi fix 50 ezer forint, éves 12 millió forintos határig, fölötte belép egy 40 százalékos adó is. A főállás mellett adózók havi 25 ezer forintot fizetnek, illetve aki nagyobb járulékalapot akar magának biztosítani, most is választhatja a 75 ezres havi tételt. Ezek a mértékek tehát leghamarabb 2021-től változhatnak.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>