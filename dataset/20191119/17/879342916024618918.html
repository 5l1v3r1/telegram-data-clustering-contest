<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/novyna/polityka/prokuror-sap-oholosyv-nasirovu-obvynuvalnyj-akt"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T17:49:53+00:00"/>
    <meta property="og:title" content="Прокурор САП оголосив Насірову обвинувальний акт"/>
    <meta property="og:description" content="Колишньому очільнику та керівнику департаменту фіскальної служби у ВАКС оголосили коротку версію обвинувального акту."/>
  </head>
  <body>
    <article>
      <h1>Прокурор САП оголосив Насірову обвинувальний акт</h1>
      <address>
        <time datetime="2019-11-19T17:49:53+00:00">19 Nov 2019, 17:49</time>
      </address>
      <p>
        <b>Прокурор Спеціалізованої антикорупційної прокуратури Роман Симків зачитав колишньому голові Державної фіскальної служби Роману Насірову та директору департамент погашення боргу ДФС Володимиру Новікову короткий обвинувальний акт із чотирьох сторінок.</b>
      </p>
      <p>Про це журналісту «Слово і Діло» повідомив сам прокурор.</p>
      <p>За його словами, чинний Кримінальний процесуальний кодекс передбачає оголошення лише короткого обвинувального акту.</p>
      <p>Водночас, під час засідання, сторона захисту у своїй промові повідомила суду, що з такого обвинувального акту не зовсім зрозуміло у чому обвинувачують Насірова. На їх думку, такий акт не розкриває, у чому виражаються дії ексголови ДФС як «всупереч інтересам служби».</p>
      <p>Як відомо, в листопаді 2017 року <a href="https://www.slovoidilo.ua/2017/11/10/novyna/polityka/obvynuvalnyj-akt-sap-shhodo-nasirova-napravlenyj-sudu">САП направила справу Насірова до суду</a>. З того часу прокурори САП читали обвинувальний акт у справі, який складається з 774 сторінок. На оголошенні повної версії акту наполягала сторона захисту. За цей час прокурори встигли зачитати трохи більше половини документу.</p>
      <p>Нагадаємо, Насірова та Новікова обвинувачують у зловживанні службовим становищем (ч. 2 ст. 364) та службовому підробленні (ч. 1 ст. 366 ККУ). За версією слідства, екс-голова ДФС і директор департаменту ДФС у період 2015-2016 років дозволили компаніям народного депутата-втікача Олександра Онищенка, підозрюваного в організації «газових схем» за договорами спільної діяльності з ПАТ «Укргазвидобування», не сплачувати державі рентну плату за користування надрами. Ці дії завдали державі збитків на суму понад 2 мільярди гривень.</p>
      <p>Раніше <a href="https://www.slovoidilo.ua/2019/11/08/novyna/polityka/vaks-pochav-rozhlyadaty-spravu-nasirova">Вищий антикорупційний суд почав розглядати справу Насірова</a>. Також <a href="https://www.slovoidilo.ua/2019/03/05/novyna/polityka/sud-majzhe-vtrychi-zmenshyv-zastavu-nasirovu">Шевченківський райсуд Києва йому зменшив заставу втричі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/27/novyna/polityka/vsu-zakryv-provadzhennya-pozovom-nasirova-dfs-ukrayiny"/>
        <a href="https://www.slovoidilo.ua/2019/05/06/novyna/suspilstvo/sud-vidmovyvsya-zobovyazaty-nasirova-zdaty-zakordonnyj-pasport-sap"/>
        <a href="https://www.slovoidilo.ua/2019/04/11/novyna/polityka/nasirov-znovu-prohrav-sud-likaryu-yakyj-nazvav-joho-diahnoz"/>
        <a href="https://www.slovoidilo.ua/2019/03/29/novyna/polityka/sprava-nasirova-sud-poyasnyv-zmenshennya-zastavy-eks-holovi-dfs"/>
      </related>
    </article>
  </body>
</html>