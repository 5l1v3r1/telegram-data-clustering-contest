<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-pakistan-man-jailed-for-10-years-for-plotting-holand-dutch-mp-murder-2858566.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T17:42:40+00:00"/>
    <meta property="og:title" content="डच सांसद की हत्या की साजिश में पाकिस्तानी को 10 साल की जेल"/>
    <meta property="og:description" content="हालैंड में एक अदालत ने इस्लाम के बारे में विवादित विचार व्यक्त करने वाले एक धुर दक्षिणपंथी सांसद की हत्या की साजिश के जुर्म में एक पाकिस्तानी को दस साल कैद की सजा सुनाई है। पाकिस्तानी की पहचान 27..."/>
  </head>
  <body>
    <article>
      <h1>डच सांसद की हत्या की साजिश में पाकिस्तानी को 10 साल की जेल</h1>
      <address><time datetime="2019-11-19T17:42:40+00:00">19 Nov 2019, 17:42</time> by <a rel="author">आईएएनएस,द हेग</a></address>
      <p>हालैंड में एक अदालत ने इस्लाम के बारे में विवादित विचार व्यक्त करने वाले एक धुर दक्षिणपंथी सांसद की हत्या की साजिश के जुर्म में एक पाकिस्तानी को दस साल कैद की सजा सुनाई है।</p>
      <p>पाकिस्तानी की पहचान 27 वषीर्य जुनैद आई के रूप में बताई गई है। अदालत ने उसे सांसद गीर्ट विल्डर्स की हत्या की साजिश रचने का दोषी करार दिया। विल्डर्स ने इस्लाम में पैगंबर माने जाने वाले मुहम्मद साहब पर कार्टून प्रतियोगिता आयोजित करने का ऐलान किया था, हालांकि बाद में वह इससे पीछे हट गए थे।</p>
      <p>जुनैद को अगस्त 2018 में द हेग के एक ट्रेन स्टेशन से गिरफ्तार किया गया था। उसने फेसबुक पर एक फिल्म पोस्ट की थी जिसमें उसने कहा था कि वह 'विल्डर्स को नरक में भेजना चाहता है' और इसके लिए उसने दूसरे लोगों से मदद मांगी थी।</p>
      <p>जुनैद फ्रांस से हालैंड पहुंचा था। अदालत ने उसे 'आतंकी मकसद के साथ हत्या की योजना बनाने व एक आतंकवादी कृत्य के लिए उकसाने' का दोषी करार दिया। अदालत ने पाया कि आरोपी ने एक से अधिक बार यह कहा था कि विल्डर्स की मौत एक अच्छी बात होगी। इसके अलावा, वह चाहता था कि 'वह यह हत्या डच लोकतंत्र के दिल, एक संसदीय भवन में करे।'</p>
      <p>हालांकि, आरोपी ने सुनवाई के दौरान किसी तरह के आतंकवादी उद्देश्य से इनकार किया। उसने खुद को 'शांतिप्रिय' बताया और कहा कि वह फ्रांस से हालैंड केवल विल्डर्स की काटूर्न प्रतियोगिता का विरोध करने के लिए आया था।</p>
      <p>अदालत ने यह नहीं बताया कि जुनैद ने विल्डर्स को जान से मारने की कौन सी योजना बनाई थी लेकिन पाया कि उसने एक फोन कॉल में कहा था कि 'उसके पास कुछ खास चीजें हैं जिनके बगैर उसका मिशन पूरा नहीं हो सकेगा।'</p>
    </article>
  </body>
</html>