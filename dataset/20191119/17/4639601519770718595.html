<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/finance/alpha-bank-titlopoiisi-mamouth-kai-nea-daneia-14-dis-eyro-sto-stratigiko-sxedio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T17:51:47+00:00"/>
    <meta property="og:title" content="Alpha Bank : Τιτλοποίηση μαμούθ και νέα δάνεια 14 δισ. ευρώ στο στρατηγικό σχέδιο"/>
    <meta property="og:description" content="Η μεγαλύτερη συναλλαγή, πανευρωπαϊκά από την έναρξη της κρίσης με στόχο την ταχύτερη εξυγίανση του ισολογισμού της"/>
  </head>
  <body>
    <article>
      <h1>Alpha Bank : Τιτλοποίηση μαμούθ και νέα δάνεια 14 δισ. ευρώ στο στρατηγικό σχέδιο</h1>
      <h2>Η μεγαλύτερη συναλλαγή, πανευρωπαϊκά από την έναρξη της κρίσης με στόχο την ταχύτερη εξυγίανση του ισολογισμού της</h2>
      <address><time datetime="2019-11-19T17:51:47+00:00">19 Nov 2019, 17:51</time> by <a rel="author">ΤοΒΗΜΑ Team</a></address>
      <p>Την πραγματοποίηση μίας από τις μεγαλύτερες τιτλοποιήσεις μη εξυπηρετούμενων ανοιγμάτων στην ευρωπαϊκή αγορά, με στόχο την ταχύτερη εξυγίανση του ισολογισμού της, προβλέπει, μεταξύ άλλων, το στρατηγικό σχέδιο της Alpha Bank που ανακοινώθηκε σήμερα, Τρίτη.</p>
      <p>Η συναλλαγή, ύψους 12 δισ. ευρώ, θα έχει ως αποτέλεσμα τη μείωση των μη εξυπηρετούμενων δανείων στην Ελλάδα κατά περίπου 73% και θα διαμορφώσει τους δείκτες μη εξυπηρετούμενων ανοιγμάτων (NPE) και μη εξυπηρετούμενων δανείων (NPL) σε 20% και 10%, από 44% και 28% αντίστοιχα.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Το στρατηγικό σχέδιο της Alpha Bank προβλέπει επίσης:</p>
      <p>– Αποτελεσματική χρήση των κεφαλαίων για την αντιμετώπιση των μη εξυπηρετούμενων ανοιγμάτων. Μετά τη συναλλαγή, ο δείκτης κεφαλαίων κοινών μετοχών της κατηγορίας I (CET1) θα διατηρηθεί σε επίπεδα άνω των ελάχιστων εποπτικών απαιτήσεων, με την τράπεζα να στοχεύει σε CET1 άνω του 15% και δείκτη κεφαλαιακής επάρκειας (CAD) άνω του 17% το 2022, καθώς σκοπεύει να αξιοποιήσει πλήρως το διαθέσιμο περιθώριο 2% για έκδοση κεφαλαίων κατηγορίας ΙΙ (Tier 2). Η συναλλαγή δεν επιφέρει καμία αραίωση του ποσοστού συμμετοχής των μετόχων (dilution).</p>
      <p>– Το «Πρόγραμμα Εγγύησης Ελληνικών Τιτλοποιήσεων – HAPS», το οποίο εισήχθη πρόσφατα από την ελληνική κυβέρνηση και αναμένεται να ψηφισθεί στο επόμενο διάστημα, εκτιμάται ότι θα έχει καταλυτική δράση ως προς τις ενέργειες για την εξυγίανση του ισολογισμού των τραπεζών. Πρόθεση της Alpha Bank είναι η χρήση εγγυήσεων έως 3,7 δισ. ευρώ στο πλαίσιο του προγράμματος.</p>
      <p>– Θετική οικονομική συγκυρία η οποία συμβάλλει στην επιτυχή έκβαση της συναλλαγής. Η τράπεζα θα αξιοποιήσει τις θετικές προοπτικές της ελληνικής οικονομίας που ενισχύονται από τη μείωση της αβεβαιότητας, τη δημοσιονομική αναπροσαρμογή προς την ανάπτυξη, την εντατικοποίηση των μεταρρυθμίσεων και την επανεκκίνηση της αγοράς ακινήτων. Παρατηρείται αυξανόμενη ζήτηση από διεθνείς επενδυτές για την ελληνική αγορά, όπως αποδεικνύεται από τις επιτυχημένες συναλλαγές NPE έως σήμερα.</p>
      <p>– Αναδιοργάνωση της πλατφόρμας διαχείρισης NPΕ της τράπεζας μέσα από τη συνεργασία της με μία ισχυρή και διεθνώς αναγνωρισμένη εταιρεία. Με την πώληση των σχετικών δραστηριοτήτων και της υποδομής της τράπεζας προς την Cepal Hellas, θα δημιουργηθεί ένας νέος φορέας διαχείρισης («Νέα Cepal»), που θα συνδυάζει τα πλεονεκτήματα και των δύο πλευρών, εξασφαλίζοντας γρήγορα τους απαραίτητους πόρους για τη διαχείριση των μη εξυπηρετούμενων χαρτοφυλακίων.</p>
      <p>Αλλαγή σελίδας για την τράπεζα ώστε να υποστηρίξει την οικονομία και να επιστρέψει στην κερδοφορία</p>
      <p>Το σχέδιο προβλέπει επίσης σημαντική εξυγίανση του ισολογισμού που θα οδηγήσει σε εξομάλυνση του κόστους πιστωτικού κινδύνου (Cost of Risk) σε λιγότερο από 100 μονάδες βάσης και θα ενισχύσει την κερδοφορία.</p>
      <p>– Μετασχηματισμό του λειτουργικού μοντέλου με στόχο ο Δείκτης Εξόδων προς Έσοδα (Cost/ Income) να υποχωρήσει κάτω από το 48% το 2022, με τη μείωση των εξόδων να αντισταθμίζει την κίνηση των εσόδων που θα προκαλέσει η απομόχλευση του ενεργητικού. Επιταχύνονται οι δράσεις βελτίωσης της αποδοτικότητας, με απτά αποτελέσματα ήδη από το 2019, μέσω του προγράμματος εθελουσίας εξόδου που ολοκληρώθηκε με επιτυχία, ενώ η ανάθεση της διαχείρισης των NPE στη Νέα Cepal, μέσω της επικείμενης συναλλαγής, αναμένεται να συμβάλει σημαντικά στην περαιτέρω μείωση του κόστους έως το 2022.</p>
      <p>– Νέες εκταμιεύσεις ύψους 14 δισ. ευρώ έως το 2022 στην πραγματική Οικονομία, με στόχο τη στήριξη των Ιδιωτών όσο και των Επιχειρήσεων. Έμφαση θα δοθεί στους τομείς υποδομών, ενέργειας, ακινήτων, ξενοδοχειακών/ τουριστικών επιχειρήσεων, βιομηχανίας και ναυτιλίας. Εντατικοποιούνται οι δράσεις για την περαιτέρω ανάπτυξη τομέων με υψηλές προοπτικές στην ελληνική αγορά, αξιοποιώντας τα ανταγωνιστικά μας πλεονεκτήματα και τη βάση των περίπου 3,1 εκατ. πελατών της τράπεζας.</p>
      <p>– Επιστροφή στην κερδοφορία για τις θυγατρικές της εκτός Ελλάδος, με έμφαση στην αξιοποίηση των προοπτικών ανάπτυξης των δραστηριοτήτων της στη Ρουμανία.</p>
      <p>– Δημιουργία Γραφείου Μετασχηματισμού, αρμόδιου για την εφαρμογή του νέου στρατηγικού σχεδίου της τράπεζας. Η τοποθέτηση γενικού διευθυντή Μετασχηματισμού, μέλους της εκτελεστικής επιτροπής και η δημιουργία Γραφείου Μετασχηματισμού, με 10-15 εξειδικευμένα στελέχη, θα συμβάλουν στην επιτυχή υλοποίηση των στόχων της τράπεζας.</p>
      <p>Νέα διοικητική ομάδα και ισχυροποίηση της εταιρικής διακυβέρνησης</p>
      <p>Το σχέδιο προβλέπει νέα, δυναμική διοικητική ομάδα. Σε συνέχεια των διοικητικών αλλαγών στις αρχές του 2019 με την εκλογή του νέου διευθύνοντος συμβούλου (CEO) από το διοικητικό συμβούλιο, τοποθετούνται νέα μέλη στην εκτελεστική επιτροπή του Ομίλου. Η αποδεδειγμένη εμπειρία των νέων στελεχών, όπως τονίζεται στην ανακοίνωση, δημιουργεί θετικές προϋποθέσεις για την επιτυχία των στρατηγικών στόχων της τράπεζας.</p>
      <p>Επίσης το σχέδιο προβλέπει εταιρική διακυβέρνηση με αποτελεσματικότητα και διαφάνεια. Επαναπροσδιορισμός της δομής και του ρόλου των επιτροπών διακυβέρνησης με στόχο την ταχύτερη και αποδοτικότερη λήψη αποφάσεων. Σαφής ανάθεση αρμοδιοτήτων σε όλο τον οργανισμό. Προσήλωση στην απόδοση και την υπευθυνότητα. Προώθηση κουλτούρας αξιοκρατίας και αποτελεσματική διαχείριση ταλέντου σε όλο τον οργανισμό. Χρήση ορθών κινήτρων ώστε οι υπάλληλοι να πετυχαίνουν τους στόχους τους μέσω ενός νέου πλαισίου μεταβλητών αποδοχών.</p>
      <p>Β.Ψάλτης: Η διαδικασία μετασχηματισμού θα μας επιτρέψει να αφήσουμε πίσω μας την οικονομική κρίση</p>
      <p>Ο CEO της Alpha Bank, Βασίλειος Ψάλτης, σε δηλώσεις του επισημαίνει ότι ξεκινάει σήμερα η διαδικασία μετασχηματισμού της Alpha Bank, μέσα από ένα ολοκληρωμένο σχέδιο, το οποίο «θα μας επιτρέψει να αφήσουμε πίσω μας την οικονομική κρίση, αντιμετωπίζοντας αποφασιστικά το θέμα των μη εξυπηρετούμενων ανοιγμάτων και βελτιώνοντας σημαντικά την κερδοφορία μας».</p>
      <p>«Η εμπιστοσύνη μας στις προοπτικές της ελληνικής οικονομίας, σε συνδυασμό με τα υψηλά κεφαλαιακά αποθέματα που διαθέτουμε, μας επιτρέπουν να προχωρήσουμε σε μία συναλλαγή τιτλοποίησης μη εξυπηρετούμενων ανοιγμάτων ύψους 12 δισ. ευρώ, η οποία θα αποτελέσει ορόσημο για την αγορά. Θα αξιοποιήσουμε πλήρως το Πρόγραμμα Εγγύησης Ελληνικών Τιτλοποιήσεων (HAPS) που δημιουργείται μετά από πρωτοβουλία της Ελληνικής κυβέρνησης. Πρόθεσή μας είναι να ενσωματώσουμε την πλατφόρμα διαχείρισης των μη εξυπηρετούμενων ανοιγμάτων της τράπεζας σε αυτήν της Cepal Hellas, της μεγαλύτερης ανεξάρτητης εταιρείας διαχείρισης απαιτήσεων τρίτων επενδυτών στην Ελλάδα, με στόχο την προσέλκυση κορυφαίου διεθνούς εταίρου που θα αναβαθμίσει τις προσπάθειές μας προς αυτή την κατεύθυνση. Διαβεβαιώνουμε το προσωπικό μας που συμμετέχει στη συναλλαγή αυτή για την πλήρη διασφάλιση των δικαιωμάτων και των θέσεων εργασίας του. Αυτή η μεγάλης κλίμακας εξυγίανση του ισολογισμού μας, δεν οδηγεί μόνον σε δραστική μείωση του κόστους πιστωτικού κινδύνου, αλλά μας επιτρέπει να δρομολογήσουμε με αποφασιστικό τρόπο τον μετασχηματισμό του λειτουργικού μοντέλου της τράπεζας, τοποθετώντας και πάλι τους πελάτες μας στο επίκεντρο και προσφέροντας υψηλής ποιότητας προϊόντα και υπηρεσίες, μέσα από μία πιο αποτελεσματική πλατφόρμα εξυπηρέτησης. Η αναδιάρθρωση της οργανωτικής μας δομής, με σαφή καταμερισμό αρμοδιοτήτων, και η προσήλωση της νέας διοικητικής μας ομάδας στις στρατηγικές προτεραιότητες και στην επίτευξη των στόχων μας, θα οδηγήσουν την Alpha Bank σε μία νέα εποχή», αναφέρει ο Βασίλης Ψάλτης</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/19/finance/alpha-bank-titlopoiisi-mamouth-kai-nea-daneia-14-dis-eyro-sto-stratigiko-sxedio/"/>
        <a href="https://www.tovima.gr/2019/11/18/finance/pyretos-stis-trapezes-gia-stress-tests-kai-irakli-oi-epomenes-kiniseis/"/>
        <a href="https://www.tovima.gr/2019/11/18/finance/pros-ekdosi-omologiakou-500-ekat-i-mytilineos/"/>
        <a href="https://www.tovima.gr/2019/11/12/finance/kerdi-123-sto-xrimatistirio/"/>
        <a href="https://www.tovima.gr/2019/11/11/finance/xrimatistirio-athinon-sto-kokkino-oi-trapezes/"/>
        <a href="https://www.tovima.gr/2019/11/08/finance/ipia-ptosi-sto-xrimatistirio/"/>
        <a href="https://www.tovima.gr/2019/11/08/society/trapezes-nea-efodos-tis-epitropis-antagonismou/"/>
        <a href="https://www.tovima.gr/2019/11/08/finance/trapezikes-xreoseis-olo-to-paraskinio-ti-tha-plironoume-telika/"/>
        <a href="https://www.tovima.gr/2019/11/07/market/kriti-poia-na-sygkrithei-mazi-sou/"/>
        <a href="https://www.tovima.gr/2019/11/05/finance/xrimatistirio-stis-87334-monades-o-genikos-deiktis-timon-me-ptosi-067/"/>
        <a href="https://www.tovima.gr/2019/11/04/finance/xrimatistirio-kleisimo-me-ipia-ptosi-2/"/>
        <a href="https://www.tovima.gr/2019/11/04/politics/pleistiriasmoi-sok-stous-daneioliptes-sklira-metra-apo-tis-trapezes-ti-fovatai-i-kyvernisi/"/>
        <a href="https://www.tovima.gr/2019/11/03/politics/kinima-allagis-kathysterise-i-kyvernisi-stis-xreoseis-ton-trapezon/"/>
      </related>
    </article>
  </body>
</html>