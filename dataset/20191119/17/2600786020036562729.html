<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reality.etrend.sk/realitny-biznis/prvu-etapu-elektrickovej-trate-do-dubravky-dokoncili-s-meskaniami.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T17:30:00+00:00"/>
    <meta property="og:title" content="Prvú etapu električkovej trate do Dúbravky dokončili s meškaním"/>
    <meta property="og:description" content="Stavebné práce na celej električkovej trati by mali pokračovať do septembra 2020"/>
  </head>
  <body>
    <article>
      <h1>Prvú etapu električkovej trate do Dúbravky dokončili s meškaním</h1>
      <address><time datetime="2019-11-19T17:30:00+00:00">19 Nov 2019, 17:30</time> by <a rel="author">TASR</a></address>
      <p>
        <b>Električková trať i trakčné vedenie v rámci prvej etapy modernizácie Karlovesko-dúbravskej električkovej radiály v Bratislave, v úseku od Molecovej po obratisko v Karlovej Vsi, sú už hotové. Aktuálne sa realizujú skúšky trakčného vedenia a následne bude vykonaná aj skúška trate.</b>
      </p>
      <p>„Keď budú výsledky oboch skúšok v poriadku, požiadame o povolenia potrebné na užívanie trate,“ povedal hovorca mesta Peter Bubla.</p>
      <p>Práce na rekonštrukcii električkovej trate meškajú a ich prvá etapa nestihla byť dokončená ani v predĺženom termíne do konca októbra. Dodávateľ následne odhadoval dokončenie prác a kolaudáciu úseku od Molecovej po obratisko Karlova Ves na 17. novembra. Magistrát minulý týždeň potvrdil, že to nebude ani k tomuto dátumu, a že sa očakáva termín dokončenia prác v rámci prvej etapy modernizácie trate do 20. novembra.</p>
      <related>
        <a href="https://www.etrend.sk/ekonomika/oprava-trate-do-race-sa-odklada-elektricky-budu-dalej-hrkotat.html"/>
      </related>
      <p>„Zdržanie je spôsobené aj tým, že betonárske práce sa presunuli z letných mesiacov do novembra. Potrebné pevnosti nedosahuje betón po siedmich dňoch ako v lete, ale až po takmer 14 dňoch, teda každá betonáž spôsobuje určité zdržanie,“ vysvetlil P. Bubla. Mesto upozornilo zhotoviteľa, že akékoľvek meškanie po 31. októbri bude znamenať sankcie.</p>
      <p>Kedy presne začnú električky jazdiť po zmodernizovanom úseku trate až po obratisko v Karlovej Vsi, nie je teraz jasné. Mesto uviedlo, že v prípade kladného výsledku technicko-bezpečnostných testov spraví maximum, aby boli potrebné doklady odovzdané stavebnému úradu a ten mohol vydať rozhodnutie o predčasnom užívaní stavby.</p>
      <h3>Práce potrvajú ešte rok</h3>
      <p>Po spustení časti zmodernizovanej trate po obratisko Karlova Ves má zhotoviteľ pokračovať v druhej etape prác, a to od obratiska Karlova Ves po Damborského. „Zhotoviteľ stále deklaruje, že trať v druhej etape bude k 20. decembru hotová,“ povedal P. Bubla.</p>
      <p>Od 21. decembra by mali začať električky premávať až na konečnú Pri kríži v Dúbravke. Zastávka Damborského bude zároveň premenovaná na Záluhy a vznikne tam prestupný terminál medzi autobusovou a električkovou dopravou.</p>
      <p>S prácami by sa malo následne pokračovať až začiatkom mája 2020. Modernizovať sa má najdlhší a najhlavnejší úsek trate od tunela po Molecovu. Práce tam majú trvať do jesene.</p>
      <p>Dlhoočakávaná rekonštrukcia Karlovesko-dúbravskej električkovej radiály za 65,1 milióna eur s DPH sa začala 22. júna. Potrvať má do septembra 2020 a je rozdelená na viacero etáp. Zhotoviteľom prác je konzorcium firiem DK Radiála.</p>
    </article>
  </body>
</html>