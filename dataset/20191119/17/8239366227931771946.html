<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_stvoryat_try_novi_zakaznyky_331147.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T17:26:00+00:00"/>
    <meta property="og:title" content="На Львівщині створять три нові заказники"/>
    <meta property="og:description" content="Сьогодні, 19 листопада, Львівська обласна рада підтримала створення 3-ох лісових заказників місцевого значення загальною площею 2,1 га в лісах дочірніх підприємств ОКС ЛГП ʺГалсільлісʺ - ʺРозгірчеʺ у Стрийському районі, ʺЗаріччяʺ у Старосамбірському районі та ʺСолотвинаʺ у Буському районі. Про це Гал-інфо повідомили у прес-службі ЛОР."/>
  </head>
  <body>
    <article>
      <h1>На Львівщині створять три нові заказники</h1>
      <h2>Сьогодні, 19 листопада, Львівська обласна рада підтримала створення 3-ох лісових заказників місцевого значення загальною площею 2,1 га в лісах дочірніх підприємств ОКС ЛГП ʺГалсільлісʺ - ʺРозгірчеʺ у Стрийському районі, ʺЗаріччяʺ у Старосамбірському районі та ʺСолотвинаʺ у Буському районі. Про це Гал-інфо повідомили у прес-службі ЛОР.</h2>
      <address>
        <time datetime="2019-11-19T17:26:00+00:00">19 Nov 2019, 17:26</time>
      </address>
      <figure>
        <img src="https://galinfo.com.ua/media/gallery/intxt/z/a/zasidannialor.png"/>
        <figcaption>Засідання Львівської обласної ради 19 листопада 2019 року</figcaption>
      </figure>
      <p>Заказник ʺЗаріччяʺ створений з метою збереження типових природних комплексів характерних для даного регіону, цінної медоносної бази, осередку поширення лікарських і харчових рослин та задля забезпечення охорони типових для хвойно-широколистяних низькогірних ландшафтів лісових екосистем.</p>
      <p>Заказник ʺРозгірчеʺ створений з метою збереження змішаних букових фітоценозів, підтримки загального екологічного балансу регіону та забезпечення охорони лісових екосистем.</p>
      <p>Заказник ʺСолотвинаʺ створений з метою збереження біорізноманіття, типових чистих соснових фітоценозів, типових для поліських морено-зандрових і долинних змішано-лісових хвойно-широколистяних ландшафтів лісових екосистем.</p>
      <p>ʺЦе три зони заповідного фонду. На їх території, біля доріг, будуть облаштовані рекреаційно-відпочинкові зони. До речі, із запланованих 14 таких рекреаційно-відпочинкових зон у 2019 році – на даний час встановлено 10. Львівській обласній раді за цю ініціативу громади вдячні. Людям такі ʺоазисиʺ дуже подобаються. Ми робимо правильну справу!ʺ, - сказав заступник голови Львівської облради Юрій Гудима.</p>
      <p>Варто зауважити, що у нових рекреаційних зонах створено спеціальні місця для вогнищ та сміття, встановлено наглядну агітацію з правилами поведінки у лісі, що сприятиме підвищенню рівня екологічної культури та свідомості жителів області.</p>
      <p>Як відомо, з метою недопущення неконтрольованого та негативного впливу відпочиваючих на навколишнє природне середовище, зниження рівня забруднення та покращення екологічного стану території, у місцях з високим антропогенним навантаженням створюються рекреаційні зони відпочинку.</p>
    </article>
  </body>
</html>