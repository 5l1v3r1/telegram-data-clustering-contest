<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473705-nasz-wywiad-rzymkowski-wyrok-tsue-bez-wplywu"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T17:34:18+00:00"/>
    <meta property="og:title" content="NASZ WYWIAD. Tomasz Rzymkowski: Wyrok TSUE nie ma żadnego wpływu na funkcjonowanie naczelnych organów państwa"/>
    <meta property="og:description" content="&quot;Moim zdaniem, TSUE zwrócił szczególną uwagę na konsekwencje, które miałoby ostrzejsze potraktowanie Polski. Byłaby to sprawa precedensowa&quot;."/>
  </head>
  <body>
    <article>
      <h1>NASZ WYWIAD. Tomasz Rzymkowski: Wyrok TSUE nie ma żadnego wpływu na funkcjonowanie naczelnych organów państwa</h1>
      <address><time datetime="2019-11-19T17:34:18+00:00">19 Nov 2019, 17:34</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Z punktu widzenia funkcjonowania naczelnych organów władzy publicznej, takich jak Sąd Najwyższy czy Krajowa Rada Sądownictwa, ten wyrok de facto nie ma żadnego wpływu na ich funkcjonowanie</b>
      </blockquote>
      <p>— powiedział poseł Tomasz Rzymkowski w rozmowie z wPolityce.pl.</p>
      <p>
        <b>wPolityce.pl: Jak Pan ocenia dzisiejsze expose premiera Mateusza Morawieckiego?</b>
      </p>
      <p><b>Tomasz Rzymkowski, KP PiS:</b> To expose kładło wielki nacisk na system wartości, kwestie aksjologii. Często zapominamy, że nasz porządek prawny czy też kwestie związane z funkcjonowaniem organów publicznych muszą opierać się na jakimś systemie wartości. Nawet nihilizm to jest jakiś system. Premier przedstawił triadę - wolność solidarność, normalność. Jeśli rząd będzie się tego trzymał, to będzie rządem zwycięskim. Naród Polski też zwycięży na tej normalności.</p>
      <p>
        <b>Coś szczególnie przykuło pańską uwagę?</b>
      </p>
      <p>Ważne były słowa dotyczące rodziny, trwałości małżeństwa, zaznaczenie, że jest to związek kobiety i mężczyzny oraz walki o wolność, czyli o to, by rodzice mieli wyłączne prawo do kwestii związanych z wychowaniem swoich dzieci. Mówimy o rzeczach fundamentalnych, które odróżniają nas od innych państw Europy Zachodniej, gdzie ta wolność została zachwiana</p>
      <p>
        <b>Jak powinniśmy odbierać wyrok Trybunału Sprawiedliwości Unii Europejskiej ws. Polski?</b>
      </p>
      <p>To salomonowy wyrok. TSUE zdecydował się na przekazanie ostatecznej decyzji w ręce Sądu Najwyższego. Ma pewne wątpliwości co do kwestii związanych ze składem Krajowej Rady Sądownictwa i powołaniem jej przez Sejm. Nie zakwestionował w żaden sposób decyzji czy też samego składu. Oddał to w ręce naszego wymiaru sprawiedliwości. Moim zdaniem, TSUE zwrócił szczególną uwagę na konsekwencje, które miałoby ostrzejsze potraktowanie Polski. Byłaby to sprawa precedensowa, która w sporach pomiędzy państwami czy też wewnątrz poszczególnych państwa miałaby bardzo daleko idące konsekwencje. Wynikałoby to z różnorodności funkcjonowania wymiaru sprawiedliwości w poszczególnych państwach członkowskich. Konstrukcja ustrojowa naszego KRS oparta była o model portugalski, zmieniona trochę na wzór hiszpański. Są też takie państwa jak RFN, w którym KRS nie ma. Większość państw Unii Europejskiej nie ma analogicznego organu. W Holandii wybór sędziów odbywa się w sposób zwyczajowy, gdzie odchodzący sędzia namaszcza swojego następcę, niczym w cechu rzemieślniczym. Trzeba też zwrócić uwagę na fakt, że traktat o funkcjonowaniu Unii Europejskiej nie mówi nic na temat wspólnotowego wymiaru sprawiedliwości. Trybunał bardzo asekuracyjnie podszedł do kwestii związanych z funkcjonowaniem wymiaru sprawiedliwości w państwach członkowskich, w tym wypadku w Polsce</p>
      <p>
        <a href="https://wpolityce.pl/polityka/473655-tylko-u-nas-czarnek-wyrok-tsue-jest-skandaliczny">CZYTAJ RÓWNIEŻ: TYLKO U NAS. Czarnek: Wyrok TSUE jest absurdalny i skandaliczny. Mamy do czynienia z sytuacją niebezpieczną dla Unii Europejskiej</a>
      </p>
      <p>
        <b>Poseł Przemysław Czarnek przekonywał w rozmowie z naszym portalem, że wyrok ten „gruncie prawa polskiego nie znaczy nic”.</b>
      </p>
      <p>Nie sposób nie zgodzić się z prof. Czarnkiem, że z punktu widzenia funkcjonowania naczelnych organów władzy publicznej, takich jak Sąd Najwyższy czy Krajowa Rada Sądownictwa, ten wyrok de facto nie ma żadnego wpływu na ich funkcjonowanie. Pozostawia naszym organom autonomiczną decyzję co do rozstrzygnięcia tego sporu.</p>
      <p>not. TK</p>
    </article>
  </body>
</html>