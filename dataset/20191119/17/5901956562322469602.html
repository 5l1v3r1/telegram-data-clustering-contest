<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/otrok-genij-diplomiral-pri-devetih-letih-249412"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T17:19:00+00:00"/>
    <meta property="og:title" content="Otrok genij: diplomiral pri devetih letih"/>
    <meta property="og:description" content="AMSTERDAM – Devetletnik, ki bo konec tega leta diplomiral iz elektrotehnike na eni izmed najbolj priznanih univerz na svetu – Eindhoven University of Technology, bo s tem postal do zdaj najmlajši..."/>
  </head>
  <body>
    <article>
      <h1>Otrok genij: diplomiral pri devetih letih</h1>
      <h2>Devetletni Laurent iz Amsterdama ima IQ 145 in bo decembra postal diplomirani inženir elektrotehnike.</h2>
      <address><time datetime="2019-11-19T17:19:00+00:00">19 Nov 2019, 17:19</time> by <a rel="author">T. K.</a></address>
      <p>AMSTERDAM – Devetletnik, ki bo konec tega leta diplomiral iz elektrotehnike na eni izmed najbolj priznanih univerz na svetu – <i>Eindhoven University of Technology</i>, bo s tem postal do zdaj najmlajši človek z diplomo.<br/><br/>Fantu je ime <b>Laurent Simons</b>, njegov inteligenčni kvocient pa je 145. Pravi, da bi rad nadaljeval študij v Kaliforniji, ker je tam zelo lepo vreme. Njegov oče pa je pojasnil, da bo šel na doktorski študij elektrotehnike, obenem pa bo študiral tudi medicino, ter da ga morebiti namesto Kalifornije lahko premami London, da pa ga snubijo tudi druge najprestižnejše ameriške univerze. Simons živi v Amsterdamu, po narodnosti pa je pol Danec in pol Belgijec.<br/><br/>Predstavniki univerze so pojasnili, da je najhitrejši študent, kar so jih do zdaj imeli. Študij bo končal prej kot vsi študenti, ki so do zdaj študirali na omenjeni univerzi. Študij je imel prilagojen, saj se zelo hitro uči. Njegova mama ga je že kot malega opisala kot spužvo, ki vpija vse, kar sliši in vidi. Starši so sicer previdni, da ima otrok tudi veliko prostega časa, ki ga preživi tako, kot si sam želi. Najraje igra videoigrice in se druži z njihovim psom. Kljub svoji mladim letom pa že ima zelo jasen cilj, kaj si želi početi v življenju – razvijati umetne telesne organe. </p>
      <figure>
        <embed-post data-src="https://www.instagram.com/p/B2jXvMRilIE" data-service="Instagram"/>
      </figure>
      <p>Dozdajšnji Guinnessov rekorder je od leta 1994 <b>Michael Kearney</b>, ki je pri desetih letih na <i>University of South Alabama</i> diplomiral iz antropologije.<br/><br/>Najmlajši človek z doktoratom pa je Guinnessov rekorder <b>Karl Witte</b>, ki se je rodil leta 1800 in je doktorski naslov dosegel pri 13 letih.</p>
    </article>
  </body>
</html>