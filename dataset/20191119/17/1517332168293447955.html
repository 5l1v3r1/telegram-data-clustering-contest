<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/tracce-di-lattice-in-alcuni-vaccini-anti-influenzali-aifa-pericoloso-per-i-soggetti-allergici/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T17:58:46+00:00"/>
    <meta property="og:title" content="Tracce di lattice nei vaccini anti-influenzali. AIFA: “Rischi per i soggetti allergici”"/>
    <meta property="og:description" content="L'avviso riguarda il confezionamento, non i vaccini A renderlo noto l'Aifa (Agenzia italiana del farmaco) dopo aver acquisito informazioni, dai titolari dell'autorizzazione all'immissione in commercio dei vaccini anti-influenzali autorizzati per la stagione 2019-20. I soggetti allergici sono invitati a consultare il proprio medico."/>
  </head>
  <body>
    <article>
      <h1>Tracce di lattice nei vaccini anti-influenzali. AIFA: “Rischi per i soggetti allergici”</h1>
      <h2>L’avviso riguarda il confezionamento, non i vaccini A renderlo noto l’Aifa (Agenzia italiana del farmaco) dopo aver acquisito informazioni, dai titolari dell’autorizzazione all’immissione in commercio dei vaccini anti-influenzali autorizzati per la stagione 2019-20. I soggetti allergici sono invitati a consultare il proprio medico.</h2>
      <address><time datetime="2019-11-19T17:58:46+00:00">19 Nov 2019, 17:58</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Le confezioni dei vaccini anti-influenzali potrebbero contenere tracce di lattice. A renderlo noto l'Aifa (Agenzia italiana del farmaco) dopo aver acquisito informazioni, dai titolari dell'autorizzazione all'immissione in commercio dei vaccini anti-influenzali autorizzati per la stagione 2019-20, sulla presenza di lattice/latex/gomma naturale nelle diverse componenti delle siringhe pre-riempite (cilindro, pistone, cappuccio protettivo copri ago, copri punta, eccetera) o degli applicatori nasali dei vaccini anti-influenzali autorizzati per la stagione 2019-2020. Si tratta di un'informazione di "estrema importanza per i soggetti allergici al lattice che necessitano della copertura vaccinale, i quali, in caso di presenza di lattice anche in tracce – afferma l'agenzia – sarebbero esposti al rischio di reazioni allergiche". Tali pazienti devono rivolgersi al più presto al proprio medico.</p>
      <p>“L'avviso pubblicato da AIFA riguarda solo il confezionamento dei vaccini antinfluenzali a tutela di coloro che presentano allergie a tale sostanza. Ciò per consentire anche ai soggetti allergici una adeguata vaccinazione informandoli sui prodotti latex-free. Nessuna contaminazione dunque nei vaccini antinfluenzali", precisa l'Aifa. <b>"In caso di presenza di lattice anche in tracce – continua il comunicato – questi pazienti sarebbero</b> esposti al rischio di reazioni allergiche". Sulla base delle rivelazioni delle aziende e di quanto riportato nel foglietto illustrativo di questi vaccini, l'Aifa fornisce dunque – sul suo sito – le informazioni per "contribuire ulteriormente all'uso sicuro e corretto dei <a href="https://napoli.fanpage.it/arriva-linfluenza-vaccini-gratis-per-over-65-e-soggetti-a-rischio-in-campania/">vaccini anti-influenzali</a> stagionali anche nei soggetti con storia di reazioni allergiche severe al lattice". Eccole:</p>
      <blockquote><b>Influvac S tetra* (Mylan Ire Healthcare Limited)</b> "non contiene lattice – non si può escludere la possibilità che, durante il processo produttivo, il vaccino sia venuto a contatto con strumenti che contengono lattice. Si consiglia ai pazienti sensibili al lattice di consultare il medico prima della somministrazione del vaccino".<br/><b>Influvac S* (Mylan Italia S.r.l.)</b> "non contiene lattice – non si può escludere la possibilità che, durante il processo produttivo, il vaccino sia venuto a contatto con strumenti che contengono lattice. Si consiglia ai pazienti sensibili al lattice di consultare il medico prima della somministrazione del vaccino".<br/><b>Fluarix tetra* (Glaxo Smith Kline Biologicals Sa)</b> "non contiene lattice – non utilizzato nel processo produttivo". Vaxigrip tetra* (Sanofi Pasteur Europe) "non contiene lattice – non utilizzato nel processo produttivo". Quanto ad Agrippal S1*, Fluad*, Influpozzi subunità*, Innoflu* e Flucelvax tetra* (Seqirus srl) "non si può escludere che i cappucci copri ago e i cappucci protettivi delle siringhe non contengano lattice. Si consiglia ai pazienti sensibili al lattice di consultare il medico prima della somministrazione del vaccino".<br/><b>Infine Fluenz tetra* (AstraZeneca AB)</b> "non contiene lattice – non utilizzato nel processo produttivo".</blockquote>
    </article>
  </body>
</html>