<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/benzinovi-protesti-v-irani-ponad-100-zagiblih-50054488.html"/>
    <meta property="og:site_name" content="НВ"/>
    <meta property="article:published_time" content="2019-11-19T17:38:00+00:00"/>
    <meta property="og:title" content="Бензинові протести в Ірані: правозахисники заявили про загибель 106 демонстрантів"/>
    <meta property="og:description" content="Під час масових протестів, які охопили весь Іран через різке підвищення цін на бензин, загинули щонайменше 106 протестувальників."/>
  </head>
  <body>
    <article>
      <h1>Бензинові протести в Ірані: правозахисники заявили про загибель 106 демонстрантів</h1>
      <h2>Під час масових протестів, які охопили весь Іран через різке підвищення цін на бензин, загинули щонайменше 106 протестувальників.</h2>
      <address>
        <time datetime="2019-11-19T17:38:00+00:00">19 Nov 2019, 17:38</time>
      </address>
      <p>Про це <a href="https://www.amnesty.org/en/latest/news/2019/11/iran-more-than-100-protesters-believed-to-be-killed-as-top-officials-give-green-light-to-crush-protests/">повідомляє</a> правозахисна організація Amnesty International.</p>
      <p>Правозахисники наголосили, що кількість загиблих в ході силового розгону приблизна, оскільки дізнатися точні дані важко через обмеження в Ірані і закриття доступу в інтернет.</p>
      <p>За даними Amnesty, іранські сили безпеки вбили щонайменше 106 демонстрантів в 21 місті. Але їхня кількість може бути набагато вищою, оскільки в деяких повідомленнях йдеться про 200 загиблих.</p>
      <p>Водночас іранські державні ЗМІ повідомляють лише про кількох загиблих протестувальників, а також про загибель щонайменше чотирьох поліцейських.</p>
      <p>Протести в Ірані почалися 15 листопада після того, як уряд оголосив про підвищення цін на бензин і нормування продажів.</p>
      <p>Читайте також:<br/><a href="https://nv.ua/ukr/world/countries/protesti-v-irani-zaginuv-policeyskiy-novini-svitu-50054037.html">&amp;nbsp«Бензинові протести» в Ірані: офіцер був убитий під час спроби захоплення поліцейської дільниці</a></p>
      <p>Водії на знак протесту зупиняли автомобілі на головних дорогах Тегерана, блокуючи рух транспорту.</p>
      <p>Силовики використовували вогнепальну зброю, водомети і сльозогінний газ для розгону демонстрантів, а також били їх кийками.</p>
      <p>На тлі масових протестів в Ірані почали <a href="https://nv.ua/ukr/world/countries/protesti-v-irani-vlada-iranu-blokuye-internet-cherez-protesti-novini-svitu-50054006.html">блокувати доступ в інтернет.</a></p>
      <p>За повідомленнями, <a href="https://nv.ua/ukr/world/countries/v-irani-na-protestah-zaareshtuvali-tisyachu-lyudey-zmi-50054024.html">щонайменше 1000 осіб були заарештовані.</a></p>
    </article>
  </body>
</html>