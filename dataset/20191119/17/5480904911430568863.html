<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-se-s-vojtechem-jasnym-rozlouci-v-sobotu-ve-zlinskem-divadle/1822936?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T17:17:00+00:00"/>
    <meta property="og:title" content="Lidé se s Vojtěchem Jasným rozloučí v sobotu ve zlínském divadle"/>
    <meta property="og:description" content="Zlín - Poslední rozloučení s režisérem Vojtěchem Jasným bude v sobotu v 15:00 ve Velkém sále Městského divadla Zlín. ČTK to řekla mluvčí zlínského filmového festivalu pro děti a mládež Kateřina Martykánová. Zlín Film Festival je podle ní společně se Zlínským krajem a divadlem pořadatelem akce. Autor trezorového filmu Všichni dobří rodáci zemřel v pátek po celkovém selhání organismu ve věku 93 let."/>
  </head>
  <body>
    <article>
      <h1>Lidé se s Vojtěchem Jasným rozloučí v sobotu ve zlínském divadle</h1>
      <address><time datetime="2019-11-19T17:17:00+00:00">19 Nov 2019, 17:17</time> by <a rel="author" href="http://www.ctk.cz/" target="_blank">ČTK</a></address>
      <p>Zlín - Poslední rozloučení s režisérem Vojtěchem Jasným bude v sobotu v 15:00 ve Velkém sále Městského divadla Zlín. ČTK to řekla mluvčí zlínského filmového festivalu pro děti a mládež Kateřina Martykánová. Zlín Film Festival je podle ní společně se Zlínským krajem a divadlem pořadatelem akce. Autor trezorového filmu Všichni dobří rodáci zemřel v pátek po celkovém selhání organismu ve věku 93 let.</p>
      <p>Poslední rozloučení bude podle Martykánové přístupné veřejnosti. "Součástí obřadu bude vzpomínka na tvorbu pana Jasného. Smuteční hosté zhlédnou krátký snímek pana Jasného Česká rapsodie z roku 1969," uvedla Martykánová. Promluví hejtman Zlínského kraje Jiří Čunek (KDU-ČSL) a prezident filmového festivalu Čestmír Vančura.</p>
      <p>Jasný byl jedním z představitelů české filmové nové vlny. Získal několik ocenění na mezinárodním festivalu v Cannes i Českého lva za přínos kinematografii. Režisér, scenárista i odbojář se narodil v Kelči na Vsetínsku.</p>
      <p>Jasný začínal točit již v 50. letech, nejprve ve spolupráci s Karlem Kachyňou. Pozornost si později získal například filmem Až přijde kocour s Janem Werichem z roku 1963. Osudovým se stal Jasnému snímek Všichni dobří rodáci z roku 1968 o deziluzi moravského venkova po nástupu komunistického režimu a střetech při znárodňování majetku sedláků a kolektivizaci. Film přinesl Jasnému na mezinárodním festivalu v Cannes roku 1969 cenu za režii a pozvání do poroty dalšího ročníku, ale také perzekuci ze strany československého totalitního režimu. Téhož roku Jasný emigroval a na čas zakotvil u západoněmeckých televizních zakázek. Jeho filmy pak v Československu na dvě desetiletí skončily v trezoru.</p>
      <p>Jasný byl za druhé světové války v odboji a britským agentem. Jeho otec, který Jasného přivedl promítáním v kelčské sokolovně k lásce k filmům, zemřel v koncentračním táboře v Osvětimi. Zhruba od poloviny 80. let žil Jasný v USA. Zvrat politických poměrů v Československu uvítal po listopadu 1989 dokumentem Proč Havel? z roku 1991. K filmařině se naposledy vrátil v roce 1999 dramatem Návrat ztraceného ráje.</p>
    </article>
  </body>
</html>