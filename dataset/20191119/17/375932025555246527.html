<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/sportgazdasag/az-ejjel-ma-veget-er-vagy-folytatodik-1878807/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T17:07:00+00:00"/>
    <meta property="og:title" content="Az éjjel ma véget ér, vagy folytatódik"/>
    <meta property="og:description" content="Kedden este sorsdöntő mérkőzést játszik a magyar labdarúgó válogatott Walesben az Eb-részvételért."/>
  </head>
  <body>
    <article>
      <h1>Az éjjel ma véget ér, vagy folytatódik</h1>
      <address><time datetime="2019-11-19T17:07:00+00:00">19 Nov 2019, 17:07</time> by <a rel="author">Perje Sándor</a></address>
      <h4>Kedden este sorsdöntő mérkőzést játszik a magyar labdarúgó válogatott Walesben az Eb-részvételért. A jövő évi kontinenstornán való szereplés kiharcolása hasonló érzelmeket szabadíthat fel mint a Norvégia elleni hazai pótselejtezős győzelem. A 2016-os franciaországi Európa-bajnokságon elért eredmények az egész országot fellelkesítették, esténként ezrek tódultak az utcákra. A tornát követően azonban az európai klubok nem kapkodtak a magyar játékosokért, és félő, hogy akár nyer, akár veszít a nemzeti tizenegy, gazdasági színtéren az áttörés még várat magára.</h4>
      <p>A cardiffi mérkőzést nem a legjobb előjelekkel várja Marco Rossi csapata. Wales hazai pályán legutóbb 2011 márciusában veszített el Eb-selejtezőt, akkor Anglia győzte le őket kettő nullra. Az Eb kijutásra esélyes csoportbeli ellenfeleink közül sem a horvát, sem pedig a szlovák válogatott nem tudott nyerni Walesben. Ryan Giggs keretében jobb és értékesebb labdarúgók szerepelnek, a magyar gárdában ráadásul rengeteg a sérült. Bár a június hazai mérkőzést sikerült egy góllal megnyerni, a papírforma alapján nem mi vagyunk az esélyesek, komoly bravúr lenne megszerezni a kijutáshoz szükséges három pontot.</p>
      <h3>Oroszlánok a sárkány barlangjában</h3>
      <p>Marco Rossi szövetségi kapitány szerint <a href="http://www.nemzetisport.hu/magyar_valogatott/rossi-2733269">oroszlánként kell küzdenie</a> a magyar csapatnak, de talán Otto Rehhagel német edzőlegenda 2004-es Európa-bajnokságon elhangzott szavai helytállóbbak lennének:</p>
      <blockquote>Egy embernek semmire sincs annyira szüksége, mint egy másik emberre.</blockquote>
      <p>Az egyénieskedésre épülő görög futball gyökereit alapjaiban megváltoztató, pragmatikus hozzáállásával elvitte az aranyat a hazai pályán szereplő portugál aranygeneráció elől. Wales kompakt és masszív középpályája ellen (amely általában már félpályától próbál labdát szerezni) szintén fontos lesz a jól szervezettség és az harcos mentalitással fűszerezett egységesség.</p>
      <p>A walesi csapat alapfelállása a 4-2-3-1, labda nélkül gyakran 4-4-2-vé alakul, de néhány alkalommal három középső védővel is játszottak a sorozatban. Gyors szélsőikkel és szélső bekkjeikkel támadásban gyakran mozgatják ki az ellenfél szélső hátvédjeit, hogy a mögöttük megnyíló területeket bejátsszák. Így a gólveszélyes beadásokra nagyon kell figyelni, mivel az ilyen típusú átadásaiknak közel 35 százaléka pontos. Esélyeinket növel(het)i, hogy a döntetlen nekik sem jó eredmény a továbbjutáshoz, szintén támadniuk kell.</p>
      <table bordered="">
        <tr>
          <td>Magyarország továbbjut, ha: legyőzi Walest vagy döntetlent játszik és Szlovákia nem tudja megverni Azerbajdzsánt<br/>Wales továbbjut, ha: legyőzi Magyarországot<br/>Szlovákia továbbjut, ha: legyőzi Azerbajdzsánt és döntetlenre végződik a walesi–magyar találkozó</td>
        </tr>
      </table>
      <p>A Sárkányok (Wales nemzeti zászlaja, a Vörös sárkány) támadásai akkor voltak effektívek, ha a csapat kockázatokat vállalt a szélső hátvédek magasabb pozícióba való helyezkedésével. A magyar csapat számára ez ígéretes sansznak tűnhet a gólszerzésre, mivel Wales a szélen vezetett akciók után kapta a legtöbb találatot a selejtező-sorozatban. Kérdés, hogy melyik válogatott ad fel előbb valamelyest a védekezéséből, és hogyan tud kiharcolni fölényt az oldalvonalak mellett.</p>
      <h3>A futballtérkép periméterén</h3>
      <p>A magyar válogatottnak lehetne esélye a erős szélsőjátékra, és fontos lenne, hogy a walesiek minél többször kényszerüljenek felemelni a labdát. A párharcokat tekintve nem túl rózsás a helyzet, az ellenfelünknél szinte minden csapatrészben nívósabb bajnokságokból érkező játékosok foglalják el a posztokat.</p>
      <figure>
        <img src="https://www.vg.hu/wp-content/uploads/2019/11/0352018032671826.jpg"/>
        <figcaption>Gareth Bale Wales színeiben Uruguay ellen Fotó: AFP</figcaption>
      </figure>
      <p>A transfermarkt.com a szerint walesi csapat összértéke több mint 147 millió euró, majdnem háromszorosa a magyar válogattnak (50 millió).</p>
      <aside>Gareth Bale, a Real Madrid csillaga, a világ egyik legkomplettebb labdarúgója a legértékesebb a maga 60 milliójával, a tavasszal berobbanó Szoboszlai Dominik a Lipcsében vitézkedő Gulácsival holtversenyben csupán 12 millió eurót kóstál.</aside>
      <p>A magyar csapatban 19 játékos piaci értéke nem éri el az egymillió eurót sem szemben a walesi csapattal, ahol ez csupán öt játékosra igaz. Ráadásul a hazai bajnokságban egyetlen magyar játékos akad, a kapus Dibusz Dénes, akinek értéke átlépi az egymilliót. Wales játékosai közül legtöbben az angol bajnokság legmagasabb osztályában edződnek hétről-hétre.</p>
      <p>Simon Kuper – Stefan Szymanski <a href="https://www.libri.hu/konyv/simon_kuper.fociologia.html">Fociológia ímű könyvében</a> hosszan részletezik, hogy a nemzetközi futballban az országok egymás elleni összecsapások kimenetelét meghatározó feltételek az ország lakosságszáma, a nemzeti össztermék jövedelem, illetve az ország nemzetközi futballban szerzet tapasztalatai lehetnek. Ezen feltételek alapján a tradicionális futballhatalmakkal szemben (törvényszerűen sic!) gyakran elbukunk, de sokszor a kisebbek is nagyobb akadályt jelentenek, gyakorta sokszor bízunk a szerencsés kimenetelek összjátékában, mint a következetes fejlődéstörténetben vagy a futball globális know-how-jában.</p>
      <figure>
        <img src="https://www.vg.hu/wp-content/uploads/2019/11/000CG8SC.jpg"/>
        <figcaption>Fotó: AFP</figcaption>
      </figure>
      <p>A játékospiaci mozgások közben már nem csupán egy játékos valós futballtudásának pénzben kifejezhető értékét tükrözik. A szponzorációs lehetőségek egész tárháza várja a legjobbakat, az egyéni márkaépítésből származó bevételekből már a fizetésén túl is részesül egy adott topjátékos. Az elmúlt 15 év legértékesebb játékosai és válogatottjainak értékének változása a Transfermarkt.com adatai alapján:</p>
      <figure>
        <iframe src="https://www.youtube.com/embed/TrSFf3FiIw0" width="356" height="200" data-service="Youtube" scrolling="no"/>
      </figure>
      <p>A magyar válogatott játékosai azonban még nem ezen a terepen mozognak, sokkal kisebb szeletet hasíthatnak a tortából. Ráadásul az utóbbi években inkább balszerencséből több jutott nekünk, mint Fortuna kegyeiből. A futballkedvelők számára ismert lehet a „magyar átok” szóösszetétel, mivel mindig az <a href="https://www.youtube.com/watch?v=F1oXXN5nFag">utolsó pillanatban kapott góllal </a>estünk el egy világtornán való szereplés esélyétől. Szerencsére a legutóbbi selejtezősorozatban sikerült megtörni a rossz tendenciát, és kijutottunk a 44 év után újra kijutottunk az Európa-bajnokságra. Az öt legszebb találatunk a selejtezőkön az UEFA válogatása szerint:</p>
      <p>https://www.youtube.com/watch?v=SuJ4PKtBeYU</p>
      <p>Azonban a várt hatást egyelőre nem érte el a válogatott szereplése. A játékospiaci mozgások és a bajnokság nézőszámainak stagnálása miatt talán egy újabb lökésre lenne szüksége a magyar futballnak, amiből már képes lenne pár lépcsőfokkal feljebb lépni, mi több, profitálnia a nemzetközi futballszíntéren.</p>
      <h3>Jobban kell élni az új eséllyel</h3>
      <p>Vajon egy újabb (sikeres) Európa-bajnoki szereplés mennyire hatna a magyar labdarúgásra gazdasági szempontból? Elkövetnénk-e a jövőben újabb hibákat, vagy talán tudnánk más nézőpontokat behozva új távlatokat nyitni a sportág számára? Szabados Gábor sportközgazdász szerint egy újabb Eb szereplés hasonló érzelmi hangulatba hozná az országot, mint anno 2016-ban volt.</p>
      <figure>
        <img src="https://www.vg.hu/wp-content/uploads/2019/05/0001F113V-e1558263562377.jpg"/>
        <figcaption>Fotó: Kisbenedek Attila/AFP</figcaption>
      </figure>
      <p>Az utóbbi években ismét lecsúsztunk a futballtérképről, egy jó szerepléssel a magyar labdarúgásnak ismét lehetősége lenne stabilizálnia a helyét. A magyar játékosok presztízse növekedne nemzetközi viszonylatban. A játékosértékesítés gyér számait sikerülne némileg növelni, a Videoton és a Ferencváros európai kupaszereplése után a nemzeti válogatott helytállása is nagyobb eséllyel vonzana be jobb képességű külföldi játékosokat a magyar klubok legtöbbjébe, és a merchandising bevételek is növekedhetnének a válogatott meccseken.</p>
      <p>Turisztikai hatást említve Szabados Gábor szerint főleg a belföldi forgalomnövekedés lenne elvárható, miközben a fiatal válogatott játékosok eligazolhatnának nívósabb bajnokságokba.</p>
      <blockquote>Sajnos nem volt egy egységes és jó marketingkoncepció, így sajnos nem sikerült kihasználni a labdarúgás iránti felfokozott közhangulatot és figyelmet. A válogatott egy külön sziget a magyar labdarúgásban, a mérkőzéseknek közösségteremtő ereje van, identitást képez, és kisebb szinten is érdemes lenne megvalósítani egy hasonló koncepciót.</blockquote>
      <p>A nézőszám szignifikánsan nem fog emelkedni, ha nem történik törekvés az MLSZ részéről egyes kampányok (kedvezmények, közösségi programok, ingyenjegyek) kivitelezésére. Érdemes megfontolni, hogy a piaci források arányaiban növekedjenek a jövőben.</p>
      <p>Az utolsó meccsünkön, Wales ellen tehát befejezhetjük a selejtezősorozatot, de ha kudarccal végződne a cardiffi kirándulás, akkor is marad még esély. Ha nem sikerül kiharcolni az Eb-részvételt, kétfelvonásos pótselejtező vár a magyar válogatottra, de nem tudni, hogy melyik Nemzetek Ligája-ágon. A november 22-i sorsoláson dőlne el, hogy az A- vagy a C-liga mini tornáján vesz-e részt.</p>
      <p>A jelenlegi helyzetben a sérültek miatt kicsit tartalékos magyar csapatnak semmiféle veszítenivalója nincsen, miközben a walesieket némileg nyomaszthatja, hogy alig két éve hazai pályán buktak el sorsdöntő vb-selejtezőt az írekkel szemben egy góllal.</p>
    </article>
  </body>
</html>