<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d97f744fbdb368ad/motivul-pentru-care-aeroportul-din-san-francisco-si-a-luat-un-porc-de-terapie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T17:19:01+00:00"/>
    <meta property="og:title" content="Motivul pentru care aeroportul din San Francisco și-a luat un porc de terapie"/>
    <meta property="og:description" content="LiLou, un porc în vârstă de 5 ani, este noua vedetă a Aeroportul Internațional San Francisco. Cu o șapcă de pilot pe cap, animalul de terapie întâmpină pasagerii, reușind să înveselească pe pe toată lumea, potrivit Business Insider."/>
  </head>
  <body>
    <article>
      <h1>Motivul pentru care aeroportul din San Francisco și-a luat un porc de terapie</h1>
      <address><time datetime="2019-11-19T17:19:01+00:00">19 Nov 2019, 17:19</time> by <a rel="author">Jurnal.md</a></address>
      <p>
        <b>LiLou, un porc în vârstă de 5 ani, este noua vedetă a Aeroportul Internațional San Francisco. Cu o șapcă de pilot pe cap, animalul de terapie întâmpină pasagerii, reușind să înveselească pe pe toată lumea, potrivit Business Insider.</b>
      </p>
      <p>Porcul face parte din Brigada Wag a aeroportului american, un întreg departament dedicat animalelor de terapie, scrie Reuters, citat de Business Insider. Ca parte din uniforma zilnică, LiLou poartă o șapcă de pilot și are unghiile pictate cu ojă roșie. Stăpâna animalului, Tatyana Danilova, se asigură că întâlnirea porcului cu pasagerii este una specială.</p>
      <p>„Oamenii sunt foarte bucuroși să fie distrași de la călătorie, de la rutina lor, fie că se pregătesc să zboare în vacanță sau în interes de serviciu”, povestește Tatyana.</p>
      <p>După ce trec prin punctele de control, pasagerii sunt așteptați de LiLou care îi salută cu copita, face poze alături de cei care își doresc o amintire alături de el, și chiar cântă la un pian de jucărie.</p>
      <p>„Când am lansat programul, scopul nostru a fost ca pasagerii noștri să fie mai puțin stresați. Dar ce am descoperit a fost că aceste animale au reușit să formeze o conexiune cu pasagerii, lucru care este uimitor”, a declarat managerul serviciilor pentru clienți, Jennifer Kazarian.</p>
      <figure>
        <img src="http://static.cdn.jurnaltv.md/superdesk/20191119141156/1e576a179355a76179d239be286dec309f94e19e30f0ad5c32b6a73bbe491275.jpg"/>
        <figcaption>twiter.com</figcaption>
      </figure>
    </article>
  </body>
</html>