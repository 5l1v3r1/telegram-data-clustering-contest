<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/stis-noembrioy-ekloges-anadeixi-neoy-a-113561.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T17:15:00+00:00"/>
    <meta property="og:title" content="Στις 28 Νοεμβρίου οι εκλογές για την ανάδειξη του νέου Δ.Σ. της ΚΕΔΕ"/>
    <meta property="og:description" content="Η συγκίνηση και η διαπαραταξιακή σύγκλιση στη θέση ότι επρόκειτο για μια δημιουργική αυτοδιοικητική περίοδο που η ΚΕΔΕ είχε ισχυρή παρουσία σε εθνικό και διεθνές επίπεδο, επικράτησαν κατά τη σημερινή τελευταία συνεδρίαση του Δ.Σ. της ΚΕΔΕ στα γραφεία της Ένωσης. "/>
  </head>
  <body>
    <article>
      <h1>Στις 28 Νοεμβρίου οι εκλογές για την ανάδειξη του νέου Δ.Σ. της ΚΕΔΕ</h1>
      <address>
        <time datetime="2019-11-19T17:15:00+00:00">19 Nov 2019, 17:15</time>
      </address>
      <p>Η συγκίνηση και η διαπαραταξιακή σύγκλιση στη θέση ότι επρόκειτο για μια δημιουργική αυτοδιοικητική περίοδο που η ΚΕΔΕ είχε ισχυρή παρουσία σε εθνικό και διεθνές επίπεδο, επικράτησαν κατά τη σημερινή τελευταία συνεδρίαση του Δ.Σ. της ΚΕΔΕ στα γραφεία της Ένωσης. </p>
      <p>Ο Πρόεδρος της ΚΕΔΕ Γ. Πατούλης, κάτω από έντονη συναισθηματική φόρτιση, ευχαρίστησε θερμά τους συναδέλφους του μέλη του Δ.Σ. της ΚΕΔΕ για την δημιουργική συνεργασία που είχαν μέχρι σήμερα και δεσμεύθηκε ότι θα συμβάλει με όλες του τις δυνάμεις προκειμένου Δήμοι και Περιφέρειες να συνεργαστούν τη νέα αυτοδιοικητική περίοδο δημιουργικά και προς όφελος των πολιτών.</p>
      <p>Ειδικότερα ο κ. Πατούλης ανέφερε:</p>
      <p>«Η εμπειρία που απέκτησα ως Δήμαρχος και Πρόεδρος της ΚΕΔΕ, αποτελεί για μένα ένα ισχυρό εφόδιο το οποίο θα αξιοποιήσω από τη νέα μου θέση ως Περιφερειάρχης Αττικής και  Α’ Αντιπροέδρος στην ΕΝΠΕ προκειμένου να συμβάλω στην βελτίωση των σχέσεων των δύο βαθμών και στην ανάπτυξη δημιουργικών συνεργασιών. Το κοινό μας ταξίδι ήταν ιδιαίτερα δημιουργικό. Με αγωνιστική και διεκδικητική διάθεση υπερασπιστήκαμε κεκτημένα και διεκδικήσαμε την ικανοποίηση οικονομικών και θεσμικών αιτημάτων μας. Όλοι μαζί εργαστήκαμε για να έχει η ΚΕΔΕ μια ισχυρή φωνή, τόσο στο εσωτερικό, όσο και στο εξωτερικό. Σας ευχαριστώ και σας εύχομαι καλή επιτυχία σε ότι σχεδιάζετε. Επίσης εύχομαι καλή επιτυχία σε όλους τους συναδέλφους που θα συμμετέχουν στη διεκδίκηση μιας θέσης στο νέο Δ.Σ. Ευχαριστώ θερμά και το στελεχιακό δυναμικό της ΚΕΔΕ με τη βοήθεια του οποίου καταφέραμε, μεταξύ άλλων, να οργανώσουμε σημαντικά συνέδρια και δράσεις».        </p>
      <p>Νωρίτερα ο Α’ Αντιπρόεδρος της ΚΕΔΕ Δ. Καφαντάρης συνεχάρη εκ μέρου του Δ.Σ. τον Περιφερειάρχη Αττικής για την εκλογή του στην ΕΝΠΕ ως Α’ Αντιπροέδρου και του ευχήθηκε καλή επιτυχία στο έργο του.</p>
      <p>Το μέλος του Δ.Σ. της ΚΕΔΕ και Βουλευτής Γ. Κοτρωνιάς αφού επισήμανε ότι η αυτοδιοίκηση έχει περισσότερη γοητεία από το κοινοβούλιο, τόνισε ότι κατά την  αυτοδιοικητική περίοδο που πέρασε με τη συμβολή του Γ. Πατούλη η ΚΕΔΕ απέκτησε μεγαλύτερη αναγνωρισιμότητα και εξωστρέφεια.     </p>
      <p>Το κλίμα φορτίστηκε ακόμα περισσότερο με την τοποθέτηση του επικεφαλής της παράταξης Αυτοδιοικητικό Κίνημα Α. Κοιμήση ο οποίος μετά από μια πολύχρονη σημαντική αυτοδιοικητική πορεία, ευχαρίστησε όλα τα μέλη του Δ.Σ. και ανακοίνωσε ότι αποσύρεται.</p>
      <p>Τόσο ο Πρόεδρος Γ. Πατούλης, όσο και οι επικεφαλής των παρατάξεων, Γ. Ιωακειμίδης, Δ. Μπίρμπας, Τ. Κανταράς και ο Πρόεδρος του Εποπτικού Συμβουλίου της ΚΕΔΕ Κ. Τζανακούλης μίλησαν με ιδιαίτερα θερμά λόγια για το συνάδελφό τους.</p>
      <p>Όπως επισήμαναν μεταξύ άλλων, η απόφαση του Απ. Κοιμήση να αποσυρθεί αποτελεί ένα πλήγμα για την αυτοδιοίκηση. Η μαχητική του διάθεση και οι γνώσεις του συνέβαλλαν καθοριστικά στην ισχυροποίηση του θεσμού της τοπικής αυτοδιοίκησης.</p>
      <p>
        <i>Στις 28 Νοεμβρίου οι εκλογές για την ανάδειξη του νέου Δ.Σ. της ΚΕΔΕ</i>
      </p>
      <p>Στο πλαίσιο της συνεδρίασης του Δ.Σ. της ΚΕΔΕ επικυρώθηκε και τυπικά η απόφαση διεξαγωγής των εκλογών για την ανάδειξη των νέων μελών Διοικητικού και Εποπτικού Συμβουλίου της Κ.Ε.Δ.Ε. κατά τη δημοτική περίοδο 2019 – 2023.</p>
      <p>Σύμφωνα με την πρόσκληση η οποία έχει αποσταλεί από το Δήμαρχο Αθηναίων Κ. Μπακογιάννη προς τους εκπροσώπους των ΠΕΔ στη Γενική Συνέλευση της ΚΕΔΕ, η συνεδρίαση της ΙΣΤ’ Γενικής Συνέλευσης θα πραγματοποιηθεί την Πέμπτη 28 Νοεμβρίου 2019 και ώρα 9 το πρωί στο Ξενοδοχείο Wyndham Grand στην Πλατεία Καραϊσκάκη. </p>
    </article>
  </body>
</html>