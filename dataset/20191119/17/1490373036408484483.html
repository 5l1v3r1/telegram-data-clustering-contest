<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/polsko-soudni-reforma-soudci-evropska-unie_1911191734_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T17:34:00+00:00"/>
    <meta property="og:title" content="Soudní dvůr Evropské unie rozhodl v dalším sporu o nezávislost polské justice. Nepřímo se zastal soudců"/>
    <meta property="og:description" content="Soudním dvorem Evropské unie došel k závěru, že stále existují pochybnosti o nezávislosti polského soudnictví. Rozsudek by mohl pomoci trojici polských soudců, kteří se brání svému odchodu do důchodu."/>
  </head>
  <body>
    <article>
      <h1>Soudní dvůr Evropské unie rozhodl v dalším sporu o nezávislost polské justice. Nepřímo se zastal soudců</h1>
      <address><time datetime="2019-11-19T17:34:00+00:00">19 Nov 2019, 17:34</time> by <a rel="author">Viktor Daněk</a></address>
      <p>
        <b>Polsko prohrálo další spor o justiční reformu před Soudním dvorem Evropské unie. Ten došel k závěru, že stále existují pochybnosti o nezávislosti polského soudnictví. Rozsudek by mohl pomoci trojici polských soudců, kteří se brání svému předčasnému odchodu do důchodu.</b>
      </p>
      <p>Spor se týká trojice polských soudců, které reforma justice poslala do předčasného důchodu a kteří se proti tomu rozhodli právně bránit. Spor momentálně leží na polském nejvyšším soudu a právě on se na Evropský soudní dvůr obrátil.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/polsko-soudni-dvur-evropske-unie-reforma-soudnictvi_1909241407_jgr"/>
      </related>
      <p>Zajímá ho, zda může o případu rozhodnout v rámci existující sestavy soudů, nebo musí čekat na ustanovení nové disciplinární komory v rámci nejvyššího soudu. Nový kárný orgán vzniká právě na základě sporné reformy justice, ale zatím není obsazený soudci.</p>
      <p>Jde o poměrně komplikovaný procesní spor, ve kterém se zjednodušeně řečeno rozhodovalo o tom, zda stále existují pochybnosti o nezávislosti polské justice a unijní soud dospěl k závěru, že ano, a trojice soudců se tak nepřímo zastal.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/andrzej-duda-nejvyssi-soud-polsko-evropska-komise_1810101450_elev"/>
      </related>
      <p>Podle Varšavy by unijní soud do tohoto případu vůbec neměl zasahovat. Polská prokuratura před soudem argumentovala tím, že jde o vnitřní záležitost, která unijní justici k posuzování nepřísluší, na což soudní dvůr nepřistoupil.</p>
      <p>Současně ale také přímo nevynesl rozsudek ve sporu trojice soudců o jejich odvolání. Jejich případ zůstává u polského nejvyššího soudu, který teď ale může při posuzování případu dát přednost unijnímu právu.</p>
      <p>Podle evropského soudního dvora existují pochybnosti o nezávislosti disciplinární komory, kterou vybírá a jmenuje polský prezident na základě návrhů parlamentem obsazované státní soudcovské rady. To samo o sobě podle unijní justice ještě nemusí být problém, je ale třeba prověřit i další okolnosti.</p>
      <h3>Bez vlivu na reformu</h3>
      <p>Závěry unijního soudu mohou pomoci trojici soudců, kteří se stále domáhají zrušení svého předčasného odchodu do důchodu. Na polskou justiční reformu ale rozhodnutí soudního dvora dopad mít nebude.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/polsko-duchod-soud-soudci-evropska-unie_1911050955_pj"/>
      </related>
      <p>Výrazně významnější byl červnový rozsudek, podle kterého byl zákon nutící soudce starší 65 let k odchodu do důchodu v rozporu s unijním právem. Polská vláda na něj ani nečekala a tuto spornou část zákona odvolala.</p>
      <p>Některým penzionovaným soudcům se kvůli složité právní situaci přesto ještě nepodařilo vrátit do práce. Úterní rozhodnutí každopádně ukazuje, že problémy polské vlády se spory o reformu justice stále ještě nejsou u konce.</p>
      <h3>Nová vláda i komise</h3>
      <p>Vztahy mezi Varšavou a Bruselem by se mohli brzy změnit. V Polsku se totiž nová vláda v úterý uchází o důvěru parlamentu. Současně bude brzy nastupovat do funkce nová Evropská komise. Polský premiér Mateusz Morawiecki si proto od příští Evropské komise Ursuly von der Leyenové slibuje nový začátek, jak řekl po říjnových volbách.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/polsko-nejvyssi-soud-zaloba-soudni-dvur-eu-evropska-unie-evropska-komise_1809241336_haf"/>
      </related>
      <p>Von der Leyenová se v Evropském parlamentu neobejde bez hlasů polské vládní strany Právo a spravedlnost. Už současná Evropská komise začala pracovat na jednotných kritériích pro každoroční hodnocení vlády práva ve všech členských státech, aby se vyhnula kritice, že se nespravedlivě zaměřuje jen na Polsko a Maďarsko.</p>
      <p>Jak se k Polsku komise postaví, to bude do značné míry záviset na příští místopředsedkyni Evropské komise Věře Jourové z hnutí ANO. Morawiecki každopádně v úterý parlamentu při takzvaném exposé tedy představování vládního programu slíbil, že s reformami justice jeho vláda nepřestane.</p>
      <related>
        <h4>Související články</h4>
        <a href="https://www.irozhlas.cz/zpravy-svet/polsko-soudni-reforma-justice-evropska-komise-nejvyssi-soud-soudni-dvur-eu_1808030640_haf"/>
        <a href="https://www.irozhlas.cz/zpravy-svet/polsko-reforma-soudnictvi-justice-nejvyssi-soud-malgorzata-gersdorfova-pravo-a_1807251150_haf"/>
        <a href="https://www.irozhlas.cz/zpravy-svet/reformy-soudncitvi-polsko-sejm-poslanci-pravo-a-spravedlnost-clanek-7-justice_1804130724_haf"/>
      </related>
    </article>
  </body>
</html>