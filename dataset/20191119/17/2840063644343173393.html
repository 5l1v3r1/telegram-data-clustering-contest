<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/19/juve-bonucci-rinnova-fino_IbWzsdTrEl0sQZGs7UX2OI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T17:31:00+00:00"/>
    <meta property="og:title" content="Juve, Bonucci rinnova fino al 2024"/>
    <meta property="og:description" content="Il difensore festeggia: &quot;Giornata storica, un sogno che si avvera&quot;"/>
  </head>
  <body>
    <article>
      <h1>Juve, Bonucci rinnova fino al 2024</h1>
      <address>
        <time datetime="2019-11-19T17:31:00+00:00">19 Nov 2019, 17:31</time>
      </address>
      <p>Il difensore della <a href="https://www.adnkronos.com/Search/Link/keyword/Juventus">Juventus</a> <b>Leonardo Bonucci rinnova il suo contratto fino al 30 giugno 2024</b>. Lo ha ufficializzato il club bianconero con una nota pubblicata sul proprio sito ufficiale. "E’ una lunga e intensa storia, quella che lega Leonardo Bonucci alla Juventus. Una storia che continuerà ancora, fino al 2024, per la precisione: è ufficiale infatti il rinnovo di Leo con i colori bianconeri - si legge su juventus.com -. Non è stata scelta a caso la data di oggi, il 19 novembre, per un annuncio tanto importante: se ormai nella mente di tutti i bianconeri questo è il numero indissolubilmente legato a Bonucci, da oggi lo sarà ancora di più. Leonardo è il giocatore che, dal 2010/11 (quando è diventato bianconero) ha giocato più partite, in tutte le competizioni: 376, almeno 35 in più di qualunque suo compagno in questi anni. È il giocatore che, anche in questa stagione, più di chiunque non molla mai, ma proprio mai: 1440 minuti disputati dalla fine di agosto. Per dirla in un altro modo: è sempre rimasto in campo".</p>
      <p>"È l’unico difensore ad aver segnato almeno un gol in tutte le ultime sette stagioni di serie A. E con la nostra maglia ne ha realizzati 17. È il bianconero che ha effettuato più passaggi di tutti in Serie A dal 2010/11, la cifra vertiginosa di 14792. È il volto dei momenti fondamentali, è l’esultanza per un gol decisivo, è la chiusura in area di rigore, è il salvataggio sulla linea, è il passaggio smarcante da 40 metri. Leonardo è DNA bianconero. Da oggi, ancora di più", conclude il comunicato della Juventus.</p>
      <p>BONUCCI: "GIORNATA STORICA" - "È una giornata storica, indimenticabile e per me è come un sogno che si avvera. Un’altra firma su un contratto importante e questo lo devo al presidente, a Paratici, a Nedved, i tifosi e a tutte le persone a me care. Come detto, per me la Juventus è casa e questa firma dimostra ancora una volta quanto io tenga a questa maglia e quanto la Juventus me lo dimostri ogni anno". Così il difensore della Juventus, Leonardo Bonucci, commenta il suo rinnovo.</p>
      <p>"Questo è un buonissimo momento anche grazie alle responsabilità che mi sono state date dalla società dopo l’infortunio di Giorgio, ho capito che serviva qualcosa in più -aggiunge il 32enne viterbese ai microfoni di JTV-. Il mio obiettivo era quello di crescere, se devo paragonare questa stagione la paragono al 2016/2017 l’anno in cui sono entrato nella top 11 Mondiale e siamo arrivati in finale di Champions League. Quell’anno mi sono sentito veramente bene fisicamente e mentalmente e in questo momento le emozioni si equivalgono. Comunque la stagione è ancora lunga, siamo solo al 19 novembre, manca ancora un’eternità per arrivare a fine maggio quando si giocherà la finale di Champions perché è quello il nostro obiettivo".</p>
    </article>
  </body>
</html>