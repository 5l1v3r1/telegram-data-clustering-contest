<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/people/apo-tis-pio-paraksenes-pagkosmies-imeres-einai-ayti-tis-dimosias-toualetas/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T17:02:39+00:00"/>
    <meta property="og:title" content="Από τις πιο παράξενες παγκόσμιες ημέρες είναι αυτή της δημόσιας τουαλέτας"/>
    <meta property="og:description" content="Όσο κι αν μοιάζει παράξενη η καθιέρωση της 19ης Νοεμβρίου ως Παγκόσμιας Ημέρας Τουαλέτας, οι περισσότεροι κατανοούμε τη σημασία αυτής της υπενθύμισης, μετά από την αποκαρδιωτική εικόνα, που βλέπουμε συχνά σε δημόσια ή και κοινόχρηστα αποχωρητήρια, κι όχι επειδή όσοι ασχολούνται με την καθαριότητά τους δεν υπερβαίνουν εαυτούς."/>
  </head>
  <body>
    <article>
      <h6 class="kicker">Από ποιους και πότε καθιερώθηκε</h6>
      <h1>Από τις πιο παράξενες παγκόσμιες ημέρες είναι αυτή της δημόσιας τουαλέτας</h1>
      <h2>Όσο κι αν μοιάζει παράξενη η καθιέρωση της 19ης Νοεμβρίου ως Παγκόσμιας Ημέρας Τουαλέτας, οι περισσότεροι κατανοούμε τη σημασία αυτής της υπενθύμισης, μετά από την αποκαρδιωτική εικόνα, που βλέπουμε συχνά σε δημόσια ή και κοινόχρηστα αποχωρητήρια, κι όχι επειδή όσοι ασχολούνται με την καθαριότητά τους δεν υπερβαίνουν εαυτούς.</h2>
      <address><time datetime="2019-11-19T17:02:39+00:00">19 Nov 2019, 17:02</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Όσο κι αν μοιάζει παράξενη η καθιέρωση της 19<sup>ης</sup> Νοεμβρίου ως Παγκόσμιας Ημέρας Τουαλέτας, οι περισσότεροι κατανοούμε τη σημασία αυτής της υπενθύμισης, μετά από την αποκαρδιωτική εικόνα, που βλέπουμε συχνά σε δημόσια ή και κοινόχρηστα αποχωρητήρια, κι όχι επειδή όσοι ασχολούνται με την καθαριότητά τους δεν υπερβαίνουν εαυτούς.</p>
      <p>Η εν λόγω παγκόσμια ημέρα, όπως διαβάζουμε στο sansimeragr, καθιερώθηκε το 2001 από τον Παγκόσμιο Οργανισμό Τουαλέτας, που συγκεντρώνει στους κόλπους του πανεπιστημιακούς, υγιεινολόγους σχεδιαστές τουαλετών, οικολόγους και άλλους ειδικούς από συναφείς κλάδους.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Σκοπός της είναι η ενημέρωση του κοινού για το δικαίωμα του σε ένα καλύτερο περιβάλλον στις τουαλέτες και η διεκδίκησή του από τους ιδιοκτήτες των τουαλετών, αλλά και η υποχρέωση του χρήστη να συνεισφέρει στη διατήρηση, την καθαριότητα και την υγιεινή τους.</p>
      <p>Και μπορεί  η τουαλέτα να παραμένει για θέμα - ταμπού και πολλοί να αποφεύγουν να το συζητάνε, με βάση τα στατιστικά στοιχεία, ο μέσος άνθρωπος περνά σχεδόν 3 χρόνια της ζωής του στην τουαλέτα, αν αναλογιστεί κάποιος ότι την επισκέπτεται 6-8 φορές την ημέρα, 2.500 φορές το χρόνο!</p>
      <p>Σύμφωνα με άλλα στοιχεία 2,6 δισεκατομμύρια άνθρωποι, δηλαδή περίπου ο μισός παγκόσμιος πληθυσμός δεν έχει επαρκή αποχέτευση.</p>
      <p>Έτσι ή αλλιώς η αποφυγή διούρησης εξαιτίας των βρόμικων τουαλετών μπορεί να προκαλέσει επιπλοκές στο ήπαρ και την κύστη.</p>
      <p>Οι πιο πολλές τουαλέτες θεωρείται ότι έχουν σχεδιασθεί λανθασμένα, δεδομένου ότι οι γυναίκες χρειάζονται 3 φορές μεγαλύτερη τουαλέτα απ' ότι οι άνδρες.</p>
      <p>
        <b>Οι υπηρέτες... τουαλέτας του βασιλιά</b>
      </p>
      <p>Αν και η γνωστή λαϊκή ρήση λέει πως στην «τουαλέτα ακόμη και ο βασιλιάς πάει μόνος του» τα πράγματα δεν ήταν ακριβώς έτσι, τουλάχιστον στη μεσαιωνική Αγγλία, όπου υπηρέτες, που ονομάζονταν «grooms of the stool», βοηθούσαν τους μονάρχες- και γενικότερα τους ευγενείς σχεδόν στα πάντα.</p>
      <p>Το παράδοξο είναι πως αυτή η θέση ήταν ιδιαίτερα τιμητική και συνήθως την αναλάμβαναν γιοι ευγενών, οι οποίοι αμείβονταν με γη και τίτλους ευγενείας.</p>
      <p>Οι υπηρέτες με τη συγκεκριμένη αρμοδιότητα, απέκτησαν το υψηλότερο κύρος τους την περίοδο βασιλείας των Τυδώρ και περισσότερο επί Ερρίκου του Η', όταν ο Χιου Ντένις έγινε έμπιστος του βασιλιά και σύμβουλος επί θεμάτων δημοσιονομικής πολιτικής!</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
    </article>
  </body>
</html>