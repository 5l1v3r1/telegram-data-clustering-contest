<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640787/%D8%A2%D9%85%D8%B1%DB%8C%DA%A9%D8%A7-%D9%85%D8%B5%D8%B1-%D8%B1%D8%A7-%D8%AA%D9%87%D8%AF%DB%8C%D8%AF-%D8%A8%D9%87-%D8%AA%D8%AD%D8%B1%D9%8A%D9%85-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T17:25:00+00:00"/>
    <meta property="og:title" content="آمریکا, مصر را تهدید به تحريم کرد"/>
    <meta property="og:description" content="معاون امور سیاسی و نظامی وزیر امور خارجه آمریکا، مصر را تهدید کرد و گفت: اگر مصر از روسیه جنگنده خریداری کند شاید آمریکا تحریم‌هایی علیه قاهره..."/>
  </head>
  <body>
    <article>
      <h1>
        <a href="https://www.bultannews.com/fa/news/640787/%D8%A2%D9%85%D8%B1%DB%8C%DA%A9%D8%A7-%D9%85%D8%B5%D8%B1-%D8%B1%D8%A7-%D8%AA%D9%87%D8%AF%DB%8C%D8%AF-%D8%A8%D9%87-%D8%AA%D8%AD%D8%B1%D9%8A%D9%85-%DA%A9%D8%B1%D8%AF">آمریکا, مصر را تهدید به تحريم کرد</a>
      </h1>
      <h2>معاون امور سیاسی و نظامی وزیر امور خارجه آمریکا، مصر را تهدید کرد و گفت: اگر مصر از روسیه جنگنده خریداری کند شاید آمریکا تحریم‌هایی علیه قاهره...</h2>
      <address><time datetime="2019-11-19T17:25:00+00:00">19 Nov 2019, 17:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاري رويترز، معاون امور سیاسی و نظامی وزیر امور خارجه آمریکا، مصر را تهدید کرد و گفت: اگر مصر از روسیه جنگنده خریداری کند شاید آمریکا تحریم‌هایی علیه قاهره برقرار کند و در آینده به مصر سلاح نفروشد.<br/>مصر امسال قراردادی با روسیه برای خرید بیش از ۲۰ فروند جنگنده سوخوی - ۳۵ به ارزش دو میلیارد دلار امضا کرده است.<br/>کلارک کوپر در حاشیه نمایشگاه هوایی دبی به خبرنگاران گفت: امضای این قرارداد، مصر را در معرض تحریم‌های آمریکا قرار می‌دهد و مصری‌ها را در آینده در معرض از دست دادن قرارداد‌هایی با آمریکا قرار می‌دهد. این اقدام تازگی ندارد.<br/>وی خاطر نشان کرد قاهره از این خطر‌ها آگاه است.<br/>واشنگتن بر اساس قانون مقابله با دشمنان آمریکا (کاتسا) می‌تواند تحریم‌هایی علیه خرید‌های نظامی از روسیه اعمال کند. هنوز امکان دسترسی به دولت مصر برای توضیح در این خصوص وجود ندارد.<br/>آمریکا سالهاست به مصر میلیارد‌ها دلا کمک اقتصادی و نظامی می‌کند و ارتش این کشور از جنگنده‌های اف ۱۶ ساخت آمریکا به کار می‌گیرد.<br/>کلارک کوپر افزود استفاده از جنگنده‌های سوخوی ۳۵ و دیگر سلاح‌های روسی شاید باعث تضعیف توان مصر برای همکاری مشترک با ارتش‌های آمریکا و اعضای سازمان پیمان آتلانتیک شمالی (ناتو) شود.<br/>مدتی پیش آمریکا پس از اقدام ترکیه به امضای قرار داد خرید سامانه‌های دفاعی و ضد موشکی اس ۴۰۰ از روسیه، نام آنکارا از اعضای ناتو را از برنامه فروش جنگنده‌های اف - ۳۵ آمریکا حذف کرد، اما دونالد ترامپ رئیس جمهور آمریکا، مطابق با قانون تحریم‌های آمریکا (کاتسا) ترکیه را تحریم نکرد.<br/>کوپر تأکید کرد ترامپ در دیدار هفته گذشته با رجب طیب اردوغان رئیس جمهور ترکیه به وی اعلام کرد که برای حفظ روابط میان آنکارا و واشنگتن، یا باید سامانه اس ۴۰۰ را برچیند و یا اینکه به روسیه بازگرداند.</p>
    </article>
  </body>
</html>