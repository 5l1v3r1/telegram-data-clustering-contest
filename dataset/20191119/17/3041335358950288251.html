<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/politics/g-papantoniou-keimeno-yper-tis-apofylakisis-tou-me-61-ypografes/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T17:59:27+00:00"/>
    <meta property="og:title" content="Γ. Παπαντωνίου: Κείμενο υπέρ της αποφυλάκισής του με 61 υπογραφές"/>
    <meta property="og:description" content="«Σκάνδαλο και ύβρη για τα δικαιώματα του ανθρώπου» χαρακτηρίζουν την παρατεταμένη προφυλάκιση του πρώην υπουργού Γιάννου Παπαντωνίου 61 πρόσωπα που υπογράφουν κείμενο ζητώντας την άμεση αποφυλάκισή του."/>
  </head>
  <body>
    <article>
      <h6 class="kicker">«Σκάνδαλο για τα δικαιώματα του ανθρώπου»</h6>
      <h1>Γ. Παπαντωνίου: Κείμενο υπέρ της αποφυλάκισής του με 61 υπογραφές</h1>
      <h2>«Σκάνδαλο και ύβρη για τα δικαιώματα του ανθρώπου» χαρακτηρίζουν την παρατεταμένη προφυλάκιση του πρώην υπουργού Γιάννου Παπαντωνίου 61 πρόσωπα που υπογράφουν κείμενο ζητώντας την άμεση αποφυλάκισή του.</h2>
      <address><time datetime="2019-11-19T17:59:27+00:00">19 Nov 2019, 17:59</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Κείμενο υπέρ της αποφυλάκισης του Γιάννου Παπαντωνίου, ο οποίος συμπλήρωσε ένα χρόνο προφυλακισμένος, υπογράφουν 61 πρόσωπα.</p>
      <p>Όπως αναφέρουν μεταξύ άλλων «η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου. Προς το συμφέρον της δικαιοσύνης και συνεπώς όλων των Ελλήνων, ο Γιάννος Παπαντωνίου πρέπει να ξαναβρεί την ελευθερία του. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου».</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Ανάμεσα σε αυτούς που υπογράφουν το κείμενο είναι οι Θάνος Βερέμης, Παναγιώτης Γεννηματάς, Νίκος Έξαρχος, Παναγιώτης Ιωακειμίδης, Σωκράτης Κοσμίδης, Κωνσταντίνος Λάβδας, Θεμιστοκλής, Κωνσταντίνος Σοφούλης και Ριχάρδος Σωμερίτης.</p>
      <h3>Ακολουθεί το κείμενο</h3>
      <p>«Συντάξαμε και υπογράφουμε αυτό το κείμενο όχι για να παρέμβουμε στο δικαστικό μέρος της υπόθεσης Παπαντωνίου, αλλά γιατί αισθανόμαστε την ανάγκη να αναδείξουμε εκείνη την πτυχή της που αφορά την τήρηση των εγγυήσεων δικαίου στη Δημοκρατία μας.</p>
      <p>Ο Γιάννος Παπαντωνίου έχει ήδη συμπληρώσει προφυλάκιση δώδεκα μηνών. Στις 18/10/2019 οι δικαστικές αρχές αποφάσισαν να παρατείνουν την προφυλάκισή του ως το ανώτατο όριο του 18μηνου. Δέχονται, επιτέλους, μετά από δύο προηγούμενες απορρίψεις αιτημάτων αποφυλάκισης, ότι δεν είναι «ύποπτος φυγής». Παραποιώντας, όμως, κατηγορηματική διάψευσή του – καταγεγραμμένη στην απολογία του – ότι δήθεν διαθέτει «άλλους λογαριασμούς», εφευρίσκουν κινδύνους τέλεσης «νέων αδικημάτων» για να παρατείνουν την προφυλάκιση!</p>
      <p>Ο Γιάννος Παπαντωνίου δεν έχει δικαστεί. Εναντίον του δεν έχουν καν απαγγελθεί κατηγορίες. Η ποινική δίωξη στηρίχτηκε σε εικασίες ενώ η διετής ανάκριση περατώθηκε χωρίς να προκύψει απολύτως κανένα νέο στοιχείο για την τεκμηρίωσή τους. Πως είναι νοητό ένα δημόσιο πρόσωπο με την πολιτική διαδρομή του Γιάννου Παπαντωνίου να διασύρεται για τόσο μεγάλο χρονικό διάστημα με ακραία μέτρα προφυλάκισης – που η πολιτεία επιφυλάσσει για τους χειρότερους εγκληματίες – και μάλιστα σε συνθήκες που ενέχουν στοιχεία αυθαιρεσίας; Αν δεν τεθεί τέρμα με Απαλλακτικό Βούλευμα στην ποινική διαδικασία, γιατί δεν παραπέμπεται το ταχύτερο δυνατό στο φυσικό του δικαστή για να κριθεί, κατά το δημοκρατικό του δικαίωμα που εγγυάται το Σύνταγμα; Μήπως γιατί ο διασυρμός στοχεύει ευρύτερα την περίοδο που η χώρα εντάχθηκε στο ευρώ, αναπτύχθηκε με γοργούς ρυθμούς και αναβάθμισε τη θέση της στην Ευρώπη και τον κόσμο;</p>
      <p>Η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου. Προς το συμφέρον της δικαιοσύνης και συνεπώς όλων των Ελλήνων, ο Γιάννος Παπαντωνίου πρέπει να ξαναβρεί την ελευθερία του. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου».</p>
      <h4>Ποιοι υπογράφουν το κείμενο:</h4>
      <figure>
        <img src="https://www.in.gr/wp-content/uploads/2019/11/ipografes1-498x600.jpg"/>
      </figure>
      <figure>
        <img src="https://www.in.gr/wp-content/uploads/2019/11/ipografes2.jpg"/>
      </figure>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>