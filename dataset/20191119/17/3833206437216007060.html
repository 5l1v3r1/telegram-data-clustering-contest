<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Pravilata-za-vuvezhdane-na-sistemata-Bonus-malus-veche-sa-gotovi-Kak-shte-se-opredelya-cenata-na-Grazhdanskata-otgovornost--915135"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T17:43:00+00:00"/>
    <meta property="og:title" content="Правилата за въвеждане на системата &quot;Бонус- малус&quot; вече са готови! Как ще се определя цената на &quot;Гражданската отговорност&quot;?"/>
    <meta property="og:description" content="При определяне на цената на задължителната застраховка &quot;Гражданска отговорност“ на автомобилистите щ..."/>
  </head>
  <body>
    <article>
      <h1>Правилата за въвеждане на системата "Бонус- малус" вече са готови! Как ще се определя цената на "Гражданската отговорност"?</h1>
      <address>
        <time datetime="2019-11-19T17:43:00+00:00">19 Nov 2019, 17:43</time>
      </address>
      <p>При определяне на цената на задължителната застраховка "Гражданска отговорност“ на автомобилистите ще се взима предвид дали за дадения автомобил има влезли в сила наказателни постановления или фишове. Вторият фактор е дали водачът има влезли в сила присъди за извършени престъпления, опасни за обществото и обществения ред.</p>
      <p>Това става ясно от публикувания за обсъждане от Комисията за финансов надзор законопроект за въвеждането на системата "Бонус-малус“.</p>
      <p>Всяка застрахователна компания ще може да понижава и увеличава тарифата в зависимост от двата фактора.</p>
      <p>Предлагат се 15 или 20 класа в системата "Бонус-малус“ като в съответствие с броя извършени нарушения или пък липсата им, водачът ще бъде позициониран в определен диапазон – "неутрален“, "бонус“ или "малус“, става ясно от проекта, информира Монитор.</p>
      <p>"Бонус-малус“ класът на водач и собственик на моторно превозно средство (МПС) ще се определя автоматизирано от информационната система на Гаранционния фонд. Клас ще се определя за всеки водач при вписването му в полица за задължителна застраховка "Гражданска отговорност“ на автомобилистите въз основа на информацията с броя извършени нарушения, присъди или пък липсата им.</p>
      <p>Първоначален, "неутрален“ клас ще се дава при вписване на водач на МПС</p>
      <p>който не е бил вписван като такъв в полица за задължителна застраховка и за когото няма информация относно фишове и присъди за извършени от него след 1 януари 2020 г. административни нарушения и престъпления.</p>
      <p>В случай, че дадено физическо или юридическо лице е собственик на повече от едно превозно средство, то "Бонус-малус“ клас ще се определя за всяко едно от превозните средства поотделно. При първо сключване на застраховка "Гражданска отговорност“ на автомобилистите по отношение МПС, придобито за първи път след 1.1.2020 г., на собственика по отношение на МПС ще се определя базов, "неутрален“ клас.</p>
      <p>"Бонус-малус“ клас на собственик на МПС ще се определя и на всеки лизингополучател, който е страна по договор за финансов лизинг.</p>
      <p>Лизингополучателят, който е страна по договор за финансов лизинг, ще има правата и задълженията на собственик на МПС, за да се прилага ефективно системата "Бонус-малус“. "Бонус-малус“ клас на собственика-лизингодател на МПС, страна по договора за финансов лизинг няма да се определя за периода на ползване на МПС от лизингополучателя.</p>
    </article>
  </body>
</html>