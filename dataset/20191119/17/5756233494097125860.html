<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622361/%D9%85%D8%B3%D8%A6%D9%88%D9%84%DB%8C%D8%AA-%D8%A7%D8%AF%D8%A7%D9%85%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D9%85%DB%8C%E2%80%8C%D9%BE%D8%B0%DB%8C%D8%B1%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T17:01:00+00:00"/>
    <meta property="og:title" content="مسئولیت ادامه همکاری با ویلموتس را می‌پذیرید؟"/>
    <meta property="og:description" content="به نظر می‌رسد فدراسیون فوتبال می خواهد با مارک ویلموتس به عنوان سرمربی تیم ملی ادامه دهد."/>
  </head>
  <body>
    <article>
      <h1>مسئولیت ادامه همکاری با ویلموتس را می‌پذیرید؟</h1>
      <address>
        <time datetime="2019-11-19T17:01:00+00:00">19 Nov 2019, 17:01</time>
      </address>
      <p>
        <i>به نظر می‌رسد فدراسیون فوتبال می خواهد با مارک ویلموتس به عنوان سرمربی تیم ملی ادامه دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این موضوع از مصاحبه‌های روسای کمیته‌های فدراسیون فوتبال که در سایت بارگذاری شده، مشخص است. تا جایی که نیما نکیسا، مسئول توسعه فوتبال پایه کشور حتی به منتقدین تیم ملی هم تاخته است. البته فدراسیون فوتبال برای اینکه همسو با منتقدین منطقی و دلسوز تیم ملی باشد دیروز در جلسه هیات رییسه همانند همه مردم نسبت به دو نتیجه اخیر تیم ملی ابراز ناراحتی کرده است و تاکید داشته که روند نتیجه گیری تیم ملی باید تغییر کند.</p>
      <p>مصاحبه فدراسیونی ها در جهان حمایت از مارک ویلموتس هم چنان ادامه دارد. بعد از مرتضی محصص، میرشاد ماجدی و نیما نکیسا، سعید دقیقی هم در حمایت از مربی بلژیکی مصاحبه کرد و همان طور که اشاره شد، فدراسیون فوتبال برای اینکه یک طرفه به قاضی نرفته باشد، در تنظیم خبر دیروز اعضای هیات رییسه این طور نوشت: «اعضا از نتایج و روند فنی تیم ملی در دو بازی اخیر ابراز نارضایتی کرده و بر ضرورت تغییر روند این تیم جهت حضور موفق در بازی های آتی تصریح کردند.»</p>
      <p>فدراسیون فوتبال البته در تلاش است تا پیش از شروع دوباره بازی های تیم ملی مارک ویلموتس را مجاب به حضور در تهران و تماشای بازی های لیگ کند و شاید به همین بهانه شاهد برگزاری یک مینی اردو هم در تهران باشیم. نکته ای که موجب شده فدراسیون فوتبال در مورد برکناری مارک ویلموتس مردد باشد، پیروزی تیم ملی در 3 بازی از 6 بازی با هدایت ویلموتس است. ضمن اینکه تیم ملی در بازی دوستانه با کره جنوبی نیز به نتیجه مساوی یک بر یک دست یافت. تلاش فدراسیون فوتبال گویی به جای برکناری، روی تغییر روند تیم ملی زوم شده است. قرار است در ماه های آینده بازیکنان جدید به اردوی تیم ملی دعوت شوند و یکی دو بازیکن پا به سن گذاشته هم دیگر دعوت نخواهند شد. همچنین کاظم طالقانی از اعضای هیات رییسه فدراسیون فوتبال گفته است در ماه های آتی نشستی با مارک ویلموتس خواهیم داشت.</p>
      <p>1-در عین حال عملکرد تیم ملی در دو بازی اخیر به هیچ وجه قابل دفاع نبوده است. نه فقط باخت در بازی با بحرین و عراق بلکه سبک بازی تیم ملی هم نامناسب بوده است، به طوری که مشخص شد مارک ویلموتس (احتمالا) قادر نیست در بازی های مهم تیم ملی را به درستی هدایت کند. اما حالا که فدراسیون فوتبال به این نتیجه رسیده که با او ادامه دهد باید مسئولیت (شکست احتمالی )را هم به دوش بکشد و البته در این صورت پیروزی های آینده نیز پاداش صبوری مدیران فدراسیون خواهند بود.</p>
      <p>2- اگر سیاست فدراسیون فوتبال در حال حاضر حمایت از مارک ویلموتس است -در حالی که اجماع نسبی کارشناسان و اهالی فوتبال در این‌باره تغییر است- در چنین شرایطی تصمیم‌گیرندگان اصلی، که نگاه متفاوتی با نگاه مردم و اکثر کارشناسان دارند، می بایست دست کم مسئولیت نتایج تیم ملی در ماه های آتی را بپذیرند.</p>
      <p>3- در این بین برخی به تبعات لغو قرارداد مارک ویلموتس اشاره می کنند، که می تواند برای فوتبال فقیر ایران سنگین و خسارت بار باشد، اما پرداخت هر عددی برای غرامت ارزش صعود تیم ملی به جام جهانی را دارد. به واقع همین چیزهاست که ارزش یا خسارت یک تصمیم کلیدی را مشخص می کند.</p>
      <p>*البته اگر جمع بندی به ادامه کار ویلموتس باشد برای او آرزوی موفقیت خواهیم کرد اما چه کسی است که روی توفیق تیم ملی با او شرط ببندد؟</p>
    </article>
  </body>
</html>