<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%ad%ce%b1-%ce%b4%ce%b7%ce%bc%ce%bf%cf%83%ce%ba%cf%8c%cf%80%ce%b7%cf%83%ce%b7-%cf%83%cf%84%ce%b7-%ce%b2%cf%81%ce%b5%cf%84%ce%b1%ce%bd%ce%af%ce%b1-%ce%ac%cf%80%ce%b9%ce%b1%cf%83%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T17:01:43+00:00"/>
    <meta property="og:title" content="Νέα δημοσκόπηση στη Βρετανία: «Άπιαστος» ο Τζόνσον είναι μπροστά 18 μονάδες!"/>
    <meta property="og:description" content="Λιγότερο από ένας μήνας έχει απομείνει για τις Βρετανικές εκλογές και το Συντηρητικό Κόμμα του πρωθυπουργού Μπόρις Τζόνσον προηγείται κατά 18 μονάδες έναντι του αντιπολιτευόμενου Εργατικού Κόμματος, όπως αναφέρει μία νέα δημοσκόπηση που έδωσε σήμερα στη δημοσιότητα η εταιρία Kantar."/>
  </head>
  <body>
    <article>
      <h1>Νέα δημοσκόπηση στη Βρετανία: «Άπιαστος» ο Τζόνσον είναι μπροστά 18 μονάδες!</h1>
      <address>
        <time datetime="2019-11-19T17:01:43+00:00">19 Nov 2019, 17:01</time>
      </address>
      <p>
        <b>Λιγότερο από ένας μήνας έχει απομείνει για τις Βρετανικές εκλογές και το Συντηρητικό Κόμμα του πρωθυπουργού Μπόρις Τζόνσον προηγείται κατά 18 μονάδες έναντι του αντιπολιτευόμενου Εργατικού Κόμματος, όπως αναφέρει μία νέα δημοσκόπηση που έδωσε σήμερα στη δημοσιότητα η εταιρία Kantar.</b>
      </p>
      <p>Η υποστήριξη προς τους Συντηρητικούς εκτοξεύτηκε στο 45% (+8 μονάδες από την τελευταία δημοσκόπηση της Kantar που δόθηκε στη δημοσιότητα πριν από έξι ημέρες), ενώ το ποσοστό των Εργατικών παρέμεινε σταθερό στο 27%.</p>
      <p>Οι φιλοευρωπαίοι Φιλελεύθεροι Δημοκράτες είναι στο 16% (-1 μονάδα) και το Κόμμα Brexit είναι στο 2%, καταγράφοντας απώλειες επτά μονάδων.</p>
      <p>“Η πολύ μεγάλη αύξηση (8 μονάδες) στην υποστήριξη των Συντηρητικών συγκριτικά με την τελευταία μας δημοσκόπηση καταγράφεται σχεδόν εξ ολοκλήρου σε βάρος του Κόμματος Brexit”, αναφέρει σήμερα η Kantar.</p>
      <p>Ο ηγέτης του Κόμματος Brexit Νάιτζελ Φάρατζ είχε ανακοινώσει νωρίτερα τον Νοέμβριο ότι το κόμμα του δεν θα διεκδικήσει έδρες που κέρδισαν οι Συντηρητικοί το 2017.</p>
      <p>Η Kantar ανακοίνωσε ότι άλλαξε τη μεθοδολογία των δημοσκοπήσεών της, ώστε οι ερωτηθέντες που θα επιλέξουν ένα κόμμα που δεν έχει υποψήφιο στην περιφέρειά τους, να έχουν την επιλογή να δώσουν τη δεύτερη προτίμησή τους.</p>
      <p>Η δημοσκόπηση διενεργήθηκε διαδικτυακά σε δείγμα 1.176 ερωτηθέντων μεταξύ της 14ης και της 18ης Νοεμβρίου.</p>
    </article>
  </body>
</html>