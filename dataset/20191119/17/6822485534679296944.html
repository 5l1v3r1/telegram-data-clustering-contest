<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828147.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T17:44:00+00:00"/>
    <meta property="og:title" content="جداسازی متهمان از محکومان در زندان‌های استان تهران"/>
    <meta property="og:description" content="به گزارش فارس، سیدحشمت الله حیات الغیب در جلسه شورای معاونین اداره کل زندان‌های استان تهران با تاکید بر رعایت حقوق شهروندی و توسعه برنامه‌های کاهش آسیب رفتارهای پرخطر اظهار داشت: موضوع طبقه بندی زندانیان و جداسازی متهمان از محکومان جزء اولویت‌های اصلی برنامه‌های اداره کل زندان‌های استان است و ضرورت دارد مدیران و مسئولان زندان‌ها با جدیت در این خصوص پیگیری نمایند."/>
  </head>
  <body>
    <article>
      <h1>جداسازی متهمان از محکومان در زندان‌های استان تهران</h1>
      <address>
        <time datetime="2019-11-19T17:44:00+00:00">19 Nov 2019, 17:44</time>
      </address>
      <p>مدیرکل زندان‌های استان تهران گفت: مسؤولان در زندان‌ها باید بر گسترش برنامه‌های فرهنگی و تربیتی اهتمام ورزند و در بالا بردن سطح خدمات بهداشتی و رفاهی مددجویان تلاش کنند.</p>
      <p>به گزارش فارس، سیدحشمت الله حیات الغیب در جلسه شورای معاونین اداره کل زندان‌های استان تهران با تاکید بر رعایت حقوق شهروندی و توسعه برنامه‌های کاهش آسیب رفتارهای پرخطر اظهار داشت: موضوع طبقه بندی زندانیان و جداسازی متهمان از محکومان جزء اولویت‌های اصلی برنامه‌های اداره کل زندان‌های استان است و ضرورت دارد مدیران و مسئولان زندان‌ها با جدیت در این خصوص پیگیری نمایند.</p>
      <p>وی ضمن اشاره به هماهنگی بین ارگان‌های مختلف ندامتگاه تهران بزرگ در جهت ارائه خدمات مطلوب به مددجویان گفت: برنامه ریزی، سازماندهی، نظارت و کنترل نیروهای زیر مجموعه و ایجاد رقابت بین آنها در راستای پرهیز از روزمرگی تاکید نمود.</p>
      <p>حیات الغیب ادامه داد: کلیه مسئولین در زندان‌ها باید بر گسترش برنامه‌های فرهنگی و تربیتی اهتمام ورزند و در بالا بردن سطح خدمات بهداشتی و رفاهی مددجویان تلاش نمایند.</p>
      <p>وی با اشاره به عدالت محوری در برخورد با زندانیان گفت: کلیه مسئولین در زندان می بایست عرض حضوری مددجویان را به عنوان برنامه هفتگی در سرلوحه خود قرار دهند و بر گسترش برنامه های فرهنگی و تربیتی اهتمام ورزند و در بالا بردن سطح خدمات بهداشتی و رفاهی مددجویان تلاش نمایند.</p>
      <p>مدیر کل زندان‌های استان تهران با تاکید بر رعایت حقوق شهروندی و توسعه برنامه‌های کاهش آسیب رفتارهای پرخطر افزود: مددجو به عنوان شخص مستأصل و آسیب دیده اجتماعی که به هر دلیل در زندان تحمل کیفر می کند، نیازمند کمک‌های معنوی ما و همه آحاد جامعه است و بایستی در چهارچوب قانون نسبت به مساعدت قضایی، رفاهی، اصلاحی و تربیتی انجام وظیفه نماییم.</p>
      <p>براساس این گزارش، در جلسه شورای معاونین اداره کل زندان‌های استان تهران که در ندامتگاه تهران بزرگ برگزار شده بود، مسائل و برنامه‌های اجرایی مراکز مورد بحث و بررسی قرار گرفته، راهکارها و دستورات لازم توسط مدیرکل ارائه شد.</p>
    </article>
  </body>
</html>