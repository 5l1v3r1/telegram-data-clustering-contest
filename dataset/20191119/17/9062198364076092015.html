<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380507/besiktasta-ilk-ayrilik-menajeri-geliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T17:05:00+00:00"/>
    <meta property="og:title" content="Beşiktaş'ta ilk ayrılık! Menajeri geliyor"/>
    <meta property="og:description" content="Yaklaşan ara transfer dönemi için takviye çalışmalarına başlayan Beşiktaş'ta takımdan ayrılacak isimler de belli olmaya başladı."/>
  </head>
  <body>
    <article>
      <h1>Beşiktaş'ta ilk ayrılık! Menajeri geliyor</h1>
      <h2>Yaklaşan ara transfer dönemi için takviye çalışmalarına başlayan Beşiktaş'ta takımdan ayrılacak isimler de belli olmaya başladı.</h2>
      <address>
        <time datetime="2019-11-19T17:05:00+00:00">19 Nov 2019, 17:05</time>
      </address>
      <p>Teknik direktör Abdullah Avcı'nın raporu doğrultusunda hareket eden siyah-beyazlılarda takımda gönderilecek ilk isim belli olurken, yönetimin yıldız futbolcunun menajerini İstanbul'a çağırdığı bildirildi.</p>
      <p>Sezon başında bu yana sakatlığı sebebiyle düzenli olarak oynayamayan Burak Yılmaz'dan beklenen katkıyı alamayan Beşiktaş'ta forvet rotasyonundaki diğer isimler Güven Yalçın ve Umut Nayir de istenilen performansı gösteremediler.</p>
      <p>Siyah-beyazlı formayla bu sezon 21 maça çıkan ikili, sadece 5 gol kaydedebildi.</p>
      <p>Sezon başında Sporting Lizbon'ndan kiralanan ve Avcı'nın ara ara ileri uçta görevlendirdiği Diaby ise 9 maçta sadece 1 gol atabildi.</p>
      <p>Hücum rotasyonundan istenen performansı alamayan ve ocak ayında Burak Yılmaz'ın yanına mutlaka bir golcü transferi yapacak olan Beşiktaş'ın adı Viktoria Plzen forması giyen Michael Krmencik ve Aston Villa'da kariyerini sürdüren Jonathan Kodjia ile anılıyor.</p>
      <p>Siyah-beyazlılarda forvet takviyesi için çalışmalar sürerken, takımdan ayrılacak isimler de belli olmaya başladı.</p>
      <p>Hürriyet'in haberine göre, Beşiktaş ilk olarak geldiği günden bu yana uyum sorunu yaşayan Jeremain Lens'i devre arasında gönderecek.</p>
      <p>Türkiye futbol kamuoyunun Fenerbahçe'de kiralık oynadığı dönemde yakından tanıdığı ve gösterdiği performansla büyük beğeni toplayan Hollandalı oyuncu, 2017-18 sezonu başında Sunderland'den kiralanmış, daha sonra da bonservisi alınmıştı.</p>
      <h3>BEKLENTİLERİ KARŞILAYAMADI</h3>
      <p>Yaklaşık 2.5 sezondur siyah beyazlı formayı giyen 31 yaşındaki oyuncu dönem dönem parlasa da istikrarsız çizgisiyle beklentileri karşılayamadı.</p>
      <h3>MENAJERİ TÜRKİYE'YE ÇAĞRILDI</h3>
      <p>Abdullah Avcı'nın sisteminde kendisini gösteremeyen Hollandalı oyuncunun menajeri bu nedenle Türkiye'ye çağırıldı.</p>
      <h3>"KENDİNİZE KULÜP BAKIN"</h3>
      <p>Yöneticilerin Lens'e ve menajerine "Her şey olabilir, kendinize kulüp bakın. Uygun bir teklif olursa biz de size her türlü kolaylığı sağlarız" diyeceği belirtildi.</p>
      <p>32 yaşındaki Jeremain Lens, Beşiktaş formasıyla oynadığı 78 resmi maçta 9 gol atarken 15 asist yaptı.</p>
    </article>
  </body>
</html>