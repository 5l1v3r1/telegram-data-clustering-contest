<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90022"/>
    <meta property="og:site_name" content="Denník politika"/>
    <meta property="article:published_time" content="2019-11-19T17:35:03+00:00"/>
    <meta property="og:title" content="Ministerstvo kultúry odmieta porovnávanie cien za štátne oslavy Novembra ’89"/>
    <meta property="og:description" content="19.11.2019 (Webnoviny.sk) – Štátne oslavy 30. výročia novembra 1989 v Slovenskom národnom divadle (SND) stáli niekoľkonásobne viac ako oslavy Nežnej revolúcie, ktoré v SND v predvečer výročia organizovalo občianske združenie Mosty – Gesharim."/>
  </head>
  <body>
    <article>
      <h1>Ministerstvo kultúry odmieta porovnávanie cien za štátne oslavy Novembra ’89</h1>
      <address><time datetime="2019-11-19T17:35:03+00:00">19 Nov 2019, 17:35</time> by <a rel="author">Webnoviny</a></address>
      <p>19.11.2019 (Webnoviny.sk) – Štátne oslavy 30. výročia novembra 1989 v Slovenskom národnom divadle (SND) stáli niekoľkonásobne viac ako oslavy Nežnej revolúcie, ktoré v SND v predvečer výročia organizovalo občianske združenie Mosty – Gesharim.</p>
      <p><a href="https://domov.sme.sk/c/22263107/galavecer-k-novembru-89-bol-dvakrat-drahsi-ako-v-kauze-evka.html">Denník Sme v článku „<i>Galavečer k novembru ‘89 bol dvakrát drahší ako v kauze Evka</i>“</a> upozornil, že galavečer, ktorý v novej budove SND v Bratislave organizovali 17. novembra Úrad vlády SR v spolupráci s Ministerstvom kultúry SR stál viac ako pôvodne plánovaných 80-tisíc eur.</p>
      <p>Program vyšiel na viac ako pol milióna eur s DPH, informoval v pondelok 18. novembra denník. Vyplýva to zo zmlúv zverejnených v Centrálnom registri zmlúv. Pritom slávnostný koncert „<i>Ďakujeme, že môžeme</i>“, ktorý sa v historickom sídle SND konal k výročiu novembra 1989 deň pred tým, 16. novembra, stál podľa jeho organizátorov 50- až 60-tisíc eur, informoval ďalej denník.</p>
      <h3>Porovnávanie podujatí</h3>
      <p>V reakcii na zverejnené informácie ministerstvo kultúry uviedlo pre agentúru SITA, že „<i>galavečer bol dôstojnou spomienkou na novembrové udalosti za účasti zahraničných delegácií a najvyšších ústavných činiteľov. Všetky použité prostriedky boli v súlade so schváleným vládnym materiálom a obstarané v zmysle zákona. Sú transparentné a verejne dostupné</i>“.</p>
      <p>Podľa rezortu kultúry „<i>je veľmi nešťastné porovnávať podujatia, pretože každé je špecifické</i>“, uvádza sa ďalej v reakcii, ktorú agentúre SITA poskytol Pavol Čorba z kancelárie ministerky kultúry.</p>
      <p>Výška nákladov za štátne oslavy rezonovala aj v lete v súvislosti cenou osláv 75. výročia Slovenského národného povstania (SNP) v Banskej Bystrici. Na porovnanie, celkové náklady na tohtoročné oslavy SNP vyčíslila vláda na takmer 3,5 milióna eur a schválila ich koncom marca.</p>
      <h3>Štátny rozpočet</h3>
      <p>Ich organizáciou poverila ministerstvo kultúry a ministerstvo obrany. Na oslavy 30. výročia Novembra 1989 štát vyčlenil štát 2,18 milióna eur. Vyplýva to z Návrhu na organizačné a finančné zabezpečenie podujatí k 30. výročiu Novembra ´89 z dielne ministerstva kultúry, ktorý začiatkom júla schválila vláda.</p>
      <p>Podľa Návrhu na organizačné a finančné zabezpečenie podujatí k 30. výročiu Novembra ´89 dostal na organizáciu podujatí Úrad vlády SR 80-tisíc eur, ministerstvo kultúry spolu 1 471 500 eur, ministerstvo zahraničných vecí a európskych záležitostí 113-tisíc eur, Ústav pamäti národa spolu 27 500 eur, Klub ´89, o. z. 49-tisíc eur, RTVS 370-tisíc eur a Tlačová agentúra Slovenska 70 tisíc eur.</p>
      <h3>Prehľad podujatí</h3>
      <p>Spolu je to 2 181 000 eur. Podľa prehľadu podujatí k 30. výročiu Nežnej revolúcie financovaných zo štátneho rozpočtu sa na slávnostný večer v novej budove SND malo zo štátneho rozpočtu minúť 80-tisíc eur.</p>
      <p>Na obdobné oslavy 75. výročia SNP v auguste tohto roka štát zo štátneho rozpočtu rozdelil 3 148 612,66 eur pre MK SR (2 637 000 eur), RTVS (70-tisíc eur), TASR (67 000 eur), Mesto Banská Bystrica (327 612,66 eura), Nadáciu M.R. Štefánika (47-tisíc eur).</p>
      <h3>Zmluva bez súťaže</h3>
      <p>Z rozpočtov rezortu obrany išlo 106 880 eur a vnútra 183 000 eur. Pritom najdrahšou položkou 75. osláv SNP s rozpočtom 1 042 492,66 eura bolo zabezpečenie slávnostnej vojenskej prehliadky.</p>
      <p>Prípravu kultúrneho programu jubilejných osláv SNP štát zveril súkromnej agentúre Vertigo, s.r.o., s ktorou MK SR uzatvorilo zmluvu koncom júna bez verejnej súťaže. Firma od štátu na zabezpečenie osláv dostala 252-tisíc eur.</p>
      <p>Ministerstvo v reakcii na mediálnu kritiku výberu firmy uviedlo, že spoločnosť vybralo v súlade s platnou legislatívou. Zákon o verejnom obstarávaní umožňuje organizovať kultúrne podujatie do 260-tisíc eur bez verejnej súťaže.</p>
      <p>Na spôsob výberu firmy upozornil v 12. augusta portál <a href="https://www.aktuality.sk/clanok/714167/oslavy-snp-za-miliony-eur-zverili-do-ruk-neznamej-firmy-bez-webovej-stranky/">Aktuality.sk v článku „Oslavy SNP za milióny eur zverili do rúk neznámej firmy bez webovej stránky“</a>.</p>
      <h3>Najdrahšie oslavy</h3>
      <p>Oslavy SNP pritom od roku 2006 bez prestávky až do tohtoročných zabezpečovalo Múzeum SNP. Spravodajský portál Webnoviny.sk v súvislosti s oslavami SNP informoval aj o tom, že oslavy budú drahšie ako v minulosti.</p>
      <p>Pred piatimi rokmi, keď si Slovensko pripomínalo okrúhle 70. výročie SNP, stáli oslavy podľa medializovaných informácií 480-tisíc eur, z toho 200-tisíc eur sa použilo na úpravy areálu Pamätníka SNP. Na oslavy 65. výročia, keď sa nerobili úpravy areálu, sa minulo 165-tisíc eur, pripomenuli WebNoviny.sk.</p>
      <p>Viac k témam: <a href="https://www.webnoviny.sk/tag/muzeum-snp-v-banskej-bystrici/"><u>Múzeum SNP v Banskej Bystrici</u></a>, <a href="https://www.webnoviny.sk/tag/slovenske-narodne-divadlo/"><u>Slovenské národné divadlo</u></a>, <a href="https://www.webnoviny.sk/tag/urad-vlady-sr/"><u>Úrad vlády SR</u></a><br/>Zdroj: Webnoviny.sk – <a href="https://www.webnoviny.sk/ministerstvo-kultury-odmieta-porovnavanie-cien-za-statne-oslavy-novembra-89/"><u>Ministerstvo kultúry odmieta porovnávanie cien za štátne oslavy Novembra ’89</u></a> © SITA Všetky práva vyhradené.</p>
    </article>
  </body>
</html>