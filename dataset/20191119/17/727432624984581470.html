<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/smart-dings-for-deg-med-tradlose-hodetelefoner/71823615"/>
    <meta property="og:site_name" content="Dinside"/>
    <meta property="article:published_time" content="2019-11-19T17:00:00+00:00"/>
    <meta property="og:title" content="Smart dings for deg med trådløse hodetelefoner"/>
    <meta property="og:description" content="Trådløs sender med mange muligheter."/>
  </head>
  <body>
    <article>
      <h6 class="kicker">AirFly Pro</h6>
      <h1>Smart dings for deg med trådløse hodetelefoner</h1>
      <h2>Trådløs sender med mange muligheter.</h2>
      <address><time datetime="2019-11-19T17:00:00+00:00">19 Nov 2019, 17:00</time> by <a rel="author">Kirsti Østvang</a></address>
      <p>Trådløse hodetelefoner er i skuddet som aldri før.</p>
      <related>
        <a href="https://www.dinside.no/mobil/de-perfekte-tradlose-oreproppene-for-iphone/71780275"/>
      </related>
      <p>Fordelen er at du slipper å fikle med å knyte opp ledninger som har surret seg sammen hver gang du skal bruke dem. I tillegg blir du mer frigjort fra mobilen.</p>
      <p>Men selv om det har kommet veldig mange gode trådløse hodetelefoner og ørepropper de siste årene, er ikke verden blitt hundre prosent trådløs.</p>
      <p>Det hender man er nødt til å høre på musikk via en lydenhet med god gammeldags kabel, for eksempel når man er ute og flyr.</p>
      <h3>Trådløs sender</h3>
      <figure>
        <img src="https://dbstatic.no/71823683.jpg?imageId=71823683&amp;x=11.9804400978&amp;y=26.114649681529&amp;cropw=78.824969400245&amp;croph=59.011164274322&amp;width=322&amp;height=185"/>
        <figcaption><b>LITEN DONGEL:</b> AirFly Pro er en liten sak som veier bare 16 gram. Foto: TwelveSouth Vis mer</figcaption>
      </figure>
      <p>Tilbehørsprodusenten TwelveSouth påstår at de har løsningen.</p>
      <p>I fjor lanserte de <a href="https://www.dinside.no/reise/slik-far-du-brukt-tradlose-hodetelefoner-med-tv-en-pa-flyet/70871100">AirFly</a>, en liten trådløs sender som lar deg sende lyd fra en 3,5mm-utgang til trådløse hodetelefoner.</p>
      <p>Nå har TwelveSouth lansert en ny utgave, AirFly Pro.</p>
      <p>I tillegg til å kunne sende lyd ut som den første utgaven, kan denne også gjøre om en AUX-inngang til en trådløs mottaker. Det vil si at du kan sende lyd fra mobilen til et gammelt stereoanlegg, det være seg i bilen eller hjemme.</p>
      <figure>
        <img src="https://dbstatic.no/71823680.jpg?imageId=71823680&amp;width=1024&amp;height=615"/>
        <figcaption><b>NY FUNKSJON:</b> Med AirFly Pro kan du også spille musikk fra mobilen til et gammel bilanlegg. Foto: TvelweSouth Vis mer</figcaption>
      </figure>
      <p>AirFly Pro byr også på lyddeling, slik at du kan koble til to hodetelefoner samtidig. Ikke helt ulikt den nye lyddelingsfunksjonen Apple introduserte i iOS 13.</p>
      <h3>16 timer batteri</h3>
      <p>Senderen lades opp via USB-C. Batteriet på AirFly Pro skal holde i 16 timer, noe som er dobbelt så mye som den originale AirFly-modellen, som nå går under navnet AirFly Classic.</p>
      <p>Selv om man ut fra navnet tenker at AirFly-senderen bare er kompatibel med Apples AirPods, kan den brukes med de fleste trådløse hodetelefoner, det være seg fra Bose, Sony, Jabra eller hva det måtte være.</p>
      <p>Prisen ligger på 54,99 dollar, cirka 500 kroner direkte omregnet. Vi ser imidlertid at den allerede ligger inn i Apples norske nettbutikk til 619 kroner.</p>
      <related>
        <h4>LES OGSÅ:</h4>
        <a href="https://www.dinside.no/data/med-denne-pluggen-til-en-hundrelapp-trenger-du-ikke-dab-i-bilen/68755877"/>
      </related>
    </article>
  </body>
</html>