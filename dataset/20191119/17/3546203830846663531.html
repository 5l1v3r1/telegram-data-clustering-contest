<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1038581881_Za_evropeyskoto_krayno_dyasno_Sarbiya_e_po-tsenna_kato_simvol_otkolkoto_kato_chlenove"/>
    <meta property="og:site_name" content="webcafé"/>
    <meta property="article:published_time" content="2019-11-19T17:01:00+00:00"/>
    <meta property="og:title" content="За европейското крайно дясно Сърбия е по-ценна като символ, отколкото като членове"/>
    <meta property="og:description" content="Защо се провали сръбската &quot;Генерация идентичност&quot;"/>
  </head>
  <body>
    <article>
      <h1>За европейското крайно дясно Сърбия е по-ценна като символ, отколкото като членове</h1>
      <address><time datetime="2019-11-19T17:01:00+00:00">19 Nov 2019, 17:01</time> by <a rel="author" href="https://www.webcafe.bg/author/id_1_Webcafe" target="_blank">Webcafe по BIRN</a></address>
      <slideshow>
        <figure>
          <img src="https://images.webcafe.bg/2019/11/19/generacija-identiteta2/1170x658.jpg"/>
          <figcaption>Защо се провали сръбската "Генерация идентичност"<cite>Снимка: © Generacija Identiteta</cite></figcaption>
        </figure>
        <figure>
          <img src="https://images.webcafe.bg/2019/11/19/generacija-identiteta1/1170x658.jpeg"/>
        </figure>
        <figure>
          <img src="https://images.webcafe.bg/2019/11/19/generacija-identiteta/1170x819.jpg"/>
        </figure>
      </slideshow>
      <p>През 2014 г. Александър Воркапич, 29-годишен графичен дизайнер от Сърбия, за първи път се среща с членове на крайнодясното идентаристкото движение в Лион, докато кара висшето си образование във Франция.</p>
      <p>Те му обясняват, че някои техни съмишленици активисти в Сърбия искат да отворят местен клон на Generation Identity ("Генерация идентичност") - глобалното крайнодясно младежко движение, родено във Франция, и сега движеща сила зад популисткото, крайнодясно възраждане в Европа.</p>
      <p>
        <b>И все пак от френското движение се страхуват сърбите да не се окажат неонацисти или скинари, затова молят Воркапич да ги провери. Той самият също е приеман за "съмишленик", а впоследствие е член и на организирания сръбски клон на движението.</b>
      </p>
      <p>Така че когато на следващата година завършва следването си и се прибира обратно в Сърбия, той се вижда с посочените му хора.</p>
      <p>"Срещнах се с тези момчета. Те бяха студенти, а не нацисти или фашисти. Просто млади патриоти, които искаха да се включат на европейската политическа сцена", коментира Воркапич пред <a href="https://balkaninsight.com/2019/11/19/young-patriots-serbias-role-in-the-european-far-right/">Балканската мрежа за разследваща журналистика (BIRN)</a>.</p>
      <p>В рамките на две години след това се ражда и сръбският клон на "Генерация идентичност". Сърцевината му се състои от недоволни млади членове на сръбската Радикална партия на осъдения за престъпления във войните след разпада на Югославия през 90-те Воислав Шешел, станал известен с войнствената си и ултранационалистическа реторика.</p>
      <p>За някои от тези сръбски младежи френското движение за идентичност представлява шанс да се ребрандират от агресивни крайни националисти в част от едно паневропейско движение от добре поддържани милениали с интелигентна реторика, макар и със старите идеи.</p>
      <p>Идентаристкото движение на практика продава преопакован расизъм, превърнат в концепция за "етноплурализъм" от земя и кръв, в която има корени Европейското ново дясно от 60-те. За тях не расата и генетиката са определящи, в никакъв случай. Те базират идеите си върху разликите в културата и идентичността на различните народи и това колко неправилно е те да се смесват (освен ако чужденците не приемат изцяло културата на домакините си).</p>
      <p>
        <b>Създаването на сръбски клон на идентаристкото движение има особено значение. Все пак в изградената вътрешна митология на крайното дясно в глобален план Сърбия и Балканите като цяло играят важна роля - както покрай края на Османската империя, така и покрай войните след разпада на Югославия.</b>
      </p>
      <p>Според наративите, които се предават в крайното дясно, отцепването на Босна и Херцеговина, а след това и на Косово като отделни държави се разглежда като "ислямска колонизация" на "християнска земя" - нещо, което според тях се случва отново в Европа от 2015 г. насам покрай притока на мюсюлмански мигранти и бежанци от Близкия изток и Северна Африка.</p>
      <p>И все пак към средата на 2018 г. сръбският клон се разпада. Причините за неговия провал са много и разнообразни, но въпреки това експериментът хвърли светлина върху променящия се характер на крайнодясната политика на Балканите и в Европа. Сърбия се оказа по-ценна като пропаганден инструмент за западните крайнодесни движения, отколкото като действителен етап за разрастване на "Генерация идентичност".</p>
      <p>Много преди основаването на сръбския клон на движението младите десни на Европа гледат към Сърбия като място за вдъхновение на идеологията си. Отцепването на Косово, станало с благословията на Запада и на голяма част от европейските държави, се приема като кулминацията на "десетилетия на мюсюлманска колонизация на сръбски земи от албанци".</p>
      <p>
        <b>За крайнодесните идеята за "сблъсъка между кръста и полумесеца" намира своята реализация именно в Косово. Този пример е представен като потенциалното бъдеще за цяла Европа - земите се отнемат от християните и се дават на дошлите мюсюлмани, които на свой ред ще се опитат да ги прочистят от друговерци.</b>
      </p>
      <p>"Сърбия е много добро място за насърчаване на антиевропейските настроения, защото е лесно да се каже: "Вижте какво направи ЕС със Сърбия! ЕС се съюзява с мюсюлманите! Косово има символично значение за сърбите и благодарение на сръбската християнска идентичност и албанската предимно мюсюлманска идентичност, това е перфектният случай и за крайно десните европейци", коментира сръбският социолог Йово Бакич.</p>
      <p>Около 2004 г. първите идентаристки организации се обръщат към Косово като към стълб на идеологията си. През 2004 г. там албански мафиоти нападат сръбски анклави, убивайки 19 души и носейки след себе си разрушения - десетки изгорени православни църкви и стотици запалени домове на сърби.</p>
      <p>
        <b>Заради случая се заражда и Solidarité Kosovo - "Солидарност с Косово" -  френска асоциация, която предоставя хуманитарна помощ на етническите сърби в Косово, които са малцинство в региона, доминиран главно от албанци.</b>
      </p>
      <p>Основател на тази организация е Арно Гуйон - просръбски крайнодесен активист от Франция с почетно сръбско гражданство, който няколко години преди това е приел православната вяра. В организацията му помага и Никола Миркович, френско-сръбски крайнодесен активист.</p>
      <p>Миркович е особено активен в пропагандирането на "ислямската заплаха" в Европа, пречупвайки я през косовския въпрос. Самият той многократно лансира опорните точки за "откраднатата" от косовските мюсюлмани "сръбска земя".</p>
      <p>Както Миркович, така и Гуйон твърдят, че Solidarité Kosovo е строго хуманитарна организация, но корените й са дълбоко свързани с идентаристкото движение.</p>
      <p>По времето, когато основава Solidarité Kosovo, Гуйон е съвсем прясно поел ръководството на гренобълския клон на Juenesses Identitaires - уличното движение и предшественик на "Генерация идентичност".</p>
      <p>Междувременно Solidarité Kosovo организира редица събития, на които представя свидетелства за страданията на сърбите в Косово и събира средства, за да ги подпомогне. С тези събития обаче от организацията вкарват в действие концепцията на новото дясно за активния сблъсък между мюсюлмани и християни.</p>
      <p>
        <b>Някои наблюдатели на крайнодесните тенденции в Европа обаче виждат в Solidarité Косово и неговото ръководство концепцията за крайнодясната „метаполитика“ в действие, дългосрочна стратегия за осъществяване на политическата промяна в общественото мнение и в цялостната култура.</b>
      </p>
      <p>Според тях движението за идентичност използва различни странични каузи, често с подобен хуманитарен профил, за да проповядва собствената си идеология. По този начин то запазва един умерен, дори човешки профил, разграничавайки се от старите концепции за крайното дясно, свързани с неонацизма.</p>
      <p>"Запазена марка на движението е създаването на благотворителни групи, чиято водеща цел е да се засили тяхната пропаганда", казва Саймън Мърдок, изследовател с британската антифашистка група за политически действия Hope Not Hate.</p>
      <p>В проучване от 2018 г., озаглавено "Миграционната криза и крайно десните мрежи в Европа: Казусът на Сърбия", Марина Лазетич, изследовател на екстремистките движения, пише:</p>
      <p>"Радикалните крайнодесни движения, прикрити като хуманитарни и правозащитни организации, помагащи на сърбите в Косово, започнаха да се размножават, а националисти от цяла Европа започнаха да пристигат в Сърбия, за да подкрепят една от малкото крепости на бялата европейска цивилизация в съпротива срещу мюсюлманите и западните агресори. Ако ЕС не успее да предприеме действия и да направи европейската интеграция по-привлекателна за сърбите, възходът на радикални движения в региона може да представлява сериозна заплаха за сигурността".</p>
      <p>Така според изследователите на европейското крайно дясно още преди Воркапич и компания да създадат официалния сръбски клон на "Генерация идентичност", идентаристкото движение има своите интереси в Сърбия като част от своя наратив за борбата с исляма. И този наратив реално се оказва по-издръжлив от самата сръбска организация на движението.</p>
      <p>
        <b>Любопитен момент покрай сръбския клон на "Генерация идентичност", за който Воркапич помага при създаването, е, че до голяма степен членовете й имат тесни връзки със Сръбска радикална партия (СРС) на Войслав Шешел.</b>
      </p>
      <p>Според Воркапич ако е имало членове на СРС в "Генерация идентичност", те са прекратили партийната си дейност след присъединяването към движението.</p>
      <p>Според критици на партията обаче сръбската "Генерация идентичност" е само опит за ребрандиране на СРС и отърваване от негативния, крайно радикален имидж, който тя натрупва през 90-те като коалиционен партньор на Слободан Милошевич.</p>
      <p>Идентаристкото движение в Европа отдавна отхвърля етикета "екстремистки" и поддържа дистанция от всякакви организации с по-радикални и екстремистки виждания. Това, до известна степен е и една от причините за последвалото разделение между центъра на движението и сръбския му клон.</p>
      <p>
        <b>За двете си години на съществуване, сръбската група се среща по апартаменти и барове при липсата на действителен офис. Нейните лидери провеждат срещи и с ключови лица от Франция и Австрия, но реално така и не се реализира нещо голямо в Сърбия.</b>
      </p>
      <p>Макар страницата на сръбската "Генерация идентичнпост" да има няколко хиляди харесвания, на публичните й събития се събират по максимум 300 души. Така и не става ясно колко точно са били активните членове на клона.</p>
      <p>В рамките на две години движението провежда публични изказвания по въпроси като ислямизация, миграция и либерално мислене, монтира пътни блокове и организира демонстрация срещу НАТО.</p>
      <p>Публичното лице на движението е студентът по медицина Филип Милинич, бивш член на Радикалната партия на Шешел. Той е също така и бивш член на крайната националистическа група "Национален фронт", като според пожелал да запази анонимност член на групата, Милинич искал тя да се ребрандира и да заеме по-умерената философия на ГИ.</p>
      <p>
        <b>Според наблюдатели и вътрешни лица от сръбския клон на идентаристкото движение цялата организация се е провалила заради няколко основни фактора, един от които, колкото и парадоксално да звучи, е именно въпросът за миграцията.</b>
      </p>
      <p>В западния наратив мигрантите са истински големия проблем за Европа, докато в Сърбия те остават на далеч по-задно място по значимост. Мигрантите само минават през страната, без да се задържат особено по пътя си към Германия, Швеция, Австрия, Франция или някоя от другите държави.</p>
      <p>"Ако европейците всеки ден виждат мигранти, които живеят около тях, широката общественост в Сърбия не осъзнава опасността, която ще представлява този въпрос в бъдеще, защото едва може да види мигрантите", коментира Теса Тесанович, член на Радикалната партия и основател на десния новинарски сайт за Балканите - Balkan Info.</p>
      <p>Важна роля изиграва и недоверието, което двете страни развиват помежду си - западните клонове на движението и сръбският. За представителите на движението от Франция, Австрия и другите западни държави, сръбските и като цяло източно европейските им колеги са твърде екстремистки настроени и с твърде различни идеологически позиции.</p>
      <p>
        <b>За тях е проблем и фактът, че на 9 януари 2018 г. сръбският клон провежда съвместна демонстрация с неонацистката организация "Сръбска акция" пред белградската църква "Св. Сава".</b>
      </p>
      <p>Междувременно сръбската "Генерация идентичност" започва да усеща недоверието от западните си колеги, както и да се дразни на цялостното "надзирателско поведение", което те имат спрямо новия клон, обяснява Воркапич, като допълва, че това отношение от Запада е цялостно към всички нови клонове в Източна Европа.</p>
      <p>Той самият и до днес се разграничава от определението "крайнодесен". На мнение е, че продължава да е просто патриот, като по думите му в това определение няма никаква политика.</p>
      <related>
        <a href="https://www.webcafe.bg/webcafe/obshtestvo/id_212497509_Generatsiya_Identichnost_-_ideolozite_na_kraynoto_dyasno_v_Evropa"/>
      </related>
    </article>
  </body>
</html>