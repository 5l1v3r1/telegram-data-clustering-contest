<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821417-na-posadu-golovi-nazk-pretendue-harkivskij-deputatantikorupcijnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:04:00+00:00"/>
    <meta property="og:title" content="На посаду голови НАЗК претендує харківський депутат-антикорупційник"/>
    <meta property="og:description" content="Депутат Харківської обласної ради Дмитро Булах претендує на посаду голови Національного агентства з питань запобігання корупції."/>
  </head>
  <body>
    <article>
      <h1>На посаду голови НАЗК претендує харківський депутат-антикорупційник</h1>
      <h2>Депутат Харківської обласної ради Дмитро Булах претендує на посаду голови Національного агентства з питань запобігання корупції.</h2>
      <address>
        <time datetime="2019-11-19T17:04:00+00:00">19 Nov 2019, 17:04</time>
      </address>
      <p>Про це свідчить його <a href="https://public.nazk.gov.ua/declaration/686fa0a8-56ab-49c0-b728-006382b1ca62">декларація</a>, подана в якості кандидата.</p>
      <p>Харків’янину 36 років. У рідному місті він відомий за своєю діяльністю в громадській організації «Харківський антикорупційний центр», співзасновником якої є. ГО викриває сумнівні тендери, зокрема, департаментів і комунальних підприємств міськради Харкова.</p>
      <p>У 2015 році Булах став депутатом Харківської обласної ради VII скликання від «Самопоміч». А в липні 2018-го вийшов з політичної партії. На позачергових парламентських виборах у цьому році був сьомим номером у списку партії «Рух нових сил» Міхеїла Саакашвілі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821250-eksdeputat-dzenzerskij-prihovav-47-milarda-borgiv-nabu-povidomilo-pro-pidozru.html">Ексдепутат Дзензерський приховав 4,7 мільярда боргів — НАБУ повідомило про підозру</a>
      </blockquote>
      <p>У декларації Булах вказав, що в 2018 році отримав 92 тисячі гривень зарплати в «Харківському антикорупційному центрі», 253,9 тис. грн склав дохід від підприємницької діяльності. Дружина Булаха як підприємець заробила 772,29 тис. грн.</p>
      <p>Депутат облради також задекларував заощадження: 7,5 тис. дол. і 43,5 тис. грн готівкою і 2,774 тис. дол. на банківському рахунку. Заощадження його дружини становлять 8,3 тис.м дол. готівкою. Крім того, у сім'ї є кредити: на суми 23179 і 40873 грн. Родина має будинок площею 188 кв. м і квартиру площею 38 кв. м у Харкові. Дружина Булаха володіє автомобілем Volkswagen Golf Plus 2008 р.в.</p>
      <p>
        <i>фото: НАКИПЕЛО</i>
      </p>
    </article>
  </body>
</html>