<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426066/se-oriako-shmeio-leitoyrgias-to-kthmatologio-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T17:00:02+00:00"/>
    <meta property="og:title" content="Σε οριακό σημείο λειτουργίας το Κτηματολόγιο της Ρόδου"/>
    <meta property="og:description" content="«Όταν μεγαλώσεις να σπουδάσεις, να γίνεις δικηγόρος»!"/>
  </head>
  <body>
    <article>
      <h1>Σε οριακό σημείο λειτουργίας το Κτηματολόγιο της Ρόδου</h1>
      <h2>“Λύσεις υπάρχουν αρκεί να υπάρχει πολιτική βούληση” τονίζει ο πρόεδρος του Δικηγορικού Συλλόγου Β. Περίδης</h2>
      <address><time datetime="2019-11-19T17:00:02+00:00">19 Nov 2019, 17:00</time> by <a rel="author">Ελευθερία Πελλού</a></address>
      <p>
        <b>«Όταν μεγαλώσεις να σπουδάσεις, να γίνεις δικηγόρος»!</b>
      </p>
      <p>
        <b>Κάπως έτσι τα παλαιότερα χρόνια παρότρυναν οι γονείς τα παιδιά τους να επιλέξουν το επάγγελμά τους. Φυσικά εκείνα – τα δύσκολα χρόνια- λίγοι ήταν εκείνοι που κατάφερναν να σπουδάσουν. Σήμερα είναι διαφορετικά τα πράγματα, αν και ακόμη το επάγγελμα του δικηγόρου εξακολουθεί να προσελκύει πολλά νέα παιδιά!<br/>Αδιαμφισβήτητα ο Δικηγορικός Σύλλογος Ρόδου είναι ο μεγαλύτερος επιστημονικός σύλλογος της περιοχής μας. Με 456 εγγεγραμμένα μέλη από τα οποία τα 430 είναι ενεργά, είναι ο επαγγελματικός αυτός κλάδος που έχει και αρκετά προβλήματα να αντιμετωπίσει.</b>
      </p>
      <p>Για αυτά ακριβώς τα προβλήματα ζητήσαμε να μας μιλήσει ο πρόεδρος του Δικηγορικού Συλλόγου Ρόδου κ. Βασίλης Περίδης, ο οποίος δηλώνει ότι υπάρχει «υπερκορεσμός» πλέον στο επάγγελμα του δικηγόρου τοπικά, αναφέρεται στα προβλήματα που ο επαγγελματίας δικηγόρος έχει να αντιμετωπίσει κατά την άσκηση των καθηκόντων του, αλλά και στο «καυτό» θέμα του Κτηματολογίου. Ο κ. Περίδης ρωτήθηκε επίσης και για το Δικαστικό Μέγαρο αλλά και τα προβλήματα υποστελέχωσης που αντιμετωπίζουν οι υπηρεσίες του.</p>
      <p>Σε κάθε περίπτωση ο πρόεδρος του Δικηγορικού Συλλόγου Ρόδου αν και μιλάει για τόσο σοβαρά θέματα δεν χάνει την αισιοδοξία του, καθόλη τη διάρκεια της συζήτησης και επισημάνει ότι: «Μαγικές λύσεις δεν υπάρχουν. Όμως οφείλουμε να κοιτάξουμε μπροστά και να συνεχίσουμε να αγωνιζόμαστε για ένα καλύτερο μέλλον»!</p>
      <p><b>Το επάγγελμα του δικηγόρου ακόμη και σήμερα αποτελεί πρώτη επαγγελματική επιλογή για αρκετά νέα παιδιά τα οποία κοπιάζουν για να καταφέρουν να εισαχθούν σε κάποια από τις νομικές σχολές. Σε τοπικό επίπεδο, πιστεύετε ότι η Ρόδος «αντέχει» και άλλους επαγγελματίες του κλάδου;</b><br/>Υπάρχει ήδη υπερκορεσμός. Οι νέοι δικηγόροι γεμάτοι όνειρα μπαίνουν στο χώρο, αλλά γρήγορα οι προσδοκίες τους διαψεύδονται. Κάποιοι μεταναστεύουν στο εξωτερικό, άλλοι εγγράφονται στους Δικηγορικούς Συλλόγους χωρίς να δηλώνουν έναρξη εργασιών στη Δ.Ο.Υ., ενώ άλλοι επειδή δεν μπορούν να συντηρήσουν γραφεία δηλώνουν ως έδρα την κατοικία τους.</p>
      <p>Όμως δεν πρέπει να απογοητεύονται, διότι η επιτυχία στηρίζεται στις ικανότητες, στην προσωπικότητα και στις γνώσεις του καθενός. Ο ικανός αργά ή γρήγορα θα ξεχωρίσει και θα πετύχει. Χρειάζεται υπομονή και επιμονή.</p>
      <p><b>Ποια τα κυριότερα προβλήματα που αντιμετωπίζει ο νομικός που δραστηριοποιείται στην περιοχή μας και πώς αυτά έχουν αλλάξει τα τελευταία χρόνια;</b><br/>Ο δικηγόρος καλείται να αντιμετωπίσει τον υπερεπαγγελματισμό, τη γραφειοκρατία, τις χαμηλές αμοιβές, τα δύσκολα ωράρια εργασίας, την αδυναμία κάλυψης των αυξημένων ασφαλιστικών και φορολογικών του βαρών και γενικά την αβεβαιότητα για το μέλλον. Σε τοπικό επίπεδο η προβληματική λειτουργία του Κτηματολογίου, δυσχεραίνει το έργο των Δικηγόρων.</p>
      <p><b>Σημαντικό «στήριγμα» σε κάθε κλάδο, και πολύ δε περισσότερο στους δικηγόρους είναι ο Σύλλογός σας. Με ποιο τρόπο «στηρίζετε» τους συναδέλφους σας (ως πρόεδρος και σε συνεργασία πάντα με τα λοιπά μέλη του Διοικητικού Συμβουλίου);</b><br/>Ο Σύλλογός μας βρίσκεται πάντα κοντά στα μέλη μας. Σε συνεργασία με τον Λογαριασμό Ενίσχυσης Αλληλοβοήθειας Δικηγόρων Ρόδου (ΛΕΑΔΡ) καταβάλλουμε στα μέλη μας μέρος της δαπάνης ιατροφαρμακευτικής τους περίθαλψης, επίδομα μητρότητας, ενίσχυση δαπάνης βρεφονηπιακών σταθμών, μέρος της δαπάνης του προγράμματος ομαδικής ιδιωτικής ασφάλισης υγείας, ενίσχυση για παρακολούθηση σεμιναρίων εκτός Ρόδου. Επιπλέον διοργανώνουμε επιμορφωτικές εκδηλώσεις, στηρίζουμε οικονομικά την ποδοσφαιρική ομάδα, την ομάδα μπάσκετ, το Μουσικό Σύνολο και τη θεατρική ομάδα του Συλλόγου. Ως Διοικητικό Συμβούλιο παρεμβαίνουμε για θέματα που αφορούν τους Δικηγόρους και μεταφέρουμε την άποψη του Συλλόγου στη Διοίκηση, στην κοινωνία, στους Δικαστές, στην Ολομέλεια και στους άλλους φορείς. Προσωπικά η πόρτα του γραφείου μου είναι πάντα ανοικτή σε όλους τους συναδέλφους.</p>
      <p><b>Ένα σημαντικό κομμάτι στην πορεία ενός δικηγόρου, στο οποίο απαιτείται να δίνει ιδιαίτερη σημασία, είναι η συνεχής επιμόρφωσή του. Με ποιο τρόπο συνδράμει προς αυτή την κατεύθυνση ο Δικηγορικός Σύλλογος Ρόδου;</b><br/>Με τη διοργάνωση επιμορφωτικών ημερίδων και σεμιναρίων, με επιδότηση μέρους των εξόδων για παρακολούθηση σεμιναρίων εκτός Ρόδου από τα μέλη μας. Επιπλέον διαθέτουμε μια πλούσια βιβλιοθήκη την οποία εμπλουτίζουμε κάθε χρόνο με νέες εκδόσεις, ενώ ετοιμάζουμε και την επανέκδοση του περιοδικού της Δωδεκανησιακής Νομολογίας.</p>
      <p><b>Το Κτηματολόγιο της Ρόδου είναι ένα «καυτό» θέμα και η λειτουργία του απασχολεί πολύ τους συναδέλφους σας καθώς ένα μεγάλο κομμάτι της δουλειάς σας έχει να κάνει με αυτό. Ωστόσο τα προβλήματα που υπάρχουν φαντάζουν τεράστια και ανυπέρβλητα. Είναι πράγματι έτσι ή υπάρχουν τρόποι και λύσεις για τη βελτίωση της λειτουργίας του και ποιοι είναι αυτοί;</b><br/>Πράγματι το Κτηματολόγιο Ρόδου είναι ίσως το πιο ακανθώδες πρόβλημα που αντιμετωπίζουμε, όχι πλέον ως δικηγόροι Ρόδου, αλλά ως ροδιακή κοινωνία.</p>
      <p>Το Κτηματολόγιο Ρόδου δημιουργήθηκε επί Ιταλικής κατοχής και ως πρωτοποριακό σύστημα παρέχει ασφάλεια στις συναλλαγές, διότι ο έλεγχος της νομιμότητας των πράξεων που καταχωρούνται, πραγματοποιείται από Κτηματολογικό Δικαστή. Συντέλεσε τα μέγιστα στην ανάπτυξη του νησιού, στην προσέλκυση επενδύσεων στη χώρα και στην εισροή εσόδων στο Δημόσιο.</p>
      <p>Σήμερα λόγω της έλλειψης μηχανοργάνωσης και εκσυγχρονισμού του, της συνεχούς αποψίλωσής του από προσωπικό και της αύξησης του όγκου των εκκρεμοτήτων του, βρίσκεται σε οριακό σημείο λειτουργίας. Να σημειωθεί ότι εκκρεμούν περισσότερες από 20.000 πράξεις για καταχώριση στα βιβλία του.<br/>Απαιτούνται μήνες για τη χορήγηση πιστοποιητικών ιδιοκτησίας, βαρών, μη διεκδικήσεως κ.λπ., όπως και για την καταχώριση πράξεων στα βιβλία του.</p>
      <p>Η περαιτέρω καθυστέρηση καταχώρισης των εκκρεμών πράξεων εμποδίζει την εναρμόνισή του με τον φορέα του Ελληνικού Κτηματολογίου και τον εκσυγχρονισμό του.<br/>Πρόσφατα με πρωτοβουλία μας σε συνεργασία με το ΤΕΕ και τον Σύλλογο Τοπογράφων Μηχανικών κινητοποιήθηκαν φορείς και βουλευτές για την επίλυση των προβλημάτων του και επισκέφθηκε το νησί επιτελική ομάδα του φορέα, που συναντήθηκε με τον κ. Περιφερειάρχη, τον κ. Δήμαρχο, αλλά και εμάς. Συζητήθηκε το θέμα, προτάθηκαν λύσεις, έγιναν κάποια βήματα, αλλά το πρόβλημα εστιάζεται κυρίως στην έλλειψη προσωπικού και μηχανοργάνωσης. Λύσεις υπάρχουν, αρκεί να υπάρχει πολιτική βούληση. Απαιτείται συνεχής προσπάθεια και όχι εφησυχασμός.</p>
      <p><b>Τα τελευταία χρόνια το κτήριο που στεγάζει τα δικαστήριά μας αντιμετωπίζει οξυμένα προβλήματα αναφορικά με την κατάσταση στην οποία βρίσκεται. Έχουν γίνει αρκετές ενέργειες σε συνεργασία με τοπικούς φορείς και φυσικά δικαστές, εισαγγελείς, υπαλλήλους κ.α. χωρίς ουσιαστικό αποτέλεσμα. Πού βρισκόμαστε με το θέμα αυτό σήμερα και ποιες οι δικές σας θέσεις και απόψεις ως Δικηγορικός Σύλλογος Ρόδου;</b><br/>Το Δικαστικό Μέγαρο έχει παραδοθεί στη φθορά του χρόνου και αντιμετωπίζει σοβαρά προβλήματα, αφού δεν έχουν πραγματοποιηθεί οι απαραίτητες εργασίες συντήρησης εδώ και πολλά χρόνια. Πέφτουν κομμάτια επιχρισμάτων εξωτερικά με κίνδυνο τραυματισμού περαστικών, ενώ στο κεντρικό ακροατήριο όταν βρέχει τοποθετείται κουβάς συλλογής των όμβριων υδάτων. Χρειάζεται άμεσα τοποθέτηση μόνωσης στο δώμα, στο οποίο εισχωρούν τα νερά της βροχής και το διαβρώνουν συνεχώς, συντήρηση και αποκατάσταση του εξωτερικού κελύφους του κτηρίου, των εξωτερικών ξύλινων κουφωμάτων και αποξήλωση και αντικατάσταση των κοινόχρηστων ειδών υγιεινής. Οι ενέργειες όλων μας συνεχίζονται και αναμένουμε σχετική μελέτη που ετοιμάζει η Περιφέρεια, η οποία θα είναι έτοιμη μάλλον μέχρι τέλος του χρόνου. Μετά τη ολοκλήρωση της μελέτης θα γίνουν εκ νέου συναντήσεις στο Υπουργείο όλων των συναρμόδιων φορέων για να εγκριθεί και να προχωρήσει το έργο. Η προσπάθεια είναι μονόδρομος.</p>
      <p><b>Ένα άλλο σημαντικό ζήτημα, για το οποίο θα θέλαμε την άποψή σας, είναι η έλλειψη προσωπικού στις υπηρεσίες των Δικαστηρίων.</b><br/>Δυστυχώς ο διαγωνισμός με τον οποίο θα προσλαμβάνετο προσωπικό στα Δικαστήρια της Ρόδου ακυρώθηκε, ενώ είχαν οριστικοποιηθεί οι πίνακες. Έχουν έλθει κάποιοι υπάλληλοι από μετατάξεις, οι οποίοι όμως δεν επαρκούν. Η έλλειψη προσωπικού εκτός του ότι δυσχεραίνει την εξυπηρέτηση του πολίτη, συντελεί και στην ταλαιπωρία Δικαστών, Δικηγόρων και Διαδίκων και καθυστερεί την απονομή της Δικαιοσύνης.</p>
      <p><b>Υπάρχουν αρκετά παράπονα (φαντάζομαι θα έχουν γίνει αποδέκτες κατά καιρούς και τα μέλη του συλλόγου σας) για την καθυστέρηση στις εκδικάσεις διαφόρων υποθέσεων. Τι πιστεύετε ότι θα πρέπει να αλλάξει ώστε να έχουμε σε τοπικό αλλά και γενικότερα, γρηγορότερη απονομή της δικαιοσύνης;</b><br/>Παρά τις συνεχείς νομοθετικές παρεμβάσεις η ταχύτητα απονομής της δικαιοσύνης παραμένει αργή.</p>
      <p>Χρειάζεται πρόσληψη περισσοτέρων δικαστικών λειτουργών, υπαλλήλων και βελτίωση της υλικοτεχνικής υποδομής. Δεν μπορεί στο Πρωτοδικείο Ρόδου οι αποφάσεις να μην καταχωρούνται ηλεκτρονικά, όταν αυτό γίνεται στο Ειρηνοδικείο με άριστα αποτελέσματα. Επιβάλλεται να καθιερωθεί και στην πράξη πλέον η κατάθεση των δικογράφων ηλεκτρονικά σε όλη την Ελλάδα. Να αλλάξει η δομή των αποφάσεων για να μπορούν να εκδίδονται ταχύτερα, να απλοποιηθεί η διαδικασία κίνησης και εξέλιξης της ποινικής δίκης, να διευρυνθεί η ποινική συνδιαλλαγή στο σύνολο των οικονομικών εγκλημάτων και να επεκταθεί το σύστημα εξώδικου συμβιβασμού όχι μόνο στις αστικές, αλλά και στις οικονομικές και ποινικές υποθέσεις. Όλα τα παραπάνω συνδέονται άρρηκτα με την ταχύτερη απονομή της Δικαιοσύνης και εφαρμόζονται ήδη σε άλλες χώρες.</p>
      <p>Μαγικές λύσεις δεν υπάρχουν. Όμως οφείλουμε να κοιτάξουμε μπροστά και να συνεχίσουμε να αγωνιζόμαστε για ένα καλύτερο μέλλον.</p>
    </article>
  </body>
</html>