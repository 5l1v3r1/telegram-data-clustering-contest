<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653900/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T17:37:00+00:00"/>
    <meta property="og:title" content="Глава МЗС: Бундестаг проголосував щодо &quot;Північного потоку-2&quot; так, як обіцяв"/>
    <meta property="og:description" content="Міністр закордонних справ Німеччини Гайко Маас заявив, що Бундестаг ухвалив рішення щодо газопроводу “Північний потік-2” саме так, як і обіцяв."/>
  </head>
  <body>
    <article>
      <h1>Глава МЗС: Бундестаг проголосував щодо "Північного потоку-2" так, як обіцяв</h1>
      <address>
        <time datetime="2019-11-19T17:37:00+00:00">19 Nov 2019, 17:37</time>
      </address>
      <p>Міністр закордонних справ Німеччини Гайко Маас заявив, що Бундестаг ухвалив рішення щодо газопроводу "Північний потік-2" саме так, як і обіцяв.</p>
      <p>Як повідомляє "Європейська правда", про це він заявив на пресконференції у Києві.</p>
      <p>Маас наголосив, що хоче розвіяти певні спекуляції навколо "газової" теми, які виникли останнім часом.</p>
      <p>"Я хочу прибрати деякі спекуляції, які були останніми днями. Німецький Бундестаг ухвалив Європейську директиву про газ саме так, як ми це і обіцяли", - сказав міністр.</p>
      <p>Він наголосив, що Німеччина виступає за те, що транзит російського газу через територію України має тривати і після 2019 року.</p>
      <p>"Ми підтримуємо переговори щодо транзиту газу через Україну. Ми вважаємо, що транзит варто продовжувати і після 2019 року", - сказав Маас.</p>
      <p>Минулого тижня Бундестаг з другої спроби <b><a href="https://www.eurointegration.com.ua/news/2019/11/13/7103012/">ухвалив</a></b> енергетичне законодавство, яке стосується газопроводу "Північний потік-2". Початково документ містив поправки, які дозволяли вивести з-під дії європейських правил частину газопровід і тим самим прибрати останні перепони для завершення будівництва газогону та його запуску.</p>
      <p>В українському уряд заявили, що з ухваленого законодавства <b><a href="https://www.eurointegration.com.ua/news/2019/11/13/7103013/">прибрали</a></b> проблемні норми.</p>
      <p>Європейська правда</p>
    </article>
  </body>
</html>