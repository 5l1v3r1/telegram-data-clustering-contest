<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622362/%D8%A8%DB%8C%D8%A7%D9%86%DB%8C%D9%87-%D8%A7%D8%B1%D8%AA%D8%B4-%D9%85%D9%82%D8%A7%D8%A8%D9%84-%D8%AA%D8%AC%D8%A7%D9%88%D8%B2-%D8%AF%D8%B4%D9%85%D9%86%D8%A7%D9%86-%D8%A8%D8%A7-%D9%82%D8%AF%D8%B1%D8%AA-%D8%A7%DB%8C%D8%B3%D8%AA%D8%A7%D8%AF%D9%87-%D8%A7%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T17:03:00+00:00"/>
    <meta property="og:title" content="بیانیه ارتش: مقابل تجاوز دشمنان با قدرت ایستاده ایم"/>
    <meta property="og:description" content="ارتش جمهوری اسلامی ایران در بیانیه ای آمادگی و هوشیاری کامل دفاع از استقلال، تمامیت ارضی و نظام جمهوری اسلامی ایران را اصلی اجتناب ناپذیر برای همگان دانسته و تاکیدکرد: برای صیانت از مردم شریف و حفظ دستاوردهای نظام مقابل هرگونه تعدی و تجاوز دشمنان با تمام قدرت ایستاده است."/>
  </head>
  <body>
    <article>
      <h1>بیانیه ارتش: مقابل تجاوز دشمنان با قدرت ایستاده ایم</h1>
      <address>
        <time datetime="2019-11-19T17:03:00+00:00">19 Nov 2019, 17:03</time>
      </address>
      <p>
        <i>ارتش جمهوری اسلامی ایران در بیانیه ای آمادگی و هوشیاری کامل دفاع از استقلال، تمامیت ارضی و نظام جمهوری اسلامی ایران را اصلی اجتناب ناپذیر برای همگان دانسته و تاکیدکرد: برای صیانت از مردم شریف و حفظ دستاوردهای نظام مقابل هرگونه تعدی و تجاوز دشمنان با تمام قدرت ایستاده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روز سه شنبه پایگاه اطلاع رسانی ارتش جمهوری اسلامی ایران، در این بیانیه که امروز منتشر شد، ‌آمده است: همزمان با تمرکز بر استمرار امنیت و آرامش در میهن عزیزمان و ضرورت روشنگری مردم از دسیسه‌ها و توطئه‌های از پیش طراحی شده دشمنان نظام، ضرورت دارد هوشیاری و ارتقاء آمادگی‌ها برای مقابله با هرگونه توطئه‌ای که امنیت مرزهای ایران اسلامی را تهدید کند، مورد توجه قرار گیرد.</p>
      <p>این بیانیه می افزاید: دشمنان قسم خورده انقلاب اسلامی از چهار دهه پیش تاکنون در جهت فروپاشی نظام مقدس جمهوری اسلامی ایران از هیچ تلاشی فروگذار نکرده‌اند و همواره با نقشه‌های متعدد درصدد تحقق این خیال خام بوده‌اند.</p>
      <figure>
        <img src="https://aftabnews.ir/files/fa/news/1398/8/28/361239_299.jpg"/>
      </figure>
      <p>در بیانیه ارتش آمده است: در مقطعی که جبهه مقاومت با غلبه بر تروریسم دست‌ساخته و مورد حمایت آمریکا فصل جدیدی از پیروزی ملت‌های مسلمان منطقه را رقم زده و جمهوری اسلامی ایران مقتدرانه در مقابل فشار حداکثری دشمن مقاومت کرده و دشمن را در موضع ضعف و استیصال قرار داده است، کینه ورزان و دشمنان زخم خورده اسلام و انقلاب به فتنه جدیدی علیه انقلاب روی آورده‌اند و با بهره‌گیری از تمامی عده و عٌده و افراد مزدور و یا فریب خورده و رسانه های شیطانی به مقابله با انقلاب اسلامی ایران برخاسته‌اند.</p>
      <p>ارتش جمهوری اسلامی تصریح کرد: ارتش جمهوری اسلامی ایران با عنایت به تدابیر روشنگرانه فرماندهی معظم کل قوا در پیش بینی فتنه‌های دشمنان و راهبردها و راه‌کارهای مقابله با آن، یکی از مهمترین ضروریات امروز را مراقبت از توطئه‌هایی می‌داند که امنیت مرزهای زمینی، هوایی و دریایی را تحت تأثیر قرار ‌دهد.</p>
      <p>ارتش جمهوری اسلامی ایران ضمن تحسین مقاومت و بصیرت بی نظیر ملت شریف ایران اسلامی مقابل فشارهای اقتصادی ناشی از تحریم‌های ظالمانه استکبار تاکید کرد: فرزندان ملت در ارتش ضمن محکومیت حرکات مذبوحانه دشمنان در حوادث اخیر و ابراز خشنودی از اهتمام مردم و رهنمودهای حکیمانه رهبر معظم انقلاب اسلامی (مد ظله العالی) و تلاش دستگاه‌های حاکمیتی و نهادهای انتظامی و امنیتی در فرونشاندن این توطئه، آمادگی و هوشیاری کامل دفاع از استقلال، تمامیت ارضی و نظام جمهوری اسلامی ایران را با حفظ و ارتقای آمادگی‌های دفاعی، اصلی اجتناب ناپذیر برای همگان دانسته و یادآور می‌شود در این راه و برای صیانت از مردم شریف و حفظ دستاوردهای نظام در مقابل هرگونه تعدی و تجاوز دشمنان با تمام قدرت ایستاده است.</p>
    </article>
  </body>
</html>