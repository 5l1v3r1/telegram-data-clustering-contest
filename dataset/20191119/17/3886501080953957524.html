<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119536-amnesti-preko-100-ljudi-moguce-ubijeno-u-protestima-u-iranu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T17:45:04+00:00"/>
    <meta property="og:title" content="Amnesti: Preko 100 ljudi moguće ubijeno u protestima u Iranu (VIDEO)"/>
    <meta property="og:description" content="Nevladina organizacija Amnesti Internešenal (Amnesty International) saopštila je danas, pozivajući se na &quot;verodostojne izveštaje&quot; da veruje da je najmanje 106 ljudi ubijeno za vreme protesta u Iranu zbog povećanja cene goriva.Ova organizacija je navela da su vlasti pribegavale ubojitoj sili tokom &quot;mirnih&quot; protesta koji su počeli u petak u Iranu.&quot;Najmanje 106 demonstranata u 21 gradu je ubijeno, prema verodostojnim informacijama&quot;, navela je ova nevladina organizacija za odbranu ljudskih prava.Iranska vlada, koja nije zvanično objavila broj nastradalih za sada nije reagovala na ovaj izveštaj.Amnesti je dodala da veruje da bi pravi broj nastradalih mogao da bude i mnogo veći i da neki izveštaji ukazuju da je moguće da je čak 200 ljudi ubijeno.Iran je u medjuvremenu zatvorio internet i rasporedio policiju i snage za suzbijanje demonstracija da zaustavi nemire.Veruje se da se demonstracije i dalje održavaju u zemlji.Nije jasno koliko ljudi je uhapšeno, povredjeno i ubijeno u protestima koji su počeli u petak i brzo…"/>
  </head>
  <body>
    <article>
      <h1>Amnesti: Preko 100 ljudi moguće ubijeno u protestima u Iranu (VIDEO)</h1>
      <address>
        <time datetime="2019-11-19T17:45:04+00:00">19 Nov 2019, 17:45</time>
      </address>
      <slideshow>
        <figure>
          <img src="https://static.beta.rs/thumbs/065f5d17.555x371.jpg"/>
        </figure>
        <figure>
          <img src="https://static.beta.rs/thumbs/302b5783.555x371.jpg"/>
        </figure>
        <figure>
          <img src="https://static.beta.rs/thumbs/aecb34a2.495x371.jpg"/>
        </figure>
        <figure>
          <img src="https://static.beta.rs/thumbs/a7ed59d7.556x371.jpg"/>
        </figure>
        <figure>
          <img src="https://static.beta.rs/thumbs/c4314abc.495x371.jpg"/>
        </figure>
        <figure>
          <img src="https://static.beta.rs/thumbs/a783f7ef.556x371.jpg"/>
        </figure>
        <figure>
          <img src="https://static.beta.rs/thumbs/026c5a4a.619x371.jpg"/>
        </figure>
        <figure>
          <img src="https://static.beta.rs/thumbs/adbb6b8f.495x371.jpg"/>
        </figure>
        <figure>
          <img src="https://static.beta.rs/thumbs/eec69ab0.608x371.jpg"/>
        </figure>
        <figure>
          <img src="https://static.beta.rs/thumbs/ad26d55f.495x371.jpg"/>
        </figure>
      </slideshow>
      <p><b>Nevladina organizacija Amnesti Internešenal (Amnesty International) saopštila je danas, pozivajući se na "verodostojne izveštaje" da veruje da je najmanje 106 ljudi ubijeno za vreme protesta u Iranu zbog povećanja cene goriva.</b><br/><br/>Ova organizacija je navela da su vlasti pribegavale ubojitoj sili tokom "mirnih" protesta koji su počeli u petak u Iranu.<br/><br/>"Najmanje 106 demonstranata u 21 gradu je ubijeno, prema verodostojnim informacijama", navela je ova nevladina organizacija za odbranu ljudskih prava.<br/><br/>Iranska vlada, koja nije zvanično objavila broj nastradalih za sada nije reagovala na ovaj izveštaj.<br/><br/>Amnesti je dodala da veruje da bi pravi broj nastradalih mogao da bude i mnogo veći i da neki izveštaji ukazuju da je moguće da je čak 200 ljudi ubijeno.<br/><br/>Iran je u medjuvremenu zatvorio internet i rasporedio policiju i snage za suzbijanje demonstracija da zaustavi nemire.<br/><br/>Veruje se da se demonstracije i dalje održavaju u zemlji.<br/><br/>Nije jasno koliko ljudi je uhapšeno, povredjeno i ubijeno u protestima koji su počeli u petak i brzo se proširili u najmanje 100 gradova u zemlji. Vlasti su blokirale internet u subotu.<br/><br/>Visoki komesarijat UN za ljudska prava osudio je danas upotrebu sile, uključujući upotrebu bojeve municije, protiv demonstranata u Iranu, izražavajući zabrinutost zbog informacija o "velikom broju mrtvih".<br/><br/>Vlasti ne govore o tome šta je podstaklo demonstracije. Podizanje cene goriva je bilo još jedno opterećenje za Irance koji već pate zbog velikog pada vrednosti domaće valute posle prošlogodišnjeg jednostranog povlačenja Amerike iz iranskog nuklearnog sporazuma i ponovnog uvodjenja novih sankcija.</p>
      <figure>
        <iframe src="https://www.youtube.com/embed/V7TWMnzd-Qc" width="660" height="388" data-service="Youtube" scrolling="no"/>
      </figure>
    </article>
  </body>
</html>