<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/mini-yekadan-buyuk-katki-215615h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T17:08:34+00:00"/>
    <meta property="og:title" content="Mini YEKA'dan büyük katkı"/>
    <meta property="og:description" content="Kaleli, Mini Yenilenebilir Enerji Kaynak Alanları (YEKA) projesiyle güneş enerjisi sektörünün 650 milyon dolar yatırım çekeceğini belirtti."/>
  </head>
  <body>
    <article>
      <h1>Mini YEKA'dan büyük katkı</h1>
      <h2>Kaleli, Mini Yenilenebilir Enerji Kaynak Alanları (YEKA) projesiyle güneş enerjisi sektörünün 650 milyon dolar yatırım çekeceğini belirtti.</h2>
      <address>
        <time datetime="2019-11-19T17:08:34+00:00">19 Nov 2019, 17:08</time>
      </address>
      <p>Uluslararası Güneş Enerjisi Topluluğu Türkiye Bölümü (GÜNDER) Yönetim Kurulu Başkanı Kutay Kaleli, Mini Yenilenebilir Enerji Kaynak Alanları (YEKA) projesiyle güneş enerjisi sektörünün 650 milyon dolar yatırım çekeceğini belirtti.</p>
      <p>Kaleli, aralıkta ilan edilecek bin megavat kapasiteli mini güneş enerjisi YEKA ihalelerine ilişkin değerlendirmede bulundu. Güneş enerjisi kurulu gücünün geçen ay sonu itibarıyla 5 bin 592 megavata ulaştığını ifade eden Kaleli, önemli sayıda yerli üreticiyle sanayi anlamında gün geçtikçe geliştiklerini söyledi. Kaleli, yıl sonunda lisanslı ve lisanssız güneş enerjisi kapasitesinde toplam 950 megavatlık kurulum, 750 milyon dolar seviyesinde de yatırım beklediklerini kaydetti. Sektörün ve mevzuatın bu alanda yeterli tecrübeye sahip olduğuna işaret eden Kaleli, ‘'Mini YEKA ihalelerinde de küçük kapasitelerde yapılacak yarışmaların yüksek rekabet ortamında geçeceğini ve bu yatırımların 2021-2022 yıllarında gerçekleşeceğini öngörüyoruz. Tüm sektörel oyuncuların ortak talebi ve beklentileri doğrultusunda birden fazla firmanın kazanabileceği, dağıtık ve küçük, orta ölçekli yeni saha uygulamalarının önü açıldı. Mini YEKA projesiyle güneş enerjisi sektörü 650 milyon dolar yatırım çekecek'' dedi.</p>
    </article>
  </body>
</html>