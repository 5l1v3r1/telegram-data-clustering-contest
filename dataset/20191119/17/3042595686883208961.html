<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/overrasket-av-trump/71837641"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T17:40:39+00:00"/>
    <meta property="og:title" content="Overrasket av Trump"/>
    <meta property="og:description" content="Rådgiver for visepresident Mike Pence, Jennifer Williams, forteller at hun ble overrasket da presidenten tvitret om henne søndag. Rådgiver i Det nasjonale sikkerhetsrådet, Alexander Vindman, slakter Trumps Twitter-utspill."/>
  </head>
  <body>
    <article>
      <h1>Overrasket av Trump</h1>
      <h2>Rådgiver for visepresident Mike Pence, Jennifer Williams, forteller at hun ble overrasket da presidenten tvitret om henne søndag. Rådgiver i Det nasjonale sikkerhetsrådet, Alexander Vindman, slakter Trumps Twitter-utspill.</h2>
      <address><time datetime="2019-11-19T17:40:39+00:00">19 Nov 2019, 17:40</time> by <a rel="author">Frode Andresen</a></address>
      <p>Under tirsdagens høring i etterretningskomiteen i Representantenes hus avslørte et av vitnene, Jennifer Williams, at hun ble overrasket over president Trumps Twitter-utspill om henne.</p>
      <p>- Be Jennifer Williams, hvem nå enn det er, om å lese begge utskriftene fra presidentens telefonsamtaler. Be henne også om å lese uttalelsen Ukraina nylig friga. Deretter bør hun møte andre Never Trumpers - som jeg ikke kjenner, og for det meste ikke har hørt om - og utarbeide et bedre angrep! tvitret presidenten søndag.</p>
      <p>
        <b>Da Williams ble spurt om dette under tirsdagens høring, sa hun følgende:</b>
      </p>
      <p>- Jeg ble helt klart overrasket. Jeg forventet ikke å bli nevnt med navn, fortalte hun.</p>
      <p>President Trump omtaler personer som går imot ham som «Never Trumpers». Både Williams og tirsdagens andre vitne, Alexander Vindman, avviste at de synes merkelappen er passende for dem.</p>
      <h3>- Feige angrep</h3>
      <p>I forrige uke gikk Donald Trump til angrep mot den erfarne diplomaten Marie Yovanovitch mens hun vitnet mot presidenten. Yovanovitch ble konfrontert med dette, og erkjente at hun opplevde Trumps angrep som truende.</p>
      <p>
        <b>Alexander Vindman benyttet sin innledningsuttalelse til å kritisere presidentens Twitter-angrep.</b>
      </p>
      <p>- Jeg vil understreke at de uakseptable karakterangrepene på disse ærefulle tjenestemennene er forkastelige. Det er naturlig å være uenige, og å delta i en opphetet debatt, men vi må heve oss over slike feige angrep, sa han.</p>
      <h3>Vitner</h3>
      <p>Tirsdag ettermiddag vitner rådgiver for visepresident Mike Pence, Jennifer Williams, og Ukraina-ekspert i Det nasjonale sikkerhetsrådet, Alexander Vindman, for etterretningskomiteen i Representantenes hus i forbindelse med riksrettsprosessen mot president Donald Trump.</p>
      <p>Både Williams og Vindman lyttet til president Trumps telefonsamtale med Ukrainas president, Volodymyr Zelenskyj, 25. juli. Der ba Trump Zelenskyj om å etterforske presidentkandidat Joe Biden og hans sønn som en tjeneste.</p>
      <h3>- Upassende</h3>
      <p>Williams forteller at hun opplevde det som en «uvanlig» samtale, ettersom det framsto som at de diskuterte saker som angår innenrikspolitikk. Vindman forteller at telefonsamtalen «bekymret» ham, og at det han hørte var «upassende».</p>
      <p>Vindman forteller at USAs ambassadør til EU, Gordon Sondland, fortalte til USAs tidligere nasjonale sikkerhetsminister, John Bolton, at for at Zelenskyj skulle få møte Trump i Det hvite hus, måtte Ukraina åpne etterforskning.</p>
      <p>Donald Trump har hele tiden nektet for å ha forsøkt å presse Ukrainas president til å åpne en etterforskning som kan sverte Demokratene før presidentvalget i 2020.</p>
    </article>
  </body>
</html>