<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/casco-tudnivalok/"/>
    <meta property="og:site_name" content="FEMINA"/>
    <meta property="article:published_time" content="2019-11-19T17:46:03+00:00"/>
    <meta property="og:title" content="Hogyan csökkentheted a cascót? 6 dolog, amit mindenkinek tudnia kellene a biztosításról"/>
    <meta property="og:description" content="Tudnivalók a cascóról: ha autód van, ezekkel muszáj tisztában lenned."/>
  </head>
  <body>
    <article>
      <h1>Hogyan csökkentheted a cascót? 6 dolog, amit mindenkinek tudnia kellene a biztosításról</h1>
      <h2>Tudnivalók a cascóról: ha autód van, ezekkel muszáj tisztában lenned.</h2>
      <address><time datetime="2019-11-19T17:46:03+00:00">19 Nov 2019, 17:46</time> by <a rel="author">Femina</a></address>
      <p>Miközben az Európai Autógyártók Szövetsége szerint augusztusban éves összevetésben 8,4%-kal, 1,04 millió darabra csökkent az értékesített új autók száma az EU-ban, addig Magyarországon a nyár utolsó hónapjában 20,8%-kal, 15 618 darabra nőttek az eladások. Viszont nemcsak az új autók száma nő: az alkatrészárak és a szervizek munkadíjai is emelkednek.</p>
      <p>Ezért hasznos a törés, lopás vagy természeti károk ellen védelmet nyújtó casco biztosítás, amelynek néhány jellemzőjét az UNION Biztosító ismertette részletesen. Ha van autód, a következő információk számodra is nagyon hasznosak lesznek.</p>
      <h3>Így lesz kedvezőbb a casco</h3>
      <p>A casco a viszonylag magas kárgyakoriság miatt sajnos nem kifejezetten olcsó: az MNB adatai alapján tavaly év végén az átlagdíj évi 96 918 forint volt, ám ha megfogadsz néhány tanácsot, csökkentheted a díjat. Ha az ember ugyanannál a biztosítónál köti a kötelezőt és a cascót, díjkedvezményt kaphat, illetve a biztosító ilyenkor általában kedvezőbb besorolás alapján számolja a cascobónuszt.</p>
      <figure>
        <img src="https://kep.cdn.indexvas.hu/1/0/3042/30426/304268/30426835_a6b83970ff95544fd439dec398dc436f_wm.jpg"/>
      </figure>
      <p>Akkor is jár kedvezmény, ha nem havi vagy negyedéves részletekben, hanem egyben fizeted be az éves díjat, továbbá, ha nem postai csekken, hanem elektronikus csatornán rendezed a számláidat.</p>
      <h3>Válassz magasabb önrészt!</h3>
      <p>Ezek mellett a casco díját befolyásolja még, hogy milyen százalékos és milyen fix összegű önrészt választasz. Jelentősen csökkenthető a díj, ha 10% helyett 20%-os önrészt, illetve magasabb minimum összeget - 30 vagy 50 ezer forint helyett 100-200 ezret - vállalsz - <a href="https://union.hu/blog/casco-biztositas-9-szabaly"><b>írja az UNION Biztosító cikke</b></a>.</p>
      <p>Ha a járműtulajdonos például 20%-os, de legalább 100 ezer forintos önrészt vállal, akkor egy 400 ezer forintos kárnál 100 ezer forintot ő fizet, 300 ezret pedig a biztosító, míg egy egymillió forintos kárnál 200 ezret az autós áll, és 800 ezret a biztosító.</p>
      <h3>Speciális autód van?</h3>
      <p>A casco díját az önrész mellett a gépjármű típusa, értéke, kárgyakorisága is meghatározza, ám látszólag nagyon hasonló típusoknak is lehet egészen eltérő biztosítási díja itthon. Például egy, az Egyesült Államokból behozott elektromos Fiat 500E, vagy az ausztrál piacra kifejlesztett Ford Mustang Supercar biztosítása körülményesebb és drágább lehet, mint az európai piacra gyártott alapmodelleké.</p>
      <h3>Nem mindenhol érvényes!</h3>
      <p>Bár a magyarok többsége leginkább az Európai Unió területén használja a kocsiját, vannak olyanok is, akik Törökországba, az egykori Szovjetunió utódállamaiba vagy a Balkán EU-n kívüli országaiba is saját autójukkal indulnak útnak. Nekik érdemes alaposan átolvasniuk a cascoszerződésüket - különösen a területi hatályosságra vonatkozó részeket -, az említett országokban bekövetkező károkra ugyanis a hazai biztosítások jelentős része nem fizet.</p>
      <h3>Gondolj a csomagodra és a vadakra is!</h3>
      <p>Sokan nem tudják, de lopás vagy kár esetén a casco általában az autóban tartott értékekre is kiterjed, ami nagyon hasznos lehet, például egy nagyobb értékű műszaki cikk meghibásodása vagy egy drágább gyerekülés sérülése esetén. Még egy érdekesség: Magyarország egész Európa vadban talán leggazdagabb országa, ami persze nem akkora öröm, ha az autóúton találkozunk egy szarvassal.</p>
      <figure>
        <img src="https://kep.cdn.indexvas.hu/1/0/3042/30426/304268/30426867_92667ef4931399a4a30d442a9841f44f_wm.jpg"/>
      </figure>
      <p>Ilyenkor jobb esetben csak az autónk bánja, rosszabb esetben akár az utasok is megsérülhetnek. Érdemes lehet ezért évi pár ezer forintért a vaddal történő ütközésekre kiegészítő biztosítást kérni, ha az nincs benne az alapbiztosításban.</p>
      <h3>A casco senkit sem véd meg saját magától</h3>
      <p>Végül nem szabad elfelejteni, hogy bár a casco a befizető felelőssége esetén kártalanít, egyfajta gondosság ilyenkor is elvárható. Ha például az ember egy 3 tonnás járművel felhajt a Balaton 10 centis jegére, akkor kár esetén nem érdemes a biztosítóhoz fordulni, mert a súlyos gondatlanság kizárja a kártalanítást.</p>
      <p>Ugyanígy a lopás okozta kár is csak akkor érvényesíthető, ha a sértett betartotta a biztosító által szükségesnek tartott védelmi előírásokat. A riasztó, az immobilizer, a GPS, a kormányzár vagy a váltózár egyike szükséges óvintézkedés lehet. Annak sem jár a kártalanítás, aki lejárt forgalmival közlekedett, aki részegen vagy kábítószert fogyasztva vezetett, vagy másfajta súlyos gondatlansággal működtette az autóját.</p>
      <p>
        <i>Fotók: Getty Images</i>
      </p>
      <p>
        <b>Zseniális módszerrel tüntették el a sérülést az autóról</b>
      </p>
      <p>Egy jó karosszéria-lakatos nem olcsó mulatság, ezért vannak, akik inkább kreatív módszerhez folyamodnak, és ahelyett, hogy kijavíttatnák a benyomódást, inkább szerepet adnak neki a kocsi külsején, és hozzá illő rajzzal fedik el.</p>
      <figure>
        <img src="https://kep.index.hu/1/0/2716/27169/271690/27169023_2083529_a20f9adcfc17b798b7054653d9cad68a_wm.jpg"/>
        <figcaption>
          <a href="https://femina.hu/terasz/auto-horpadas/">Nézegess képeket! 7 kép<br/><b>Csúnyán meghúzták a kocsi oldalát: zseniális módszert találtak az újrafényezés helyett</b></a>
        </figcaption>
      </figure>
    </article>
  </body>
</html>