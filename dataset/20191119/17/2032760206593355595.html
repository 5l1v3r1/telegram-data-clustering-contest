<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90026"/>
    <meta property="og:site_name" content="Denník politika"/>
    <meta property="article:published_time" content="2019-11-19T17:35:58+00:00"/>
    <meta property="og:title" content="Danko v súvislosti s rozpočtom dvíha varovný prst, Pellegrini by sa vraj mal priučiť v Česku"/>
    <meta property="og:description" content="19.11.2019 (Webnoviny.sk) – Schválenie rozpočtu verejnej správy na nasledujúce tri roky, o ktorom bude na najbližšej schôdzi rozhodovať parlament, môže byť ohrozené."/>
  </head>
  <body>
    <article>
      <h1>Danko v súvislosti s rozpočtom dvíha varovný prst, Pellegrini by sa vraj mal priučiť v Česku</h1>
      <address><time datetime="2019-11-19T17:35:58+00:00">19 Nov 2019, 17:35</time> by <a rel="author">Webnoviny</a></address>
      <p>19.11.2019 (Webnoviny.sk) – Schválenie rozpočtu verejnej správy na nasledujúce tri roky, o ktorom bude na najbližšej schôdzi rozhodovať parlament, môže byť ohrozené.</p>
      <p>Na utorkovej tlačovej besede to vyhlásil predseda Slovenskej národnej strany Andrej Danko. „<i>Ak sa nespamätá predseda vlády a minister financií, môže byť ohrozené prijímanie štátneho rozpočtu</i>,“ povedal Danko.</p>
      <p>Na Slovensku tak môže byť realitou aj rozpočtové provizórium. Danko pritom nechcel jasne povedať, či rozpočet podporia alebo nie. Uviedol, že dvíhajú varovný prst. „<i>Neviem si už rady</i>,“ skonštatoval.</p>
      <h3>Vnášanie politiky do odbornej témy</h3>
      <p>Podľa Ministerstva financií SR by sa do vysoko odbornej témy, akou je štátny rozpočet, nemala vnášať politika.</p>
      <p>„<i>Prvoradým záujmom koaličných partnerov by malo byť schválenie rozpočtu v súlade so zákonom o rozpočtových pravidlách, teda s deficitom 0,49 % HDP. Ďalšie poslanecké návrhy, ktoré majú negatívny vplyv na výdavkovú stránku rozpočtu, môžu ohroziť jeho prijatie v parlamente</i>,“ reagovala riaditeľka tlačového odboru MF SR Alexandra Gogová.</p>
      <p>Predseda vlády Peter Pellegrini tlačovú konferenciu Andreja Danka nechcel komentovať. „<i>Vníma to ako začiatok predvolebnej kampane SNS</i>,“ odkázal Tlačový a informačný odbor Úradu vlády SR.</p>
      <h3>Lajdáckosť a pohodlnosť</h3>
      <p>Dankovi sa nepáči najmä absencia stretnutí v rámci koaličnej rady. „<i>Nemajú elementárnu slušnosť voči koaličnému partnerovi,“</i> myslí si predseda SNS.</p>
      <p>Ako dodal, pokojne sa môže stať, že rozpočet budú musieť stiahnuť a následne prepracovať. „<i>Bude to kvôli lajdáckosti, neschopnosti a pohodlnosti</i>,“ povedal. Upozornil, že výhrady majú nielen koaliční partneri, ale aj Európska únia.</p>
      <p>Danko zároveň vyzval predsedu vlády, aby sa „<i>priučil</i>“ u našich západných susedov. Podľa neho by sa mali kompetentní spamätať a predložiť obdobné opatrenia ako Andrej Babiš v Čechách. SNS by uvítala prijatie digitálnej dane.</p>
      <p>No kým v Čechách by toto opatrenie malo priniesť stovky miliónov, Ministerstvo financií SR odhadlo, že na Slovensku by to bolo asi 7 mil. eur. „<i>Naši analytici povedia, že je to nepodstatná suma a neoplatí sa tým zaoberať</i>,“ poznamenal Danko.</p>
      <p>Viac k témam: <a href="https://www.webnoviny.sk/tag/digitalna-dan/"><u>digitálna daň</u></a>, <a href="https://www.webnoviny.sk/tag/predseda-slovenskej-narodnej-strany-sns/"><u>predseda Slovenskej národnej strany (SNS)</u></a>, <a href="https://www.webnoviny.sk/tag/premier-slovenskej-republiky/"><u>premiér Slovenskej republiky</u></a>, <a href="https://www.webnoviny.sk/tag/statny-rozpocet/"><u>štátny rozpočet</u></a><br/>Zdroj: Webnoviny.sk – <a href="https://www.webnoviny.sk/danko-v-suvislosti-s-rozpoctom-dviha-varovny-prst-pellegrini-by-sa-vraj-mal-priucit-v-cesku/"><u>Danko v súvislosti s rozpočtom dvíha varovný prst, Pellegrini by sa vraj mal priučiť v Česku</u></a> © SITA Všetky práva vyhradené.</p>
    </article>
  </body>
</html>