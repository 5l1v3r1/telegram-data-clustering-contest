<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/19/ben-kingsli-i-monika-beluchi-v-paiak-v-mrejata.430132"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T17:37:00+00:00"/>
    <meta property="og:title" content="Бен Кингсли и Моника Белучи в &quot;Паяк в мрежата&quot;"/>
    <meta property="og:description" content="Актьорите разплитат загадки във филма на Еран Риклис | Dnes.bg"/>
  </head>
  <body>
    <article>
      <h1>Бен Кингсли и Моника Белучи в "Паяк в мрежата"</h1>
      <h2>Актьорите разплитат загадки във филма на Еран Риклис</h2>
      <address><time datetime="2019-11-19T17:37:00+00:00">19 Nov 2019, 17:37</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Киномания представя премиерно за България филма "Паяк в мрежата" на режисьора Еран Риклис. Винаги е удоволствие, когато на големия екран гледаме Моника Белучи и Бен Кингсли. Този път те ще бъдат в ролите на шпиони в копродукцията между Белгия, Холандия и Израел. </p>
      <p>Вдъхновен от истински събития, "Паяк в мрежата" проследява историята на някогашния таен агент Адерет, чиито шефове са недоволни от методите му на работа и се опитват да го изкарат от играта. Пред него обаче се открива възможност за финално възмездие чрез мисия под прикритие. Той открива следа в сделка за продажба на химически оръжия на диктаторски режим от Средния Изток. Но Мосад изпращат по петите му младия агент Даниел, а мишената му – енигматичната Анджела – го разсейва от целите му.</p>
      <p>"Това, което наистина ме впечатли във филма е, че на преден план излиза човечността. Всеки един от героите носи дълбочината на характера и заедно с това притежава една особена деликатност.", споделя Моника Белучи в свое интервю.</p>
      <p>Забележителният актьорски състав обещава висок адреналин с екшън сцените от филма и едновременно с това насочва вниманието към факта, че светът може да бъде опасно място, в което някои държави се водят единствено от собствения си интерес...</p>
      <p>Освен че ще гледаме Моника Белучи в ролята на съблазнителната Анджела и Бен Кингсли като Адерет, във филма участва и израелският актьор Итай Тиран, който ще влезе в кожата на младия агент Даниел. Прожекцията на филма е на 23 ноември от 20.30 часа в кино "Люмиер Лидл".</p>
    </article>
  </body>
</html>