<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653897/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T17:20:00+00:00"/>
    <meta property="og:title" content="Хакери зламали офшорний Cayman National Bank, витік даних порівнюють з &quot;панамським архівом&quot;"/>
    <meta property="og:description" content="Офшорний Cayman National Bank на острові Мен підтвердив витік даних у результаті зламу, за даними ЗМІ обсяг украдених даних співставний з “панамським архівом”."/>
  </head>
  <body>
    <article>
      <h1>Хакери зламали офшорний Cayman National Bank, витік даних порівнюють з "панамським архівом"</h1>
      <address>
        <time datetime="2019-11-19T17:20:00+00:00">19 Nov 2019, 17:20</time>
      </address>
      <p>Офшорний Cayman National Bank на острові Мен підтвердив витік даних у результаті злому, за даними ЗМІ обсяг украдених даних співставний з "панамським архівом".</p>
      <p>Про це повідомляється <a href="https://www.caymannational.im/news/banking/data-theft-at-cayman-national-in-the-isle-of-man">на сайті банку.</a></p>
      <p>"Розслідування інциденту триває. Cayman National Bank співпрацює з правоохоронними органами з метою виявлення винуватців. Вживаються відповідні дії, щоб забезпечити захист клієнтів банку", - йдеться у повідомленні.</p>
      <p>Водночас у банку не повідомили про масштаб витоку даних. За даними видання <a href="https://unicornriot.ninja/2019/massive-hack-strikes-offshore-cayman-national-bank-and-trust/">UnicornRiot,</a> обсяг украдених даних співставний з "панамським архівом".</p>
      <p>Хакери, за даними UnicornRiot, отримали доступ до даних та рахунків щонайменше 3800 компаній, фондів та фізосіб. Йдеться у тому числі про клієнтів з Кіпру, Великої Британії та Британських Віргінських островів.</p>
      <p>Про злам та витік даних  17 листопада повідомив сайт <a href="https://www.vice.com/en_us/article/vb5agy/phineas-fisher-offers-dollar100000-bounty-for-hacks-against-banks-and-oil-companies">Motherboard,</a> відповідальність за крадіжку даних взяв на себе хакер Фінеас Фішер. Він назвав атаку політично мотивованою і закликав інших хакерів приєднатися до "боротьби з нерівністю і капіталізмом".</p>
      <p>Зазначається, що Фішера пов'язують з угрупованням Anonymous (діє з 2003 року).</p>
      <p>Фішер брав на себе відповідальність за злам британсько-німецького виробника систем відеоспостереження Gamma Group і за атаку на сервери італійської Hacking Team, яка випускає софт для зламу на замовлення поліції і спецслужб. У 2016 році під час спроби військового перевороту в Туреччині Фішер заявив про злам комп'ютерів правлячої партії країни.</p>
      <p>Як відомо, навесні 2017 року учасники Міжнародного консорціуму журналістів-розслідувачів та Центру розслідування корупції і організованої злочинності OCCRP, які раніше оприлюднили проект "Панама Пейперз", отримали доступ до нових документів: нове журналістське розслідування назвали "Передайз Пейперз" або "Документи з райських островів".</p>
      <p>Як відомо, інформація щодо 200 тисяч компаній потрапила до консорціуму в результаті витоку архіву документів панамської юридичної фірми Mossack Fonseca, який отримав назву <a href="https://www.epravda.com.ua/publications/2016/04/4/588238/">panama papers</a>. Дані близько року тому передав журналістам анонім, який використовує псевдонім Джон Доу.</p>
      <p>В документах "Передайз Пйперс" також фігурує <a href="http://www.pravda.com.ua/news/2017/11/5/7160790/">офшор президента Петра Порошенка</a>. Нові дані дозволили журналістам припустити, що Порошенко створив офшорну компанію не для того, аби передати "Рошен" у "сліпий траст", а щоб мінімізувати податки.</p>
      <p>Читайте також: <a href="https://www.epravda.com.ua/publications/2017/11/7/630887/">Від британської королеви до Порошенка: які таємниці чиновників розкрив Paradise Papers</a></p>
      <p>Економічна правда</p>
    </article>
  </body>
</html>