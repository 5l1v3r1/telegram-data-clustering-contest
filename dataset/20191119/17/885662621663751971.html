<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125609/ayto-einai-shedio-metashimatismoy-tis-alpha-bank"/>
    <meta property="og:site_name" content="Insider"/>
    <meta property="article:published_time" content="2019-11-19T17:35:00+00:00"/>
    <meta property="og:title" content="Alpha Bank: Στη νέα Cepal μεταφέρει κόκκινα δάνεια 12 δισ. και προσωπικό"/>
    <meta property="og:description" content="Τι προβλέπει το Στρατηγικό Σχέδιο της Alpha Bank για την περίοδο 2020 - 2022. Οι στόχοι για την επιτάχυνση εξυγίανσης του ισολογισμού της και η αλλαγή σελίδας για την τράπεζα. Νέα διοικητική ομάδα και ισχυροποίηση της εταιρικής διακυβέρνησης."/>
  </head>
  <body>
    <article>
      <h1>Alpha Bank: Στη νέα Cepal μεταφέρει κόκκινα δάνεια 12 δισ. και προσωπικό</h1>
      <h2>Τι προβλέπει το Στρατηγικό Σχέδιο της Alpha Bank για την περίοδο 2020 - 2022. Οι στόχοι για την επιτάχυνση εξυγίανσης του ισολογισμού της και η αλλαγή σελίδας για την τράπεζα. Νέα διοικητική ομάδα και ισχυροποίηση της εταιρικής διακυβέρνησης.</h2>
      <address>
        <time datetime="2019-11-19T17:35:00+00:00">19 Nov 2019, 17:35</time>
      </address>
      <p><b>Σε τιτλοποιήσεις - μαμούθ, μη εξυπηρετούμενων ανοιγμάτων ύψους 12 δισ. ευρώ, μέσω του «Ηρακλή» στοχεύει η Alpha Bank</b>, όπως αποτυπώνεται <b>στο σχέδιο μετασχηματισμού της </b>που παρουσίασε στους επενδυτές.</p>
      <p>Μέσω των τιτλοποιήσεων, η Alpha Bank στοχεύει σε μείωση των μη εξυπηρετούμενων δανείων στην Ελλάδα κατά 73% περίπου.</p>
      <p>Ειδικότερα, όπως προκύπτει από το Στρατηγικό Σχέδιο 2020-2022, η Alpha Bank στοχεύει στη μεταφορά των μη εξυπηρετούμενων ανοιγμάτων στο φορέα διαχείρισης Cepal και πώλησή τους, στη συνέχεια, σε επενδυτή.</p>
      <p>Αναλυτικότερα, το Σχέδιο Μετασχηματισμού της Alpha Bank στοχεύει στα εξής:</p>
      <h3>Επιτάχυνση εξυγίανσης ισολογισμού</h3>
      <p>- Πραγματοποίηση μίας από τις μεγαλύτερες τιτλοποιήσεις Μη Εξυπηρετούμενων Ανοιγμάτων στην Ευρωπαϊκή αγορά, με στόχο την ταχύτερη εξυγίανση του ισολογισμού. Η συναλλαγή, ύψους 12 δισ. ευρώ, θα έχει ως αποτέλεσμα τη μείωση των Μη Εξυπηρετούμενων Δανείων στην Ελλάδα κατά περίπου 73% και θα διαμορφώσει τους δείκτες NPE και NPL σε 20% και 10%, από 44% και 28% αντίστοιχα.</p>
      <p>- Αποτελεσματική χρήση των κεφαλαίων για την αντιμετώπιση των Μη Εξυπηρετούμενων Ανοιγμάτων. Μετά τη συναλλαγή, ο δείκτης κεφαλαίων κοινών μετοχών της κατηγορίας I (CET1) θα διατηρηθεί σε επίπεδα άνω των ελάχιστων εποπτικών απαιτήσεων, με την Τράπεζα να στοχεύει σε CET1 άνω του 15% και δείκτη κεφαλαιακής επάρκειας (CAD) άνω του 17% το 2022, καθώς σκοπεύει να αξιοποιήσει πλήρως το διαθέσιμο περιθώριο 2% για έκδοση κεφαλαίων κατηγορίας ΙΙ (Tier 2). Η συναλλαγή δεν επιφέρει καμία αραίωση του ποσοστού συμμετοχής των μετόχων (dilution).</p>
      <p>- Το «Πρόγραμμα Εγγύησης Ελληνικών Τιτλοποιήσεων – HAPS», το οποίο εισήχθη πρόσφατα από την Eλληνική Kυβέρνηση και αναμένεται να ψηφισθεί στο επόμενο διάστημα, εκτιμάται ότι θα έχει καταλυτική δράση ως προς τις ενέργειες για την εξυγίανση του ισολογισμού των τραπεζών. Πρόθεση της Alpha Bank είναι η χρήση εγγυήσεων έως 3,7 δισ. ευρώ στο πλαίσιο του προγράμματος.</p>
      <p>- Θετική οικονομική συγκυρία η οποία συμβάλλει στην επιτυχή έκβαση της συναλλαγής. Η Τράπεζα θα αξιοποιήσει τις θετικές προοπτικές της ελληνικής οικονομίας που ενισχύονται από τη μείωση της αβεβαιότητας, τη δημοσιονομική αναπροσαρμογή προς την ανάπτυξη, την εντατικοποίηση των μεταρρυθμίσεων και την επανεκκίνηση της αγοράς ακινήτων. Παρατηρείται αυξανόμενη ζήτηση από διεθνείς επενδυτές για την ελληνική αγορά, όπως αποδεικνύεται από τις επιτυχημένες συναλλαγές NPE έως σήμερα.</p>
      <p>- Αναδιοργάνωση της πλατφόρμας διαχείρισης NPΕ της Τράπεζας μέσα από τη συνεργασία με μία ισχυρή και διεθνώς αναγνωρισμένη εταιρεία. Με την πώληση των σχετικών δραστηριοτήτων και της υποδομής της Τράπεζας προς την Cepal Hellas, θα δημιουργηθεί ένας νέος φορέας διαχείρισης («Νέα Cepal»), που θα συνδυάζει τα πλεονεκτήματα και των δύο πλευρών, εξασφαλίζοντας γρήγορα τους απαραίτητους πόρους για τη διαχείριση των μη εξυπηρετούμενων χαρτοφυλακίων.</p>
      <h3>Αλλαγή σελίδας για την Alpha Bank ώστε να υποστηρίξει την οικονομία και να επιστρέψει στην κερδοφορία</h3>
      <p>- Σημαντική εξυγίανση του ισολογισμού που θα οδηγήσει σε εξομάλυνση του Κόστους Πιστωτικού Κινδύνου (Cost of Risk) σε λιγότερο από 100 μονάδες βάσης και θα ενισχύσει την κερδοφορία.</p>
      <p>- Μετασχηματισμός του λειτουργικού μοντέλου με στόχο ο Δείκτης Εξόδων προς Έσοδα (Cost/Income) να υποχωρήσει κάτω από το 48% το 2022, με τη μείωση των εξόδων να αντισταθμίζει την κίνηση των εσόδων που θα προκαλέσει η απομόχλευση του ενεργητικού. Επιταχύνονται οι δράσεις βελτίωσης της αποδοτικότητας, με απτά αποτελέσματα ήδη από το 2019, μέσω του Προγράμματος Εθελουσίας Εξόδου που ολοκληρώθηκε με επιτυχία, ενώ η ανάθεση της διαχείρισης των NPE στη Νέα Cepal, μέσω της επικείμενης συναλλαγής, αναμένεται να συμβάλει σημαντικά στην περαιτέρω μείωση του κόστους έως το 2022.</p>
      <p>- Νέες εκταμιεύσεις ύψους 14 δισ. ευρώ έως το 2022 στην πραγματική οικονομία, με στόχο τη στήριξη των Ιδιωτών όσο και των Επιχειρήσεων. Έμφαση θα δοθεί στους τομείς υποδομών, ενέργειας, ακινήτων, ξενοδοχειακών/ τουριστικών επιχειρήσεων, βιομηχανίας και ναυτιλίας. Εντατικοποιούνται οι δράσεις για την περαιτέρω ανάπτυξη τομέων με υψηλές προοπτικές στην ελληνική αγορά, αξιοποιώντας τα ανταγωνιστικά μας πλεονεκτήματα και τη βάση των περίπου 3,1 εκατ. πελατών μας.</p>
      <p>- Επιστροφή στην κερδοφορία για τις θυγατρικές μας εκτός Ελλάδος, με έμφαση στην αξιοποίηση των προοπτικών ανάπτυξης των δραστηριοτήτων μας στη Ρουμανία.</p>
      <p>- Δημιουργία Γραφείου Μετασχηματισμού, αρμόδιου για την εφαρμογή του νέου Στρατηγικού Σχεδίου της Τράπεζας. Η τοποθέτηση Γενικού Διευθυντή Μετασχηματισμού (Chief Transformation Officer – CTO), Μέλους της Εκτελεστικής Επιτροπής και η δημιουργία Γραφείου Μετασχηματισμού, με 10-15 εξειδικευμένα στελέχη, θα συμβάλουν στην επιτυχή υλοποίηση των στόχων μας.</p>
      <h3>Νέα διοικητική ομάδα και ισχυροποίηση της εταιρικής διακυβέρνησης</h3>
      <p>- Νέα, δυναμική διοικητική ομάδα. Σε συνέχεια των διοικητικών αλλαγών στις αρχές του 2019 με την εκλογή του νέου Διευθύνοντος Συμβούλου (CEO) από το Διοικητικό Συμβούλιο, τοποθετούνται νέα Μέλη στην Εκτελεστική Επιτροπή του Ομίλου. Η αποδεδειγμένη εμπειρία των νέων Στελεχών δημιουργεί θετικές προϋποθέσεις για την επιτυχία των στρατηγικών μας στόχων.</p>
      <p>- Εταιρική διακυβέρνηση με αποτελεσματικότητα και διαφάνεια. Επαναπροσδιορισμός της δομής και του ρόλου των επιτροπών διακυβέρνησης με στόχο την ταχύτερη και αποδοτικότερη λήψη αποφάσεων. Σαφής ανάθεση αρμοδιοτήτων σε όλο τον οργανισμό.</p>
      <p>- Προσήλωση στην απόδοση και την υπευθυνότητα. Προώθηση κουλτούρας αξιοκρατίας και αποτελεσματική διαχείριση ταλέντου σε όλο τον οργανισμό. Χρήση ορθών κινήτρων ώστε οι υπάλληλοι να πετυχαίνουν τους στόχους τους μέσω ενός νέου πλαισίου μεταβλητών αποδοχών.</p>
      <h3>Βασικοί οικονομικοί στόχοι για το 2022</h3>
      <p>- Δείκτης NPE &lt;10% και δείκτης NPL &lt;5% για την Τράπεζα στην Ελλάδα.</p>
      <p>- Κόστος Πιστωτικού Κινδύνου (Cost of Risk) &lt;70 μονάδες βάσης το 2022.</p>
      <p>- Ισχυρή κεφαλαιακή θέση με δείκτη CAD ~17% και δείκτη CET1 ~15%, σημαντικά υψηλότερα από τις εποπτικές απαιτήσεις.</p>
      <p>- Δείκτης Εξόδων προς Έσοδα (Cost/ Income) κάτω από 48% και Δείκτης Κόστους προς Ενεργητικό (Cost/ Assets) κάτω από 145 μονάδες βάσης.</p>
      <p>- Νέες εκταμιεύσεις 14 δισ. ευρώ περίπου στην Ελλάδα για την περίοδο 2019-2022.</p>
      <p>- Στόχος απόδοσης ιδίων κεφαλαίων (RoE) ~9,0%</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125623/alpha-bank-pos-galaxy-sbinei-12-dis-kokkina-daneia-se-exi-mines"/>
        <a href="https://www.insider.gr/epiheiriseis/trapezes/125615/i-nea-dioikitiki-omada-tis-alpha-bank"/>
        <a href="https://www.insider.gr/epiheiriseis/trapezes/125607/sta-92-ekat-eyro-i-kerdoforia-tis-alpha-bank-sto-enneamino"/>
      </related>
    </article>
  </body>
</html>