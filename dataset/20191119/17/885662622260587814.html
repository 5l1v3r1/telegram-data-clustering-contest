<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125608/me-ihira-onomata-neo-dioikitiko-symboylio-tis-olympia-group"/>
    <meta property="og:site_name" content="Insider"/>
    <meta property="article:published_time" content="2019-11-19T17:34:00+00:00"/>
    <meta property="og:title" content="Με ηχηρά ονόματα το νέο διοικητικό συμβούλιο της Olympia Group"/>
    <meta property="og:description" content="Με ανεξάρτητα μέλη από τη διεθνή επιχειρηματική σκηνή, με άξονα τις καλύτερες και πιο σύγχρονες πρακτικές εταιρικής διακυβέρνησης."/>
  </head>
  <body>
    <article>
      <h1>Με ηχηρά ονόματα το νέο διοικητικό συμβούλιο της Olympia Group</h1>
      <h2>Με ανεξάρτητα μέλη από τη διεθνή επιχειρηματική σκηνή, με άξονα τις καλύτερες και πιο σύγχρονες πρακτικές εταιρικής διακυβέρνησης.</h2>
      <address>
        <time datetime="2019-11-19T17:34:00+00:00">19 Nov 2019, 17:34</time>
      </address>
      <p>Το <b>νέο 9μελές Διοικητικό Συμβούλιο</b> ανακοίνωσε ο <b>όμιλος Olympia </b>ολοκληρώνοντας την αναδιοργάνωση της Διοικητικής Δομής και οργάνωσης που είχε ξεκινήσει το 2016.</p>
      <p>To μέλλον του Ομίλου Olympia ενισχύεται από το συνδυασμό μιας πολύ ικανής Διοικητικής Ομάδας και ενός πολύ ισχυρού Διοικητικού Συμβουλίου με ανεξάρτητα μέλη πολύ υψηλού επιπέδου που θα συνδράμουν καθοριστικά στη νέα εποχή του Ομίλου Olympia.</p>
      <p>Σε αυτή τη φιλοσοφία, η τελευταία Γενική Συνέλευση του Ομίλου Olympia εξέλεξε νέο<b> 9μελές Διοικητικό Συμβούλιο</b> που θα ισχυροποιήσει την κουλτούρα της εταιρικής διακυβέρνησης στον Όμιλο Olympia, αλλά και στο σύνολο των εταιρειών τις οποίες ελέγχει. Το νέο Δ.Σ. συγκροτήθηκε σε σώμα και καθόρισε τα εκτελεστικά και μη εκτελεστικά μέλη του, ως ακολούθως:</p>
      <ul>
        <li>Γιάννης Καραγιάννης, Πρόεδρος, εκτελεστικό μέλος</li>
        <li>Carla Cico, Αντιπρόεδρος, ανεξάρτητο μη εκτελεστικό μέλος</li>
        <li>Ρόμπυ Μπουρλάς, Διευθύνων Σύμβουλος, εκτελεστικό μέλος</li>
        <li>Muriel de Lathouwer, ανεξάρτητο, μη εκτελεστικό μέλος</li>
        <li>Δημήτριος Γκούμας, ανεξάρτητο, μη εκτελεστικό μέλος</li>
        <li>Τατιάνα Φαφαλιού, μη εκτελεστικό μέλος</li>
        <li>Χρήστος Καλογεράκης, μη εκτελεστικό μέλος</li>
        <li>Γιώργος Ξηρουχάκης, εκτελεστικό μέλος</li>
        <li>Γιάννης Παντολέων, εκτελεστικό μέλος</li>
      </ul>
      <p>Η<b> Διοίκηση του oμίλου καλωσορίζει την κα Cico</b>, η οποία διαθέτει σημαντική εμπειρία στην αγορά των τηλεπικοινωνιών, με πολυετή θητεία τόσο στον ιδιωτικό όσο και στον δημόσιο τομέα και την κα De Lathouwer με μακρά πορεία στον κλάδο του ΙΤ και της τεχνολογίας.</p>
      <p>H κα Cico είναι Πρόεδρος του Διοικητικού Συμβουλίου της Commify Group (εταιρεία τεχνολογίας) και Μέλος του Διοικητικού Συμβουλίου της Allegion Plc (εταιρεία προϊόντων ασφαλείας). Διατέλεσε CEO της Rivoli S.p.A., εταιρείας υποδομών, και πιο πριν, CEO της Ambrosetti Consulting. Επίσης, διετέλεσε CEO της Brazil Telecom (2001-2005), θέση για την οποία έχει συμπεριληφθεί στις λίστες των Forbes και Fortune. Επίσης, το Reuters την ανακήρυξε «καλύτερη CEO» στο χώρο των τηλεπικοινωνιών για την Λατινική Αμερική. Η κ. Muriel De Lathouwer είναι μέλος του Διοικητικού Συμβουλίου της Shurgard (μεγαλύτερη εταιρεία στην Ευρώπη σε κέντρα αποθήκευσης), επίσης είναι ανεξάρτητο μέλος του Διοικητικού Συμβουλίου της Coderdojo Belgium (club δωρεάν προγραμματισμού για παιδιά), της CFΕ (βιομηχανικός όμιλος), της Amoobi (εταιρεία τεχνολογίας που επικεντρώνεται στις λύσεις βελτιστοποίησης της λιανικής πώλησης) και της CPH (συνεταιριστικής τράπεζας). Στο παρελθόν έχει διατελέσει CEO, Managing Director και Executive Board Member της EVS Belgium, κορυφαία εταιρία στον κόσμο στα συστήματα παραγωγής ψηφιακών βίντεο.</p>
      <p>Τα νέα μέλη του Διοικητικού Συμβουλίου, με τη <b>διεθνή εμπειρία τους</b>, θα συμβάλλουν περαιτέρω στην υιοθέτηση διεθνών πρακτικών εταιρικής διακυβέρνησης και διαφάνειας, αλλά παράλληλα, με την πολυετή εμπειρία τους, θα προσδώσουν αξία και στην επιχειρηματική ανάπτυξη του ομίλου.</p>
      <p>Αξίζει να σημειωθεί ότι το<b> 1/3 των μελών του νέου Διοικητικού Συμβουλίου του Ομίλου Olympia αποτελείται από γυναίκες</b>, ένα σημαντικό βήμα προς την κατεύθυνση της ενίσχυσης των αξιών της ισότητας και συμμετοχικότητας.</p>
      <p>Ο όμιλος Olympia μέσα από το όραμα του ιδρυτή του, έχει μετεξελιχθεί σε έναν διεθνή επενδυτικό όμιλο με πολυσχιδή παρουσία σε 9 χώρες στην ευρωπαϊκή αγορά, μέσα από 6 θυγατρικές εταιρίες. Το νέο μοντέλο εταιρικής διακυβέρνησης που εφαρμόζει διασφαλίζει την ουσιαστική εφαρμογή κανόνων εταιρικής διακυβέρνησης, για να προστατεύονται επαρκώς οι μέτοχοι, οι εργαζόμενοι καθώς και όσοι συνδέονται έμμεσα ή άμεσα με τον όμιλο Olympia, με κυρίαρχο στόχο την μακροβιότητα του οργανισμού, την αρμονική συνύπαρξη τωρινών και μελλοντικών μετόχων, αλλά και τις μελλοντικές συνεργασίες με ξένους επενδυτές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125587/poioi-einai-oi-dyo-mnistires-tis-creta-farms"/>
        <a href="https://www.insider.gr/aytokinito/energeia/125581/oi-aytokinitobiomihanies-ayxanoyn-tis-ependyseis-stin-ilektrokinisi"/>
        <a href="https://www.insider.gr/epiheiriseis/125604/i-mahi-ton-prosforon-enopsei-black-friday"/>
      </related>
    </article>
  </body>
</html>