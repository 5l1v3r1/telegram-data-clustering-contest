<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562243/speira-narkwtikwn-apo-albania-epiasan-swmatofylaka-gnwstwn-tragoydistwn-gia-ton-miso-tono-chasis-video-kai-pic-"/>
    <meta property="og:site_name" content="NOOZ."/>
    <meta property="article:published_time" content="2019-11-19T17:26:00+00:00"/>
    <meta property="og:title" content="Σπείρα ναρκωτικών από Αλβανία: Έπιασαν σωματοφύλακα γνωστών τραγουδιστών για τον μισό τόνο χασίς [video &amp; pic]"/>
    <meta property="og:description" content="Στα χέρια της Ασφάλειας Αττικής βρίσκεται ο σωματοφύλακας δυο δημοφιλών Ελλήνων τραγουδιστών, καθώς συμμετείχε σε οικογενειακή σπείρα που θα έριχνε στην ελληνική αγορά πάνω από μισό τόνο χασίς, το οποίο είχε φέρει από την Αλβανία."/>
  </head>
  <body>
    <article>
      <h1>Σπείρα ναρκωτικών από Αλβανία: Έπιασαν σωματοφύλακα γνωστών τραγουδιστών για τον μισό τόνο χασίς [video &amp; pic]</h1>
      <address>
        <time datetime="2019-11-19T17:26:00+00:00">19 Nov 2019, 17:26</time>
      </address>
      <p>
        <b>Στα χέρια της Ασφάλειας Αττικής βρίσκεται ο σωματοφύλακας δυο δημοφιλών Ελλήνων τραγουδιστών, καθώς συμμετείχε σε οικογενειακή σπείρα που θα έριχνε στην ελληνική αγορά πάνω από μισό τόνο χασίς, το οποίο είχε φέρει από την Αλβανία.</b>
      </p>
      <p>Σύμφωνα με πληροφορίες, ο σωματοφύλακας μισθώνονταν από μεγάλα νυχτερινά κέντρα διασκέδασης όπου τραγουδούσαν κατά καιρούς οι δυο διάσημοι καλλιτέχνες, προκειμένου να “φρουρεί” το καμαρίνι τους, καθώς οι <b>δυο τραγουδιστές</b> δέχονταν συνεχώς ενοχλήσεις από νεαρές θαυμάστριες τους, οι οποίες στην κυριολεξία “μπούκαραν” στα καμαρίνια τους.</p>
      <p>Βέβαια, τόσο οι δυο διάσημοι καλλιτέχνες όσο και οι επιχειρηματίες που μίσθωναν τον σωματώδη Αλβανό, δεν γνώριζαν πως συμμετείχε σε σπείρα που διακινούσε μεγάλες ποσότητες χασίς και μάλιστα στην χονδρική αγορά.</p>
      <p>Όσον αφορά στην σπείρα, σύμφωνα με πληροφορίες, ήταν <b>οικογενειακή υπόθεση</b>, καθώς σε αυτή συμμετείχαν μια μητέρα με τον γιο της αλλά και τον αδελφό της, όλοι από την <b>Αλβανία</b>.</p>
      <p>Οι αστυνομικοί της Δίωξης είχαν πληροφορίες για την δραστηριότητα της φαμίλιας της αλβανικής μαφίας και μάλιστα σε σύντομο χρονικό διάστημα κατάφεραν να διαπιστώσουν το ορμητήριο τους, μια μονοκατοικία στην Κόρινθο, το υπόγειο της οποίας είχαν μετατρέψει σε αποθήκη χασίς.</p>
      <p>Να σημειωθεί ότι τέσσερις αλλοδαποί αλβανικής καταγωγής και ένα ανήλικος Έλληνας συνελήφθησαν σε Αττική και Κόρινθο για διακίνηση ναρκωτικών, στο πλαίσιο οργανωμένης αστυνομικής επιχείρησης, με τη συνδρομή της Ε.Κ.Α.Μ. και της Άμεσης Δράσης.</p>
      <p>Πρόκειται για 4 αλλοδαπούς, ηλικίας 29, 35, 36 και 37 ετών, καθώς και για έναν 16χρονο Έλληνα. Οι αστυνομικοί της Δίωξης, έπειτα από συντονισμένη επιχείρηση σε <b>Κόρινθο</b> και <b>Αθήνα</b>, κατάφεραν να συλλάβουν τα μέλη της οικογενειακής συμμορίας και να κατάσχουν πάνω από μισό τόνο χασίς που είχαν εισάγει τις προηγούμενες ημέρες από την Αλβανία.</p>
      <p>Σύμφωνα με την αστυνομία, αρχηγικό ρόλο στην οργάνωση είχε ο 36χρονος ο οποίος ήταν επιφορτισμένος με την ανεύρεση των ναρκωτικών ουσιών, τη μεταφορά και την προμήθεια των διακινητών της Αττικής και της Κορίνθου.</p>
      <p>Τα υπόλοιπα μέλη του κυκλώματος ήταν υπεύθυνα για την φύλαξη, την τυποποίηση και τη διακίνηση των ποσοτήτων της ακατέργαστης κάνναβης, ενώ ο ανήλικος εκτελούσε χρέη τσιλιαδόρου στις οικίες που έκρυβαν τα ναρκωτικά.</p>
      <hr/>
      <figure>
        <img src="https://www.nooz.gr/Multimedia/2019/11/e4108369-59a3-43fd-bbe5-84ae6762c5e1.jpg"/>
      </figure>
      <hr/>
      <p>Μετά από έρευνες σε όχημα που οδηγούσε ο 36χρονος και ακινητοποιήθηκε στο σταθμό διοδίων Ελευσίνας, καθώς και σε οικία στην Αρχαία Κόρινθο, βρέθηκαν συνολικά και κατασχέθηκαν: Ακατέργαστη κάνναβη βάρους 560 κιλών και 620 γραμμαρίων, το χρηματικό ποσό των 4.610 ευρώ, 3 αυτοκίνητα και 9 κινητά τηλέφωνα.</p>
      <p>Η αστυνομία εκτιμά ότι το προσδοκώμενο όφελος από την πώληση των κατασχεμένων ποσοτήτων ναρκωτικών υπερβαίνει το ποσό των 840.000 ευρώ.</p>
      <p>Τα δέματα με το χασίς ήταν μαρκαρισμένα, καθώς διαπιστώθηκε πως υπήρχαν έτοιμες παραγγελίες για διακινητές, οι οποίοι αγόραζαν πάνω από ένα κιλό χασίς για να το διακινήσουν στις περιοχές που δραστηριοποιούνταν. Μάλιστα η τιμή του ενός κιλού χασίς είχε συμφωνηθεί με τους διακινητές στα 1.600 ευρώ.</p>
      <p>Επίσης διαπιστώθηκε από τις έρευνες, πως οι συλληφθέντες έφερναν τα πακέτα με το χασίς με φορτηγά, τυλιγμένα σε γράσο και φύλλα αλουμινίου, προκειμένου να μην ανιχνεύονται από τα ειδικά μηχανήματα, ενώ εξετάζεται με σοβαρότητα μια πληροφορία που είχαν, πως πολλά από τα δέματα έφτασαν με σκάφος, σε κάποια παραλία της Κορινθίας όπου και τα παρέλαβε η σπείρα.</p>
      <p>Οι συλληφθέντες οδηγήθηκαν στον εισαγγελέα Πρωτοδικών Κορίνθου.</p>
      <figure>
        <iframe src="https://www.youtube.com/embed/R5I_hxIKMPI" width="640" height="360" data-service="Youtube" scrolling="no"/>
      </figure>
    </article>
  </body>
</html>