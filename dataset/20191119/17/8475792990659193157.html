<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/friskolornas-riksforbunds-vd-de-spelar-pa-manniskors-oro"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T17:27:55+00:00"/>
    <meta property="og:title" content="Friskolornas riksförbunds vd: ”De spelar på människors oro”"/>
    <meta property="og:description" content="Friskolornas riksförbund tycker att debattartikeln ”Religiösa friskolor blev en giftcocktail”, som är skriven av utbildningsminister Anna Ekström och inrikesminister Mikael Damberg, är ”ganska undermålig”. – De spelar på människors oro och okunskap kring de frågorna, säger vd Ulla Hamilton till SVT Nyheter."/>
  </head>
  <body>
    <article>
      <h1>Friskolornas riksförbunds vd: ”De spelar på människors oro”</h1>
      <address><time datetime="2019-11-19T17:27:55+00:00">19 Nov 2019, 17:27</time> by <a rel="author">Jenny Kejerhag</a></address>
      <p>
        <b>Friskolornas riksförbund tycker att debattartikeln ”Religiösa friskolor blev en giftcocktail”, som är skriven av utbildningsminister Anna Ekström och inrikesminister Mikael Damberg, är ”ganska undermålig”. <br/>– De spelar på människors oro och okunskap kring de frågorna, säger vd Ulla Hamilton till SVT Nyheter.</b>
      </p>
      <p>Under tisdagen publicerade <a href="https://www.expressen.se/debatt/religiosa-friskolor-blev-en-giftcocktail/">tidningen Expressen en debattartikel av utbildningsminister Anna Ekström och inrikesminister Mikael Damberg</a>, båda socialdemokrater. I den anser ministrarna att ”religiösa friskolor och tidigare undermåliga kontroller av vem som driver dem kom att bli en giftcocktail”.</p>
      <p>Men det enda som är undermåligt är, enligt Friskolornas riksförbunds vd Ulla Hamilton, artikeln i sig.</p>
      <p>– Den är ganska undermålig. De spelar på människors oro och okunskap kring de frågorna. Vad har de för faktiska belägg för de påståenden som de framför?, säger Hamilton.</p>
      <h3>Utredning tillsatt</h3>
      <p>Regeringen tillsatte för en vecka sedan en utredning för att se över ökade möjligheter för Skolinspektionen att stänga skolor. Något som Ulla Hamilton tycker är en bra idé.</p>
      <p>– Jag håller med om att man ska granska skolor så att de följer regelverk. Men att spela på människors oro, som de gör i den här artikeln, utan att ha belägg för det man påstår är fel, säger hon och fortsätter:</p>
      <p>– Om det som de påstår i debattartikeln är sant så bryter det mot svensk skollagstiftning och då ska skolan förlora tillståndet, säger Hamilton.</p>
      <related>
        <h4>Relaterat</h4>
        <a href="https://www.svt.se/nyheter/inrikes/s-vill-skarpa-reglerna-mot-religiosa-friskolor"/>
        <a href="https://www.svt.se/nyheter/inrikes/etableringsstopp-for-religiosa-friskolor-snabbutreds-igen"/>
        <a href="https://www.svt.se/nyheter/lokalt/ost/forbjud-eller-tillat-tydliga-skillnader-i-duell-om-religiosa-friskolor"/>
      </related>
    </article>
  </body>
</html>