<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/intensywny-wtorek-novikovas-biegal-wokol-boiska/75812"/>
    <meta property="og:site_name" content="Legia.Net"/>
    <meta property="article:published_time" content="2019-11-19T17:20:00+00:00"/>
    <meta property="og:title" content="Intensywny wtorek. Novikovas biegał wokół boiska"/>
    <meta property="og:description" content="Piłkarze Legii Warszawa mają za sobą wtorkowy trening. Indywidualnie pracowało trzech zawodników: Domagoj Antolic, Ivan Obradović oraz Arvydas Novikovas. Zajęcia z bliska obserwował m.in. Łukasz Fabiański."/>
  </head>
  <body>
    <article>
      <h1>Intensywny wtorek. Novikovas biegał wokół boiska</h1>
      <address><time datetime="2019-11-19T17:20:00+00:00">19 Nov 2019, 17:20</time> by <a rel="author">Maciej Ziółkowski</a></address>
      <p>
        <b>Piłkarze Legii Warszawa mają za sobą wtorkowy trening. Indywidualnie pracowało trzech zawodników: Domagoj Antolic, Ivan Obradović oraz Arvydas Novikovas. Zajęcia z bliska obserwował m.in. Łukasz Fabiański.</b>
      </p>
      <p>Gracze wybiegli na boisko boczne przy ulicy Łazienkowskiej o godzinie 11:00. W trakcie rozgrzewki, pod okiem <b>Łukasza Bortnika</b>, pracowali nad szybkością i siłą wykorzystując do tego m.in. piłki lekarskie. Następnie sztab szkoleniowy podzielił zespół na cztery grupy, które zajmowały się różnymi aspektami. Jedni ćwiczyli przyjęcie piłki nogą oraz głową, drudzy – wychodzenie na pozycje i oddanie strzału po zagraniu z głębi pola. Poza tym, część zawodników skupiła się na sile i sprintach, w trakcie których użyte zostały specjalne liny. Jeszcze inni otrzymywali piłkę, dotykali tyczki, ponownie zabierali się z nią i mieli za zadanie skierować piłkę do jednej z dwóch małych bramek. Nie zabrakło również gry w „dziada”.</p>
      <p>Wokół boiska truchtali <b><a href="https://legia.net/historia/zawodnicy/domagoj-antolic/644">Domagoj Antolić</a></b> oraz <b><a href="https://legia.net/historia/zawodnicy/ivan-obradovic/665">Ivan Obradović</a></b>, który od poniedziałku pracuje indywidualnie. Po kilkunastu minutach dołączył do nich kadrowicz, <b><a href="https://legia.net/historia/zawodnicy/arvydas-novikovas/662">Arvydas Novikovas</a></b>. Litwin dwa dni wcześniej strzelił pięknego gola w meczu towarzyskim przeciwko Nowej Zelandii. Na Łazienkowską wrócił również <b><a href="https://legia.net/historia/zawodnicy/jose-kante/651">Jose Kante</a></b>, lecz nie uczestniczył w zajęciach. Napastnik, podobnie jak „Arvi” zdobył ostatnio bramkę dla swojej reprezentacji. Snajper zakończył jednak mecz z urazem. Dziś jeszcze z walizką podróżną zameldował się w klubowym budynku.</p>
      <p>Na murawie zabrakło także <b><a href="https://legia.net/historia/zawodnicy/cafu/649">Cafu</a></b> oraz <b><a href="https://legia.net/historia/zawodnicy/vamara-sanogo/635">Vamara Sanogo</a></b>, którzy powoli powracają do zdrowia. Wciąż z zespołem <b>Aleksandara Vukovicia </b>nie trenują pozostali piłkarze powołani do kadr: <b><a href="https://legia.net/historia/zawodnicy/radoslaw-majecki/656">Radosław Majecki</a></b>, <b><a href="https://legia.net/historia/zawodnicy/artur-jedrzejczyk/500">Artur Jędrzejczyk</a></b>, <b><a href="https://legia.net/historia/zawodnicy/dominik-nagy/634">Dominik Nagy</a></b>, <b><a href="https://legia.net/historia/zawodnicy/walerian-gwilia/661">Walerian Gwilia</a></b>, <b><a href="https://legia.net/historia/zawodnicy/marko-vesovic/647">Marko Vesović</a></b>, <b><a href="https://legia.net/historia/zawodnicy/maciej-rosolek/667">Maciej Rosołek</a></b> i <b><a href="https://legia.net/historia/zawodnicy/michal-karbownik/664">Michał Karbownik</a></b>.</p>
      <p>Z „jedynką” trenowało czterech zawodników z pola z trzecioligowych rezerw: <b>Łukasz Łakomy</b>, <b>Nikodem Niski</b>, <b>Ariel Mosór </b>oraz <b>Radosław Cielemęcki</b> i dwóch bramkarzy: <b>Kacper Tobiasz</b> oraz <b>Gabriel Kobylak</b>. Wymienieni golkiperzy pracowali razem z <b>Radosławem Cierzniakiem</b> i <b>Wojciechem Muzykiem</b> oczywiście pod okiem trenera <b>Krzysztofa Dowhania</b>.</p>
      <p>Ostatnim elementem zajęć okazała się gierka na skróconym polu gry. Tym razem bramki były ustawione tyłem do siebie. Składy wyglądały następująco:</p>
      <p><b>Zieloni</b>: Martins, Niski, Stolarski, Astiz, Cielemęcki, Praszelik, Agra, Wieteska, Niezgoda</p>
      <p><b>Szarzy:</b> Mosór, Włodarczyk, Kostorz, Remy, Wszołek, Łakomy, Luquinhas, Rocha, Lewczuk</p>
      <p>Połowa piłkarzy występowało w polu, a pozostali byli ustawieni w wyznaczonych miejscach, w obrębie pola do gry i mieli podawać kolegom z drużyny, aby ci pokonali golkipera. W trakcie gierki nie brakowało zaangażowania, dokładnych podań czy walki o każdą piłkę. Co ciekawe, <b><a href="https://legia.net/news/lukasz-fabianski-zawital-na-lazienkowska/75809">zajęcia z bliska obserwował</a></b> m.in. <b><a href="https://legia.net/historia/zawodnicy/lukasz-fabianski/480">Łukasz Fabiański</a></b>. </p>
      <p>Trening trwał około 90 minut. Kolejne zajęcia odbędą się w środę, również o godzinie 11. i ponownie będą otwarte w całości dla przedstawicieli mediów. </p>
    </article>
  </body>
</html>