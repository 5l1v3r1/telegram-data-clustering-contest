<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/15-ot-blgarite-khodyat-vv-vnshen-nuzhnik-407134.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T17:22:54+00:00"/>
    <meta property="og:title" content="15% от българите ходят във външен нужник"/>
    <meta property="og:description" content="България е изпреварена единствено от Румъния, показва класация на Евростат"/>
  </head>
  <body>
    <article>
      <h1>15% от българите ходят във външен нужник</h1>
      <address><time datetime="2019-11-19T17:22:54+00:00">19 Nov 2019, 17:22</time> by <a rel="author">Редактори</a></address>
      <p>По случай днешния Световен ден на тоалетната (19-и ноември), Евростат представи данни за 2018-а година, според които приблизително 2,1% от хората в Европейския съюз са живеели в жилище без собствена вътрешна тоалетна. Това представлява намаление с 1,2 процентни пункта в сравнение с 2010 година, когато 3,3% от европейците имаха подобен жилищен дискомфорт.</p>
      <p>Според същата статистика обаче цели 15,3% от българите са живеели в жилища без собствена вътрешна тоалетна, като по този показател България е изпреварена единствено от Румъния, където повече от един на всеки четирима румънци (или 27,7%) е живеел в домакинство без вътрешна тоалетна. Година по-рано (през 2017-а) 16,7% от българското население е обитавало жилища без вътрешна тоалетна, докато през 2010-а година този процент е бил цели 24,6 (близо една четвърт от българите!).</p>
      <p>След Румъния и България в тази печална класация се намират балтийските републики Литва (10,6% от населението без вътрешна тоалетна), Латвия (9,9%) и Естония (5,3%).</p>
      <p>За разлика от тях делът на жилищата без тоалетна е под 1% в 19 държави-членки на ЕС, с най-ниски процентни близо до нулата в Германия, Люксембург, Холандия и Швеция.</p>
    </article>
  </body>
</html>