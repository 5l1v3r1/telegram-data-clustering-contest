<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2821432-ukrali-tisacu-dolariv-povertaut-sto-linkavicus-pro-zahopleni-ukrainski-korabli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:37:00+00:00"/>
    <meta property="og:title" content="&quot;Украли тисячу доларів, повертають сто&quot;: Лінкявічус — про захоплені українські кораблі"/>
    <meta property="og:description" content="Міністр закордонних справ Литви Лінас Лінкявічус скептично оцінив повернення Росією трьох затриманих українських суден і не вважає це прогресом."/>
  </head>
  <body>
    <article>
      <h1>"Украли тисячу доларів, повертають сто": Лінкявічус — про захоплені українські кораблі</h1>
      <h2>Міністр закордонних справ Литви Лінас Лінкявічус скептично оцінив повернення Росією трьох затриманих українських суден і не вважає це прогресом.</h2>
      <address>
        <time datetime="2019-11-19T17:37:00+00:00">19 Nov 2019, 17:37</time>
      </address>
      <p>Про це він заявив 19 листопада, повідомляє <a href="https://ru.delfi.lt/news/politics/kto-to-ukral-tysyachu-dollarov-a-vozvraschaet-sto-glava-mid-litvy-ocenil-dejstviya-rossii.d?id=82827879">Delfi</a>.</p>
      <p>"Повернення суден слід порівняти з ситуацією, коли хтось вкрав тисячу доларів, а потім повертає сто. Можливо, це і грубе порівняння, але я не вважаю, що це велика перемога", - підкреслив Лінкявічус.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821355-povernuti-rosieu-korabli-vidpravlat-na-ekspertizu-stab-vms.html">Повернуті Росією кораблі відправлять на експертизу - штаб ВМС</a>
      </blockquote>
      <p>25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них отримали поранення.</p>
      <p>Міжнародний трибунал з морського права 25 травня зобов'язав <a href="https://www.ukrinform.ua/tag-rosia">Росію</a> негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін в форматі 35 на 35, в межах якого, зокрема, були звільнені 24 полонених моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
      <p>18 листопада Росія передала кораблі.</p>
      <p>Командування Військово-морських сил України підтвердило, що катери "Нікополь", "Бердянськ" і буксир "Яни Капу" повертаються додому.</p>
    </article>
  </body>
</html>