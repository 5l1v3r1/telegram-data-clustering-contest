<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152549-u-lucku-cherez-aukcion-prodayut-budivlyu-iaku-ranishe-peredaly-poliklinici-2"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T14:20:00+00:00"/>
    <meta property="og:title" content="У Луцьку через аукціон продають будівлю, яку раніше передали поліклініці №2"/>
    <meta property="og:description" content="У Луцьку будівлю на вулиці Рівненській виставили на продаж зі стартовою ціною понад 700 тисяч гривень."/>
  </head>
  <body>
    <article>
      <h1>У Луцьку через аукціон продають будівлю, яку раніше передали поліклініці №2</h1>
      <address>
        <time datetime="2019-11-19T14:20:00+00:00">19 Nov 2019, 14:20</time>
      </address>
      <p>У Луцьку будівлю на вулиці Рівненській виставили на продаж зі стартовою ціною понад 700 тисяч гривень.<br/><br/>Йдеться про нежитлове приміщення (окрема будівля) загальною площею 122 метри квадратні, розміщене на земельній ділянці площею 0,12 гектара на вулиці Рівненській, 119а, - пишуть <a href="https://www.volynnews.com/news/all/u-lutsku-prodaiut-komunalne-prymishchennia-cherez-auktsion/">Волинські новини</a>.<br/><br/>Будівля розташована на огородженій території. Конструктивні елементи будівлі: фундамент – бетонний заливний, стіни і перегородки – цегляні, перекриття – накат дощок з підшивкою, покрівля – двосхила, залізна, вікна дерев’яні. Приміщення обладнане системами електро-, водопостачання, водовідведення. Балансоутримувач приміщення – Комунальне підприємство «Луцький центр первинної медичної допомоги № 2».<br/><br/>Організовує аукціон відділ управління майном міської комунальної власності Луцької міської ради. Цінові пропозиції приймають до 4 грудня, розпочнуть аукціон 5 грудня. Стартова ціна становить 718,41 тисячі гривень, крок аукціону встановили на рівні 3% стартової ціни, що становить 21,552 тисячі.<br/><br/>Нагадаємо, раніше приміщення передали поліклініці №2 з метою облаштування там амбулаторії загальної практики сімейної медицини. Для цієї мети планували використати кошти ЄС. Оскільки кошти не вдалося залучити, у червні цього року запропонували продати приміщення через аукціон за допомогою електронної системи «Prozorro».</p>
    </article>
  </body>
</html>