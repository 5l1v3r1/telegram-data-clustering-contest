<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057693_donald-ajandeka-bibinek"/>
    <meta property="og:site_name" content="Népszava"/>
    <meta property="article:published_time" content="2019-11-19T14:42:00+00:00"/>
    <meta property="og:title" content="Donald ajándéka Bibinek"/>
    <meta property="og:description" content="Az új amerikai álláspont szerint „önmagukban” nem törvénytelenek az Izrael által Ciszjordániában épített városok. Az EU nem ért egyet, a palesztinok fel vannak háborodva."/>
  </head>
  <body>
    <article>
      <h1>Donald ajándéka Bibinek</h1>
      <address><time datetime="2019-11-19T14:42:00+00:00">19 Nov 2019, 14:42</time> by <a rel="author" href="https://nepszava.hu/szerzo/horvath-gabor/" target="_blank">Horváth Gábor</a></address>
      <p>
        <b>Az új amerikai álláspont szerint „önmagukban” nem törvénytelenek az Izrael által Ciszjordániában épített városok. Az EU nem ért egyet, a palesztinok fel vannak háborodva.</b>
      </p>
      <p>Az Egyesült Államok többé nem tekinti a nemzetközi joggal ellentétesnek a Ciszjordániában épült zsidó telepeket. Mike Pompeo külügyminiszter ugyan hozzátette, hogy „per se”, azaz önmagukban véve, a bejelentés azonban így is korszakos. Az amerikai diplomácia még 1978-ban nyilvánította  a nemzetközi joggal ellentétesnek a telepeket, s bár három évvel később  enyhítettek a megfogalmazáson, Washington azóta sem támogatta az építkezéseket. Barack Obama kormányzata 2016-ban még keményített is: nem akadályozta meg az ENSZ Biztonsági Tanácsában a „törvénytelen települések” építését elítélő határozatot. Donald Trump ellenben számos gesztust tett Izraelnek – többek között elismerte Jeruzsálem fővárosi státusát és oda vitte az amerikai nagykövetséget. Ezekben és a mostani döntésben is kulcsszerepe volt David Friedman amerikai nagykövetnek, aki bírálói szerint inkább Izraelt képviseli az amerikai kormánynál, semmint fordítva.</p>
      <p>Az amerikai politika változása kettős célt szolgál. Egyrészt Trump támogatottságát hivatott növelni az Izraelt szívügyüknek tekintő evangéliumi keresztény és zsidó választók körében. A másik cél a szorult helyzetbe került Benjamin „Bibi” Netanjahu izraeli kormányfő megsegítése. Nem véletlen, hogy a miniszterelnök azonnal háláját fejezte ki Trumpnak, és legnagyobb vetélytársa, a kormányalakítási határidő utolsó napjánál járó Beni Ganz is üdvözölte a fejleményt. Netanjahu szerint az amerikai döntés csupán tükrözi azt a történelmi tényt, hogy „Judeában és Szamáriában a zsidók nem számíthatnak külföldi gyarmatosítónak". Mint mondta, a többi az izraeli bíróságok dolga. Ganz szerint ugyanakkor a telepek sorsát a (palesztinokkal való) megállapodásoknak, a béke és a biztonság szempontjainak kell meghatározniuk.</p>
      <p>Az Európai Unió külügyi szolgálata közleményben szögezte le, hogy az EU álláspontja nem változott: a telepek ellentétesek a nemzetközi joggal és ártanak a béke esélyeinek. A szöveg egyaránt hivatkozik a BT 2016-os határozatára, illetve az Európai Bíróság közelmúltbeli ítéletére, amely megerősíti a palesztinok önrendelkezéshez való jogát.</p>
      <p>Palesztin részről hatalmas a felháborodás. A Palesztinai Felszabadítási Szervezet egyik legtekintélyesebb vezetője, Hanan Asráví szerint az amerikai kormányzat teljességgel figyelmen kívül hagyja a nemzetközi jogot, azt, hogy mi a helyes és mi a helytelen, illetve azt, hogy mit kívánna a béke ügye. Szaeb Erakat palesztin főtárgyaló úgy fogalmazott, hogy a Trump kormányzat döntése csak az utolsó azon lépések sorában, amelyek a dzsungel törvényével akarják felváltani a nemzetközi jogot.</p>
      <p>Az Egyesült Államok külügyminisztériuma biztonsági figyelmeztetést adott ki a térségbe utazó amerikaiaknak. Az izraeli hadsereg közleménye szerint az amerikai bejelentést követő órákban négy, Szíria felől érkező rakétát ártalmatlanítottak. </p>
      <table bordered="">
        <tr>
          <th>Beépül a Jordán folyó nyugati partja</th>
        </tr>
        <tr>
          <td>Izrael az 1967-es háború után kezdett katonai őrposztokat és polgári településeket építeni az ellenőrzése alá került területeken. A Békét, most! nevű izraeli civil szervezet Ciszjordániában 132 elismert és 113, Izrael szerint sem hivatalos települést tart nyilván, ezeken összesen több mint 413 ezer ember él. Maguk a telepek Ciszjordánia területének 2 százalékát teszik ki, de az utakkal, kerítésekkel, mezőgazdasági földekkel és biztonsági létesítményekkel együtt ennek többszörösét foglalják el.</td>
        </tr>
      </table>
    </article>
  </body>
</html>