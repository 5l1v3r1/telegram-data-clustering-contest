<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/artykul/2019/11/19/recenzja-serialu-daybreak-to-jeszcze-serial-czy-juz-propaganda.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="Recenzja serialu Daybreak. To jeszcze serial czy już propaganda?"/>
    <meta property="og:description" content="Netflix miał oryginalny koncept, aczkolwiek postanowił go spożytkować tworząc propagandową wręcz papkę. Trochę szkoda, chociaż udanie dalej zabija czas."/>
  </head>
  <body>
    <article>
      <h1>Recenzja serialu Daybreak. To jeszcze serial czy już propaganda?</h1>
      <h2>Netflix miał oryginalny koncept, aczkolwiek postanowił go spożytkować tworząc propagandową wręcz papkę. Trochę szkoda, chociaż udanie dalej zabija czas.</h2>
      <address><time datetime="2019-11-19T14:50:00+00:00">19 Nov 2019, 14:50</time> by <a rel="author">Kamil Ostrowski</a></address>
      <figure>
        <img src="https://img7.gram.pl/wyaw20191117154753227dbbb.jpg"/>
      </figure>
      <p><b>Netflix </b>went full <b>Netflix</b>, tak najlepiej będzie opisać nową teen-dramę od właścicieli najpopularniejszej na świecie platformy streamingowej. Zwiastun zachęca wszystkich miłośników nastoletnich historyjek miłosno-towarzyskich, apokalipsy i lekkiego poczucia humoru. Czego jednak nie dowiecie się z trailera, to tego, że <b>Daybreak </b>jest absolutnie przeładowane treściami polityczno-poprawnościowymi i wręcz bezczelną agendą lewicową. Chociaż sam jestem zadeklarowanym lewakiem, tak ordynarne walenie “po mordzie” monologami stanowiącymi nic innego, jak wyimki z najbardziej płytkiej światopoglądowej publicystyki, wcale nie mnie nie bawi, a na dłuższą metę wręcz wydaje mi się równie groźne, co prymitywne walenie moralitetami z drugiej strony barykady. W obydwu przypadkach bez mrugnięcia okiem wykłada się odbiorcy na tacy co ma myśleć na dane tematy i jak będzie wyglądać dyskurs w najbliższych dekadach.</p>
      <p>Niesamowite wręcz wydaje mi się, że twórcom serialu udało się tak mocno upolitycznić serial o nastolatkach. Początek wydaje się być światopoglądowo neutralny - życie jakie znamy się skończyło, na Amerykę spadły bomby nieznanego pochodzenia, które dużą część okolicy dosyć podrujnowały, a większość dorosłych zamieniły w rodzaj szybkich i dosyć inteligentnych zombie. Przetrwała tylko większość nastolatków, która stara się jakoś ułożyć sobie życie w postapokaliptycznych realiach. Żeby było zabawniej, pozostali oni w grupach, w których funkcjonowali przed końcem świata, są więc ekipy sportowców, nerdów, cheerleaderek, itd. Oczywiście część z nich wyewoluowała, wszystkie jednak wyglądają jak rodem wyjęte z co bardziej pokręconych misji w <b>Falloucie</b>, z elementami madmaxowej stylistyki (buggie, motory, maski, naramienniki z kolcami, itd.).</p>
      <figure>
        <img src="https://img7.gram.pl/yffc20191117154819943bpch.jpg"/>
      </figure>
      <p>W takich oto okolicznościach przychodzi żyć Joshowi Wheelowi, prawdopodobnie najmniej sympatycznej głównej postaci męskiej w dziejach seriali dla nastolatków. To mało interesujący, wiecznie miotający się i dosyć rozedrgany nastolatek, którego postawa i zachowania każą nam wciąż zadawać pytanie kiedy w scenarzyści łaskawie zrobią mu jakąś krzywdę. Na ekranie pojawia się również plejada innych postaci, które niestety równie mało zapadają w pamięć. Co w sumie jest bardzo dziwne, bo na papierze robią wrażenie: czarny gej samuraj i genialne dziecko piromanka to tylko najważniejsze z postaci drugoplanowych.</p>
      <p>Sęk w tym, że <b>Daybreak</b> absolutnie nie potrafi się zdecydować czym chce być, a nawet kiedy chwilowo wie, nie robi tego dobrze. Zdarza się, że świat przedstawiony widza zainteresuje, ale zaraz efekt psuje kolejna retrospekcja czy durnowato rozpisane i mało wiarygodne relacje międzyludzkie. Starając wczuć się w tę część <b>Daybreak</b> która jest typową teen dramą rozbijemy się z kolei o fatalnie rozpisane postaci i dialogi, oraz nienajlepsze aktorstwo. Wisienką na torcie jest niepotrzebne wciskanie wszędzie łopatologicznych metafor, a czasami wręcz brutalnie prostacko wykładanych truizmów czy haseł w rodzaju bądź sobą czy upychania gdzie się da absurdalnie silnych postaci kobiecych i tworzenia równie absurdalnie wymuszonego poczucia “różnorodności” (każda modna grupa społeczna musi mieć swoją reprezentację i pięć minut na ekranie). To nie jest dzieło kultury, a bardziej manifest tego jak powinno się tworzyć seriale, aby nikogo nie urazić i każdego pogłaskać.</p>
      <figure>
        <img src="https://img7.gram.pl/kwvg20191117154938810ylwi.jpg"/>
      </figure>
      <p><b>Netflix </b>ma ogromny potencjał, jest świetnym serwisem i chociaż nie mam nic przeciwko przemycaniu wartości progresywnych, tak zmienianie go w propagandową tubę, w dodatku serwującą tak ordynarne kawałki jak <b>Daybreak</b>, wydaje mi się cokolwiek niesmaczne. Niemniej, jest tutaj również pewien element rozrywkowy, także gdybyście potrzebowali zapchajdziury dla, np. przeżycia kacowej niedzieli, to nie znajdziecie nic lepszego od <b>Daybreak</b>. Jest to idealny słaby serial, który może lecieć w tle, a na który spogląda się jednym okiem, nie czując, że cokolwiek w życiu nas omija.</p>
      <p>https://www.youtube.com/watch?v=_c8KRoMYJ9o</p>
      <p>
        <i>Dla kogo jest Daybreak? Jeżeli dziewięćdziesiąt procent bodźców które odbieracie to Wasze triggery i wszędzie widzicie spisek białego patriarchatu, to może Wam się spodobać. W innym wypadku omijajcie szerokim łukiem.</i>
      </p>
    </article>
  </body>
</html>