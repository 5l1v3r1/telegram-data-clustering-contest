<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-penzugyi-biztonsag-lesz-az-idei-tanevben-a-penz7-kiemelt-temaja/"/>
    <meta property="og:site_name" content="lokál"/>
    <meta property="article:published_time" content="2019-11-19T14:16:58+00:00"/>
    <meta property="og:title" content="A pénzügyi biztonság lesz az idei tanévben a Pénz7 kiemelt témája"/>
    <meta property="og:description" content="A pénzügyi biztonság, valamint az &quot;ötletből vállalkozás&quot; lesz a pénzügyi és vállalkozói ismeretek bővítését célzó, Pénz7 elnevezésű program kiemelt témája az idei tanévben - hangzott el azon a keddi budapesti sajtótájékoztatón, amelyen kormányzati és pénzügyi intézményi szereplők aláírták a 2020. má"/>
  </head>
  <body>
    <article>
      <h1>A pénzügyi biztonság lesz az idei tanévben a Pénz7 kiemelt témája</h1>
      <address><time datetime="2019-11-19T14:16:58+00:00">19 Nov 2019, 14:16</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/02/g39-1280x721.jpg"/>
      </figure>
      <p>
        <b>A pénzügyi biztonság, valamint az “ötletből vállalkozás” lesz a pénzügyi és vállalkozói ismeretek bővítését célzó, Pénz7 elnevezésű program kiemelt témája az idei tanévben – hangzott el azon a keddi budapesti sajtótájékoztatón, amelyen kormányzati és pénzügyi intézményi szereplők aláírták a 2020. március 2-6. közötti témahét megvalósításáról szóló együttműködési megállapodást.</b>
      </p>
      <p>Az egyezményt az Emberi Erőforrások Minisztériuma (Emmi), a Pénzügyminisztérium (PM), az Innovációs és Technológiai Minisztérium (ITM), a Magyar Bankszövetség, a Pénziránytű Alapítvány, valamint a Junior Achievement Magyarország Alapítvány képviselői látták el kézjegyükkel.</p>
      <p>Maruzsa Zoltán, az Emmi köznevelésért felelős államtitkára elmondta: az életvezetés fontos eleme a pénzügyi tudatosság, és nincs vita arról, hogy a pénzügyi ismereteket be kell építeni a tanagyagba. Ezért támogatják a pénzügyi tudatosság témahetét, amely beváltotta a hozzá fűzött reményeket és egyre népszerűbb – tette hozzá.</p>
      <p>Közölte: az első, 2014-2015-ös tanévben 660 iskola, ezer pedagógus, 200 önkéntes és 90 ezer diák vett részt a programban, tavaly pedig már 1235 iskola, 2500 pedagógus, 700 önkéntes és 205 ezer tanuló. A jövő évi programra egy hete indult a regisztráció, és már 400 iskola és 80 ezer tanuló jelezte részvételi szándékát.</p>
      <p>Gion Gábor, a PM pénzügyekért felelős államtitkára arról beszélt, hogy a programban részt vevő diákok száma kiemelkedő, és példaként megemlítette, hogy 2017-ben a globális pénzügyi héthez kapcsolódóan megrendezett Pénz7 Magyarországon több diákot ért el, mint a helyi programok Németországban, Franciaországban és Olaszországban együttvéve.</p>
      <p>Fontosnak nevezte a vállalkozási ismeretek bővítését is, mert a magyar fiatalok körében a legalacsonyabb a vállalkozói hajlandóság az egész régióban, miközben tartós, hosszú távon fenntarthatón prosperáló gazdaságot erős magyar vállalkozások nélkül nagyon nehéz elképzelni.</p>
      <p>Szepesi Balázs, az ITM gazdaságfejlesztésért felelős helyettes államtitkára elmondta: a vállalkozói témahéten szeretnék közelebb hozni a fiatalokhoz a vállalkozást, ezért “hús-vér” vállalkozók mennek az iskolákba önkéntesként.</p>
      <p>Fontosnak nevezte, hogy a fiataloknak megmutassák, az ötletekből milyen könnyen lehet valóság. Úgy fogalmazott, a vállalkozás önkifejezés, hiszen a gondolatból tett lesz, másrészt pedig a legmélyebben megélt szabadság, a vállalkozók ugyanis vállalják az önállóságot és az azzal járó felelősséget. A vállalkozói témahét azt mutatja meg, ez az út járható – fűzte hozzá.</p>
      <p>Merényi Zsuzsa, a Pénziránytű Alapítvány oktatási igazgatója arról beszélt, hogy a programban a legfontosabb partnereik a pedagógusok, akiknek a munkáját kidolgozott felkészülési anyagokkal, óratervekkel segítik. Megjegyezte: hisznek abban és tesznek is azért, hogy pénzügyileg tudatosabb fiatalok kerüljenek ki az iskolákból.</p>
      <p>Kovács Levente, a Magyar Bankszövetség főtitkára azt mondta, céljuk, hogy idén negyedmillió diák vehessen részt a pénzügyi kultúra hetének speciális képzésén, és bízik abban, hogy ez egyfajta kulcsa Magyarország gazdasági fejlődésének. Kiemelte: a programsorozat alapításától kezdve egyik legfőbb önkéntesük Varga Mihály pénzügyminiszter és Hegedűs Éva, a Gránit Bank elnöke.</p>
      <p>A Pénz7 témahétre a www.penz7.hu oldalon lehet regisztrálni, itt jelentkezhetnek az iskolák és az önkéntesek is, egészen a programhét kezdetéig. Itt érhetők el a korábbi évek tananyagai, az aktuális témák korosztályok szerint kidolgozott tananyagai és a felkészítést segítő anyagok is.</p>
      <p>A program kiemelt célja, hogy már fiatal korban megalapozzák a pénzügyi és gazdasági tudatosságot, így ezzel is támogassák a kormány által 2017-ben elfogadott, Okosan a pénzzel elnevezésű, a lakosság pénzügyi tudatosságának fejlesztését célzó stratégia megvalósulását.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-moodys-robusztus-novekedes-varhato-a-magyar-gazdasagban/">Robusztus növekedés várható a magyar gazdaságban</a>
        </li>
        <li>
          <a href="https://www.lokal.hu/2019-11-160-millio-dollaros-programot-inditanak-magyar-cegeknek/">160 millió dolláros programot indítanak magyar cégeknek</a>
        </li>
        <li>
          <a href="https://www.lokal.hu/2019-11-magyarorszag-fejlodik-a-leggyorsabban-az-unioban/">Magyarország fejlődik a leggyorsabban az unióban</a>
        </li>
        <li>
          <a href="https://www.lokal.hu/2019-11-folytatodnak-a-gazdasagosztonzo-adointezkedesek/">Folytatódnak a gazdaságösztönző adóintézkedések</a>
        </li>
        <li>
          <a href="https://www.lokal.hu/2019-11-a-gazdasag-egeszseges-szerkezete-all-a-magyar-novekedes-mogott/">A gazdaság egészséges szerkezete áll a magyar növekedés mögött</a>
        </li>
      </ul>
    </article>
  </body>
</html>