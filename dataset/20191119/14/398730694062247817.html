<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/jessica-vaderprat-ar-var-viktigaste-systemtjanst/"/>
    <meta property="og:site_name" content="DN.SE"/>
    <meta property="article:published_time" content="2019-11-19T14:00:30+00:00"/>
    <meta property="og:title" content="Jessica: Väderprat är vår viktigaste systemtjänst"/>
    <meta property="og:description" content="Kåseri. Hur ska vi förstå det gåtfulla hörlursfolket? Gör vi dem en tjänst eller otjänst genom att bryta igenom skyddskåporna?"/>
  </head>
  <body>
    <article>
      <h1>Jessica: Väderprat är vår viktigaste systemtjänst</h1>
      <address><time datetime="2019-11-19T14:00:30+00:00">19 Nov 2019, 14:00</time> by <a rel="author" href="https://www.dn.se/av/jessica-ritzen/" target="_blank">Jessica Ritzén</a></address>
      <p>
        <b>Kåseri. Hur ska vi förstå det gåtfulla hörlursfolket? Gör vi dem en tjänst eller otjänst genom att bryta igenom skyddskåporna? </b>
      </p>
      <p>Jag är på väg mot 35 meters djup i en av Stockholms längsta rulltrappor. Roar mig med att räkna alla luriga medresenärer. Fyra av tio har färgglada öronsnäckor inskruvade i öronen. Undrar så vad de lyssnar på, eller inte vill lyssna på. </p>
      <p>Många pluggar ju igen mest för att slippa allt. Hörlurar är som gjorda för att inte behöva höra. Storstadsmänniskor är ju sällan särskilt kontaktsökande eller särdeles socialt begåvade. Vissa behåller lurarna på även när de kommer hem och hela familjen strosar lyckligt runt i sina egna ljudvärldar.</p>
      <p>Att kräva uppmärksamhet av någon iklädd hörlurar är nästan lika oförskämt som att knacka på någons toalettdörr. Jag är särskilt förtjust i den plågsamma pantomim som utspelas när någon ur hörlursfolket tvingas ta ut snäckorna ur öronen. Som om de ombetts att krångla sig ur en slimmad våtdräkt. Sjukt besvärligt.</p>
      <p>Likt en påflugen suput har jag ändå svårt att inte tvångsmässigt tilltala främmande personer på offentliga platser. Jag har sent omsider förstått att mina väderplattityder inte längre ses som ett oumbärligt samhällskitt, utan snarare som en förorenande belastning. Är det bara jag som saknar struntprat om väder? Till mitt försvar hävdar jag med emfas att vädertrams är en av de mest värdefulla systemtjänster en storstad kan erbjuda. </p>
      <p>I stället för att sura och svära över att kollektivt tvingas trängas i varandras armhålor varje dag borde vi dra nytta av trångmålet. Kanske även återbruka den helt fossilfritt producerade mänskliga värmen. I Berlin har man insett värdet av masskollektivismen och använder överskottsvärmen från tunnelbanan till att värma universitetet.</p>
      <p>I dag är det så sovrumstyst på många SL-bussar att de skulle platsa bland naturreservaten i Stockholms stads utmärkta ”Guide till tystnaden”. Inte ett ord sipprar ur någons mun, inte ens hörlurarna läcker längre. Jag kommer ofta på mig själv med att hålla andan i kollektivtrafiken. </p>
      <p>Därför blir jag galet glad den dag när flickan med hunden kliver på bussen. Plötsligt får jag både prata och klappa helt ohejdat. Barn och djur tar ju sällan illa upp och har oftast inga dubier mot att vare sig störa eller bli störda av sin omgivning. När flickan slutligen kliver av säger hon artigt lillgammalt: ”Vad trevligt det var att åka buss i dag”. </p>
      <p>Tänk, det tyckte faktiskt jag med. Och jag vet bestämt att flera passagerare passade på att tjuvlyssna. En tog till och med av sig lurarna. </p>
      <p>Läs mer: <a href="https://www.dn.se/kultur-noje/jessica-halften-sa-snabbt-blir-dubbelt-sa-bra/">Kåseri Jessica Ritzén: Hälften så snabbt blir dubbelt så bra</a> </p>
      <p>Läs mer: <a href="https://www.dn.se/kultur-noje/jessica-nu-har-jag-bara-27-tander-kvar/">Kåseri Jessica Ritzén: Nu har jag bara 27 tänder kvar</a> </p>
    </article>
  </body>
</html>