<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500742-gradinta-din-timisoara-avacuata-dupa-directoarea-aflat-din-presa-firma-care-facut-dezinsectie-aceeasi-care-deratizat-blocul-care-murit-3-oameni.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T14:12:00+00:00"/>
    <meta property="og:title" content="Grădiniță din Timișoara evacuată după ce directoarea a aflat din presă că firma care a făcut dezinsecție e aceeași care a deratizat și blocul în care au murit 3 oameni"/>
    <meta property="og:description" content="O grădiniță din Timișoara a fost evacuată de către Inspectoratul pentru Situații de Urgență marți dimineață, după ce directoarea a aflat din presă numele firmei care a făcut deratizarea în"/>
  </head>
  <body>
    <article>
      <h1>Grădiniță din Timișoara evacuată după ce directoarea a aflat din presă că firma care a făcut dezinsecție e aceeași care a deratizat și blocul în care au murit 3 oameni</h1>
      <address><time datetime="2019-11-19T14:12:00+00:00">19 Nov 2019, 14:12</time> by <a rel="author">Redactia</a></address>
      <p><b>O grădiniță din Timișoara a fost evacuată de către Inspectoratul pentru Situații de Urgență marți dimineață, după ce directoarea a aflat din presă numele firmei care a făcut deratizarea în blocul în care au murit trei oameni, din cauza substanței folosite. Directoarea grădiniței a constatat astfel că este aceeași firmă, iar dezinsecția în unitatea de învățământ a fost făcută luni. Întrebat de ce pompierii nu au fost cei care să se sesizeze, în condițiile în care patronul firmei este deja reținut și le-a dat detalii anchetatorilor încă de luni seară despre locurile în care a făcut deratizare, șeful ISU a spus că nu a avut aceste informații.<br/></b><br/>Întrebat de jurnaliști, într-o conferință de presă, de ce pompierii nu au aflat încă de noaptea trecută de la procurori că firma Bistim Dera SRL a făcut dezinsecție și deratizare și în această grădiniță, în condițiile în care patronul era la audieri și a dat detalii despre locurile în care a făcut deratizare, comandantul Inspectoratului pentru Situații de Urgență (ISU) Timiș, Lucian Mihoc, a spus că pompierii au aflat despre această nouă locație după ce directoarea grădiniței a sunat la 112. "Nu am primit această informație (de la anchetatori – n.r.) Am primit-o prin apel”, a răspuns șeful ISU.<br/><br/>Directoarea grădiniței a sunat la 112 după ce a aflat din presă numele firmei care a făcut deratizarea în blocul în care au murit 3 oameni și a constatat că este aceeași care a făcut dezinfecția și în grădiniță, luni.<br/><br/>După apelul la 112, pompierii au mers la grădinița privată, unde învață peste 50 de copii, și au evacuat sediul.<br/><br/>"Astăzi, în jurul orei 9.30, la sediul inspectoratului a fost primit un apel pe numărul de fix prin care s-a spus că de la o grădiniță din Timișoara, o grădiniță privată, s-au efectuat lucrări în cursul zilei de ieri (luni – n.r.), lucrări de dezinsecție/deratizare, fapt pentru care imediat echipajul de cercetare CBRN s-a deplasat acolo. S-au efectuat măsurători care nu indicau prezența niciunei substanțe, au fost ventilate suplimentar spațiile, aceasta a fost măsura pe care le-am cerut-o suplimentar personalului didactic, evacuarea celor aproximativ 50 de copii. (...) Nu s-au identificat substanțe periculoase și activitatea a fost reluată”, a spus șeful ISU Timiș.<br/><br/><b>CITEȘTE ȘI: </b><a href="https://www.hotnews.ro/stiri-esential-23500386-livevideo-noi-informatii-ancheta-timisoara-unde-3-oameni-murit-dupa-fost-facuta-deratizarea-intr-bloc.htm">Noi informații în ancheta de la Timișoara, unde 3 oameni au murit după ce a fost făcută deratizarea într-un bloc: DSP nu a verificat niciodată această firmă</a></p>
    </article>
  </body>
</html>