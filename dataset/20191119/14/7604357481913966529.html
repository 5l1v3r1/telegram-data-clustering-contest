<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/man-ensceneert-zelfmoord-echtgenote-maar-hulpdiensten-komen-net-op-tijd/"/>
    <meta property="og:site_name" content="SCEPTR"/>
    <meta property="article:published_time" content="2019-11-19T14:16:37+00:00"/>
    <meta property="og:title" content="Man ensceneert zelfmoord echtgenote, maar hulpdiensten komen net op tijd"/>
    <meta property="og:description" content="Een man wou de poging tot moord op zijn vrouw doen lijken op zelfmoord. De vrouw kon echter net op tijd de hulpdiensten bellen."/>
  </head>
  <body>
    <article>
      <h1>Man ensceneert zelfmoord echtgenote, maar hulpdiensten komen net op tijd</h1>
      <address><time datetime="2019-11-19T14:16:37+00:00">19 Nov 2019, 14:16</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <i>
          <b>“Ze heeft haar polsen overgesneden.”</b>
        </i>
        <b> Dat zei Ken M. (40) uit Aarschot in vermeende paniek aan zijn vader. In werkelijkheid had hij zelf de polsen van zijn vrouw overgesneden na haar gedwongen te hebben een afscheidsbrief te schrijven. Hij was echter niet volledig voorzienig in zijn ‘zelfmoord’-planning. Hij liet zijn vrouw achter in de veronderstelling dat ze dood zou bloeden, maar zij kon op het nippertje nog de nooddiensten bellen: </b>
        <i>
          <b>“Het was mijn man.”</b>
        </i>
        <b> Vandaag kreeg de man 10 jaar cel <a href="https://www.hln.be/in-de-buurt/aarschot/man-die-zelfmoord-vrouw-ensceneerde-krijgt-10-jaar-cel-veertiger-voor-ogen-ouders-meteen-in-de-boeien-geslagen~a4fd5f993/">in de rechtbank</a>, 3 jaar meer dan wat het parket eiste. Hij werd meteen in de boeien geslagen, <a href="https://www.hln.be/in-de-buurt/aarschot/man-die-zelfmoord-vrouw-ensceneerde-krijgt-10-jaar-cel-veertiger-voor-ogen-ouders-meteen-in-de-boeien-geslagen~a4fd5f993/">meldt Het Laatste Nieuws.</a></b>
      </p>
      <p>Tien jaar. Zo lang waren Ken M. (40) en Tamara (39) reeds getrouwd. Tamara had haar man al eens bedrogen in het begin van het huwelijk, maar dat werd vereven. Op 16 maart 2018 was het echter voorgoed voorbij voor Tamara. Ze had iemand nieuw ontmoet en ze had M. ook te kennen gegeven dat ze de relatie niet meer zag zitten. De man ontstak in een woedevlag en viel zijn vrouw aan met een aardappelmesje uit de keuken. Hij stak haar in de nek en de onderzijde van de kaak, om al worstelend in de garage te belanden, bloed overal. Hij liet zijn echtgenote een afscheidsbrief neerpennen om de ‘zelfmoord’ geloofwaardig te maken en sneed haar dan in zowel de linker- als rechterpols.</p>
      <h3>Rechtbank geeft strengere straf aan poging tot ‘zelfmoord’ dan wat parket vroeg: “De voorbedachtheid duidelijk”</h3>
      <p>M. verliet het huis hierna om zijn blinde vader te verwittigen van de zogenaamde wanhoopsdaad van zijn vrouw. Zijn vrouw liet hij opgesloten in de berging achter, ervan uitgaand dat ze dood zou bloeden. Rond de middag slaagde de vrouw er echter in om de hulpdiensten te alarmeren, enkele minuten voordat ook haar schoonvader dat doet. De schoonvader vermoedde toen echter nog zelfmoord, terwijl de vrouw smeekte om hulp en haar man beschuldigde.</p>
      <p><i>“Die snelle tussenkomst heeft waarschijnlijk haar leven gered”</i>, merkte de procureur op tijdens de behandeling. Hij vroeg zeven jaar cel, maar volgens de rechter waren de feiten zwaarwichtig genoeg en was enkel <i>“een strenge straf zonder uitstel”</i> op zijn plaats. Het werd tien jaar dus en de man werd onmiddellijk aangehouden wegens een vermoeden van vluchtgevaar.</p>
      <p><i>“De voorbedachtheid blijkt uit twee verklaringen over de uitvoeringshandelingen, met name de lange opbouw en het telkens toedienen van nieuwe verwondingen”</i>, aldus de rechter in het vonnis geciteerd door <a href="https://www.hln.be/in-de-buurt/aarschot/man-die-zelfmoord-vrouw-ensceneerde-krijgt-10-jaar-cel-veertiger-voor-ogen-ouders-meteen-in-de-boeien-geslagen~a4fd5f993/">Het Laatste Nieuws</a>. <i>“De dader ontnam zijn slachtoffer alle hulp: hij nam haar gsm af, zette luide muziek op en hing een handdoek voor het raam van de berging opdat de buren niets zouden merken. Na zijn aanval ruimde hij de plaats van het delict op en kuiste hij het mes af.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/parachutemoord-clottemans-mag-dan-toch-gevangenis-niet-overdag-verlaten/"/>
        <a href="https://sceptr.net/2019/11/vilvoorde-twintiger-doodt-vader-en-stapt-zelf-naar-politie/"/>
        <a href="https://sceptr.net/2019/11/wevelgem-commotie-tijdens-reconstructie-moord-op-jill-36/"/>
      </related>
    </article>
  </body>
</html>