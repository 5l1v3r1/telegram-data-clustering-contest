<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/rusia/profesorul-rusoleg-sokolov-incercat-sinucida-timpul-reconstituirii-uciderii-iubitei-sale-1_5dd3f7245163ec42712f5ca9/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T14:39:46+00:00"/>
    <meta property="og:title" content="Profesorul rus Oleg Sokolov a încercat să se sinucidă în timpul reconstituirii uciderii iubitei sale"/>
    <meta property="og:description" content="Istoricul şi profesorul universitar rus Oleg Sokolov a încercat să se sinucidă în timp ce era în custodia poliţiei, după ce a omorât-o şi a tăiat-o în bucaţi pe iubita sa, a transmis, marţi, avocatul său."/>
  </head>
  <body>
    <article>
      <h1>Profesorul rus Oleg Sokolov a încercat să se sinucidă în timpul reconstituirii uciderii iubitei sale</h1>
      <address><time datetime="2019-11-19T14:39:46+00:00">19 Nov 2019, 14:39</time> by <a rel="author">Ştefana Radu</a></address>
      <h4>Istoricul şi profesorul universitar rus Oleg Sokolov a încercat să se sinucidă în timp ce era în custodia poliţiei, după ce a omorât-o şi a tăiat-o în bucaţi pe iubita sa, a transmis, marţi, avocatul său.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/rusia/reputatul-istoric-rus-descoperit-bratele-iubitei-intr-un-rucsac-relatat-tribunal-motivele-crimei-ma-caiesc-amarnic-1_5dca016d5163ec4271eb04ae/index.html"/>
      </related>
      <p>Oleg Sokolov, expertul în Napoleon, în vârstă de 63 de ani, a fost acuzat de crimă după ce şi-a împuşcat iubita în vârstă de 24 de ani, Anastasia Ieşcenko, în Sankt Petersburg, în această lună, şi a încercat să se descotorosească de <a href="https://adevarul.ro/international/rusia/reputatul-istoric-rus-descoperit-bratele-iubitei-intr-un-rucsac-relatat-tribunal-motivele-crimei-ma-caiesc-amarnic-1_5dca016d5163ec4271eb04ae/index.html">cadavrul ei tăiat în bucăţi</a>, aruncându-l într-un râu din oraş.</p>
      <p>Sokolov, care se află în închisoare, a încercat să se sinucidă, vineri, atunci când a fost dus la apartamentul său de către investigatori, pentru reconstituirea crimei, a declarat pentru AFP avocatul său Aleksandr Pociuev.</p>
      <p>„Şi-a anunţat intenţia de a se sinucide de la început şi din păcate a avut o tentativă deja”, a afirmat Pociuev.</p>
      <p>Tentativa „a fost oprită de poliţie”, a mai spus avocatul, descriindu-l pe Sokolov ca fiind „într-o stare psihologică dificilă”. Avocatul a menţionat că nu va oferi alte detalii legate de acest incident.</p>
      <p>Sokolov  a fost surprins la începutul lunii pe malul râului Moika, purtând în spate un rucsac ce conţinea braţul unei femei. Agenţia de presă Interfax a transmis că mai multe bucăţi din trupul femeii au fost recuperate din râu. Potrivit unor surse, istoricul a împuşcat-o pe femeie, apoi i-a tăiat capul şi membrele.</p>
      <hr/>
    </article>
  </body>
</html>