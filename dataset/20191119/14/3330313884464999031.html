<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904355/kluivert-hoopt-op-huurdeals-met-ajax-voor-ale-a-en-puig-het-perfecte-team-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T14:12:00+00:00"/>
    <meta property="og:title" content="Kluivert hoopt op huurdeals met Ajax: 'Voor Aleña en Puig het perfecte team'"/>
    <meta property="og:description" content="Hoofd jeugdopleiding Patrick Kluivert van FC Barcelona ziet Ajax als de ideale club voor de Catalanen om spelers aan te verhuren. De Nederlandse oud-spits schuift in gesprek met Diario Sport de middenvelders Carles Aleña en Riqui Puig naar voren. &quot;De opleidingen van Ajax en Barcelona zijn zeer vergelijkbaar. Ik ken de Ajax-opleiding goed. Er zijn een paar verschillen, maar op hoofdpunten is het hetzelfde&quot;, stelt Kluivert. Een samenwerking met zijn Amsterdamse oud-werkgever ziet hij wel zitten. &quot;Het zou het perfecte team voor ze zijn. Ik wil graag spelers verhuren aan Ajax&quot;, laat de oud-international aan duidelijkheid niets te wensen over."/>
  </head>
  <body>
    <article>
      <h1>Kluivert hoopt op huurdeals met Ajax: 'Voor Aleña en Puig het perfecte team'</h1>
      <address>
        <time datetime="2019-11-19T14:12:00+00:00">19 Nov 2019, 14:12</time>
      </address>
      <p>
        <b>Hoofd jeugdopleiding Patrick Kluivert van FC Barcelona ziet Ajax als de ideale club voor de Catalanen om spelers aan te verhuren. De Nederlandse oud-spits schuift in gesprek met Diario Sport de middenvelders Carles Aleña en Riqui Puig naar voren.</b>
      </p>
      <p>"De opleidingen van Ajax en Barcelona zijn zeer vergelijkbaar. Ik ken de Ajax-opleiding goed. Er zijn een paar verschillen, maar op hoofdpunten is het hetzelfde", stelt Kluivert. Een samenwerking met zijn Amsterdamse oud-werkgever ziet hij wel zitten. "Het zou het perfecte team voor ze zijn. Ik wil graag spelers verhuren aan Ajax", laat de oud-international aan duidelijkheid niets te wensen over.</p>
      <p>"We hebben ook een overeenkomst met FC Utrecht", vervolgt Kluivert. "Voor spelers die niet meteen doorstromen naar het eerste elftal is het perfect om hun ontwikkeling voort te zetten."</p>
      <p>Aleña begon dit seizoen als basisspeler bij Barça, maar raakte al snel uit beeld. De laatste maanden zit hij op de bank of zelfs tribune. Puig speelt zijn wedstrijden voor Barcelona B, maar de roep van de fans om de kleine spelmaker een kans te geven neemt toe.</p>
      <p>Kluivert vraagt zich af of Puig al goed genoeg is voor de basis van de Catalanen. "Als je kijkt naar de middenvelders die we al hebben, zoals Frenkie, waar ga je Riqui dan opstellen? Met alle respect, maar dat is moeilijk. Het is beter voor hem om op huurbasis te vertrekken om op een ander niveau te spelen. Daarna kan hij terugkeren."</p>
    </article>
  </body>
</html>