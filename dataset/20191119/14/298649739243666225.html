<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/19/cnh-intesa-tra-fpt-industrial-e-microvast-su-batterie-elettriche-pn_20191119_00179/"/>
    <meta property="og:site_name" content="Askanews"/>
    <meta property="article:published_time" content="2019-11-19T14:40:35+00:00"/>
    <meta property="og:title" content="Cnh: intesa tra Fpt Industrial e Microvast su batterie elettriche"/>
    <meta property="og:description" content="Roma, 19 nov. (askanews) – Fpt Industrial, il brand motoristico globale di Cnh Industrial, firma un memorandum d’intesa con l’americana Microvast “per sviluppare e offrire sistemi di batterie elettriche”. Lo comunica Cnh, sottolineando che l’accordo punta “a una collaborazione industriale e commerciale che consenta a Fpt Industrial di progettare e assemblare internamente pacchi batteria, nello […]"/>
  </head>
  <body>
    <article>
      <h1>Cnh: intesa tra Fpt Industrial e Microvast su batterie elettriche</h1>
      <h2>Per progettare e assemblare pacchi batteria in fabbrica a Torino</h2>
      <address>
        <time datetime="2019-11-19T14:40:35+00:00">19 Nov 2019, 14:40</time>
      </address>
      <figure>
        <img src="http://www.askanews.it/wp-content/uploads/2019/11/20191119_154026_4FEC1475.jpg"/>
      </figure>
      <p>Roma, 19 nov. (askanews) – Fpt Industrial, il brand motoristico globale di Cnh Industrial, firma un memorandum d’intesa con l’americana Microvast “per sviluppare e offrire sistemi di batterie elettriche”. Lo comunica Cnh, sottolineando che l’accordo punta “a una collaborazione industriale e commerciale che consenta a Fpt Industrial di progettare e assemblare internamente pacchi batteria, nello stabilimento di Torino, per fornirli ai mezzi di Cnh Industrial e a clienti terzi”.</p>
      <p>“Fpt Industrial – afferma l’amministratore delegato di Cnh Industrial, Hubertus Muhlhauser – è un leader riconosciuto nei sistemi di propulsione alternativa e questo accordo ci mette ulteriormente in grado di affrontare le sfide del nostro comparto industriale. In un settore in rapida evoluzione, Cnh Industrial è impegnata nell’avviare alleanze mirate per offrire alternative all’avanguardia ai carburanti tradizionali, accelerando così il nostro viaggio verso un domani sostenibile”.</p>
      <p>Come parte di questa collaborazione, Fpt Industrial progetterà e ingegnerizzerà una nuova “piattaforma elettrica” e industrializzerà dei powertrain elettrici completi, “realizzati su misura e dimensionati sulla base di specifiche missioni, con l’obiettivo di garantire le più efficienti performance per applicazioni stradali e non stradali”. La conclusione dei negoziati per arrivare a un accordo definitivo è attesa per il primo trimestre del 2020.</p>
      <p>Microvast, con base a Houston, in Texas, è una società leader “nella progettazione, sviluppo e produzione di sistemi di batterie di lunga durata a ricarica ultrarapida, con elevati standard di sicurezza, per veicoli elettrici”.</p>
    </article>
  </body>
</html>