<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/varsler-slutten/71820522"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T14:47:09+00:00"/>
    <meta property="og:title" content="Varsler slutten"/>
    <meta property="og:description" content="Rosenborg-spiller Tore Reginiussen (33) tar én sesong til. Så er det slutt. Neste yrke er bestemt."/>
  </head>
  <body>
    <article>
      <h1>Varsler slutten</h1>
      <h2>Rosenborg-spiller Tore Reginiussen (33) tar én sesong til. Så er det slutt. Neste yrke er bestemt.</h2>
      <address><time datetime="2019-11-19T14:47:09+00:00">19 Nov 2019, 14:47</time> by <a rel="author">TORE ULRIK BRATLAND</a></address>
      <ul>
        <li>
          <b>Malta - Norge 1-2</b>
        </li>
      </ul>
      <p>MALTA (Dagbladet): - Kroppen er bra og fungerer. Men du blir ikke yngre, sier 33-åringen med 29 landskamper.</p>
      <p>Verst har det gått utover ryggen. Men også hode og bein har fått kjørt seg.</p>
      <p>
        <b>- Jeg har fått litt juling, det er ikke til å legge skjul på. Akkurat nå planlegger jeg for at jeg skal gi alt for klubb og landslag neste år. I utgangspunktet tror jeg at det blir med det.</b>
      </p>
      <p>Vi møter Reginiussen på landslagssamling. I går kveld startet han som kaptein da Norge slo Malta 2-1. Kampen avrundet EM-kvaliken.</p>
      <p>Norge kom ikke til EM-sluttspillet gjennom kvaliken. 26. mars venter Serbia i EM-playoff gjennom Nations League. Å få avsluttet karrieren med et sluttspill, ville vært kronen på verket for Reginiussen.</p>
      <p>- Jeg er i full gang med å utdanne meg til å bli fysioterapeut, forteller han.</p>
      <p>
        <b>- Jeg prøver å gjøre så mye som mulig mens jeg ennå spiller. Mye av undervisningen er obligatorisk, så det er vanskelig å kombinere på grunn av mange reisedøgn. Men jeg fullfører når jeg er ferdig. Da starter en ny epoke.</b>
      </p>
      <p>Reginiussen har en innholdsrik karriere. Den startet i Alta i 2003. Etterpå har han vært innom følgende klubber: Tromsø, Schalke, Lecce og OB. Siden 2012 har Rosenborg vært arbeidsgiver.</p>
      <p>I Reginiussen har du en solid fotballspiller. Rutinert, flink til å posisjonere seg. Aldri noe tull. En 33-åring som er dedikert til «midtstopperfaget».</p>
      <p>Landslaget reiser hjem fra Malta i dag. Nå venter avslutningen i serien med Rosenborg. Viking og Ranheim gjenstår. Opp til Odd på tredjeplass er det ett poeng. Den er livsviktig for Rosenborgs DNA. Uten minst tredjeplass blir det heller ikke spill i Europa neste sesong.</p>
      <p>
        <b>- Vi må prøve å berge stumpene og avslutte på en god måte. Deretter kan vi legge sesongen bak oss og se framover, sier Reginiussen.</b>
      </p>
      <p>Det har vært et år med mye kok: Rettssak mellom Kåre Ingebrigtsen og klubben. Erstatteren Eirik Horneland har trøblet. Nicklas Bendtner ble frosset ut. Og sportssjef Stig Inge Bjørnebye gikk på dagen i forrige uke.</p>
      <p>Om Bendtner sier Reginiussen:</p>
      <p>- Det var oppturer og nedturer. Han var fantastisk den første sesongen. En veldig fin type som jeg likte godt å ha i garderoben. Så ble det en litt kjedelig avslutning. Men norsk fotball trenger sånne typer innimellom. Det gjør noe med interessen</p>
      <p>
        <i>PS: Reginiussen fikk fire av ti poeng på Dagbladets spillerbørs i går. Les børsen <a href="https://www.dagbladet.no/sport/borsen-han-skilte-seg-ut/71830133">her</a>.</i>
      </p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>10</td>
          <td>8</td>
          <td>2</td>
          <td>0</td>
          <td>31</td>
          <td>-</td>
          <td>5</td>
          <td>26</td>
        </tr>
        <tr>
          <td>Sverige</td>
          <td>10</td>
          <td>6</td>
          <td>3</td>
          <td>1</td>
          <td>23</td>
          <td>-</td>
          <td>9</td>
          <td>21</td>
        </tr>
        <tr>
          <td>Norge</td>
          <td>10</td>
          <td>4</td>
          <td>5</td>
          <td>1</td>
          <td>19</td>
          <td>-</td>
          <td>11</td>
          <td>17</td>
        </tr>
        <tr>
          <td>Romania</td>
          <td>10</td>
          <td>4</td>
          <td>2</td>
          <td>4</td>
          <td>17</td>
          <td>-</td>
          <td>15</td>
          <td>14</td>
        </tr>
        <tr>
          <td>Færøyene</td>
          <td>10</td>
          <td>1</td>
          <td>0</td>
          <td>9</td>
          <td>4</td>
          <td>-</td>
          <td>30</td>
          <td>3</td>
        </tr>
        <tr>
          <td>Malta</td>
          <td>10</td>
          <td>1</td>
          <td>0</td>
          <td>9</td>
          <td>3</td>
          <td>-</td>
          <td>27</td>
          <td>3</td>
        </tr>
      </table>
    </article>
  </body>
</html>