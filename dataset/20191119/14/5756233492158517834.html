<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622338/%D8%A7%DB%8C%D9%86%D8%AA%D8%B1%D9%86%D8%AA-%D8%A8%D8%A7%D9%86%DA%A9%E2%80%8C%D9%87%D8%A7-%D9%82%D8%B7%D8%B9-%D9%86%DB%8C%D8%B3%D8%AA-%D8%AF%D9%88-%D8%B1%D8%A7%D9%87-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%B1%D9%85%D8%B2-%D8%AF%D9%88%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T14:42:00+00:00"/>
    <meta property="og:title" content="اینترنت بانک‌ها قطع نیست/ دو راه برای دریافت رمز دوم"/>
    <meta property="og:description" content="معاون بانک مرکزی با بیان اینکه هیچ اختلالی در شبکه اینترنتی بانک‌های کشور وجود ندارد، تاکید کرد که رمز دوم پویا هزینه‌ای برای کاربران ندارد."/>
  </head>
  <body>
    <article>
      <h1>اینترنت بانک‌ها قطع نیست/ دو راه برای دریافت رمز دوم</h1>
      <h2>معاون بانک مرکزی اعلام کرد</h2>
      <address>
        <time datetime="2019-11-19T14:42:00+00:00">19 Nov 2019, 14:42</time>
      </address>
      <p>
        <i>معاون بانک مرکزی با بیان اینکه هیچ اختلالی در شبکه اینترنتی بانک‌های کشور وجود ندارد، تاکید کرد که رمز دوم پویا هزینه‌ای برای کاربران ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهران محرمیان در حاشیه نمایشگاه ایران تراکنش که صبح امروز در مرکز نمایشگاهی بوستان گفت‌وگو برگزار شد، در پاسخ به ایسنا درخصوص مشکلات ایجادشده برای بانک‌ها با قطع اینترنت در کشور، گفت: من با دوستانی که در این حوزه مشغول هستند، ارتباط تنگاتنگ و نزدیکی داشتم و نهایت همکاری را با شبکه بانکی داشتند، آی‌پی‌های بانکی و کسب و کارها را مستثنی کردند که اینترنت آن‌ها قطع نشود.</p>
      <p>به گفته معاون بانک مرکزی اختلالات کوچکی در ساعت‌های اولیه قطع اینترنت وجود داشت که به سرعت با همکاری مسئولان وزارت ارتباطات و فناوری اطلاعات حل شد و شبکه بانکی حداقل اختلالات را داشت.</p>
      <p>محرمیان درباره خدمات اینترنتی بانک‌ها به مردم نیز، خاطرنشان کرد: با توجه به اینکه سایت‌های اینترنتی همه بانک‌ها در داخل کشور میزبانی شده‌اند، اگر هم در ساعات اولیه مشکلات اندکی وجود داشت به سرعت حل شد و اکنون هیچ مشکلی وجود ندارد.</p>
      <p>
        <b>رمز دوم پویا هزینه‌ای برای کاربران ندارد</b>
      </p>
      <p>معاون بانک مرکزی با بیان اینکه همه بانک‌ها ابزار رمز دوم پویا را عملیاتی کردند، اظهار کرد: مساله‌ای که وجود دارد این است که ما برای ارتقای تجربه کاربری و برای افرادی که گوشی هوشمند ندارند، برنامه‌ریزی می‌کنیم که در اسرع وقت امکاناتی به سیستم اضافه شود که امیدواریم به سرعت این طرح اجرایی شود.</p>
      <p>وی افزود: سامانه حریم بانک مرکزی این امکان را خواهد داد که مشتریان بتوانند رمز دوم پویای خود را از طریق پیامک دریافت کنند که البته اپلیکیشن‌های بانکی هم در این میان فعال هستند که مشتری به انتخاب خود این رمز را دریافت می‌کند.</p>
      <p>معاون فناوری‌های نوین بانک مرکزی تاکید کرد که این طرح از ابتدای دی‌ماه سال جاری الزامی خواهد شد.</p>
      <p>محرمیان در پاسخ به ایسنا با بیان اینکه دریافت رمز دوم پویا هیچ هزینه‌ای برای مردم ندارد، گفت: هزینه‌ای که وزارت ارتباطات از بانک بابت هر پیامک پیامک‌ دریافت می‌کند، مشابه هزینه‌ای است که همین الان از بانک‌ها بابت سایر تراکنش‌های بانکی دریافت می‌شود، اما در حال رایزنی هستیم که در این مورد تخفیفات ویژه‌ای را برای بانک‌ها نظر بگیرند.</p>
      <p>وی از اعلام رقم هزینه هر پیامک برای بانک‌ها در اجرای طرح رمز دوم پویا خودداری کرد.</p>
      <p>محرمیان با بیان اینکه فیشینگ روندی است که از قدیم وجود داشته و همواره به دنبال مدیریت این موضوع بوده‌ایم، تصریح کرد: دیگر صرف وقت و به تاخیر انداختن کار جایز نیست و یک تصمیم همگانی گرفتیم که با همکاری بانک‌ها انشاالله اجرایی خواهد شد.</p>
      <p>
        <b>نمی‌توانیم از بانک‌داری هوشمند فرار کنیم</b>
      </p>
      <p>وی همچنین درباره بانک‌داری هوشمند، اظهار کرد: ما تحول در نظام بانکی را با بانک‌داری الکترونیک آغاز کردیم و در ادامه به سمت بانک‌داری دیجیتال حرکت می‌کنیم.</p>
      <p>وی افزود: در بانک‌داری الکترونیک، فرآیندها تحول بنیادی ندارند و سازمان بانک تغییرات بنیادی نمی‌کند، اما فرآیندها به صورت الکترونیک انجام می‌شود و نتیجه‌های خوبی هم اتفاق افتاده است.</p>
      <p>معاون فناوری‌های نوین بانک مرکزی با بیان اینکه در بانک‌داری دیجیتال، تغییرات فضای کسب و کار را خواهیم داشت، تصریح کرد: کسب و کارها متنوع می‌شوند و بانک از حالت سنتی خود خارج شده و انتظار ما این است که بانک در این حوزه‌ها وارد شود و مهم‌تر از آن، مشارکت شرکت‌های نوپاست که اعتقاد داریم که در کنار بانک‌ها می‌توانند همکاری ویژه‌ای داشته باشند و شرکت را به سمت و سوی جدیدی بروند.</p>
      <p>محرمیان با اشاره به هوشمندسازی نظام بانکی، گفت: هوشمندسازی وسیع‌تر از فضای دیجیتال است و ما باید در هوشمندسازی به همه ابعاد بانک، هوشمندانه نگاه کنیم؛ در واقع در بانک‌داری هوشمند شکل کار ما بانک‌داری تراکنش محور نیست، بلکه بانک‌داری داده‌محور است که در آن زمان صحبت از ابرداده و الگوریتم‌های هوشمند است.</p>
      <p>وی با بیان اینکه بانک‌داری هوشمند در دنیا نیز به تازگی در حال اجراست، اظهار کرد: با افتخار می‌توانیم بگوییم که در بحث بانک‌داری دیجیتال از دنیا خیلی عقب نیستیم و به سمت بانک‌داری هوشمند نیز حرکت خواهیم کرد، چراکه چیزی نیست که بتوانیم از آن فرار کنیم و جزو اهداف ماست.</p>
    </article>
  </body>
</html>