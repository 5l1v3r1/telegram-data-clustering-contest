<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/breaking-dna-anunta-oficial-ca-gigi-becali-si-nepotul-sau-vasile-geambazi-sunt-urmariti-penal-pentru-spalare-de-bani-intr-o-afacere-imobiliara.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T14:30:28+00:00"/>
    <meta property="og:title" content="BREAKING: DNA anunță oficial că Gigi Becali și nepotul său, Vasile Geambazi, sunt urmăriți penal pentru spălare de bani într-o afacere imobiliară cu un teren din Voluntari"/>
    <meta property="og:description" content="Direcția Națională Anticorupție anunță, într-un, comunicat, că procurorii au dispus extinderea urmăririi penale împotriva lui Gigi Becali și împotriva"/>
  </head>
  <body>
    <article>
      <h1> BREAKING: DNA anunță oficial că Gigi Becali și nepotul său, Vasile Geambazi, sunt urmăriți penal pentru spălare de bani într-o afacere imobiliară cu un teren din Voluntari </h1>
      <address><time datetime="2019-11-19T14:30:28+00:00">19 Nov 2019, 14:30</time> by <a rel="author">Redacția</a></address>
      <p>Direcția Națională Anticorupție anunță, într-un, comunicat, că procurorii au dispus extinderea urmăririi penale împotriva lui Gigi Becali și împotriva nepotului său, Vasile Geambazi, sub acuzația de spălare de bani într-o afacere cu un teren cumpărat în Voluntari cu un milion de euro pentru care s-ar fi cerut despăgubiri de la statul român în valoare de 20 de milioane de euro.</p>
      <p>”Prin multiple transferuri succesive, intercalate și reciproce, cei doi oameni de afaceri ar fi efectuat o serie de operațiuni bancare, în perioada 2014-2019, în scopul separării și ascunderii sumei de originea ilicită. Aceștia ar fi folosit cea mai mare parte a sumei provenind din supraevaluarea frauduloasă pentru capitalizarea unor societăți comerciale și ar fi dobândit o parte importantă a sumei prin retrageri de numerar”, se arată în comunicatul DNA.</p>
      <p>Redăm mai jos integral comunicatul DNA</p>
      <p>”Ca răspuns la solicitările formulate de reprezentanți ai mass media, Biroul de Informare și Relații Publice este abilitat să transmită următoarele:</p>
      <p>Procurorii din cadrul Direcției Naționale Anticorupție – Secția de combatere a corupției au dispus extinderea urmăririi penale față de două persoane, oameni de afaceri, pentru săvârșirea infracțiunilor de spălare a banilor, fapte presupus a fi săvârșite în perioada 2014-2019.</p>
      <p>Anterior, în aceeași cauză, s-a dispus efectuarea în continuare a urmăririi penale față de un evaluator desemnat de Autoritatea Națională pentru Restituirea Proprietăților (A.N.R.P), pentru săvârșirea infracțiunii de abuz în serviciu cu obținere de foloase necuvenite, cu consecințe deosebit de grave.</p>
      <p>În Ordonanța procurorilor se arată că, în cauză, există aspecte din care rezultă suspiciunea rezonabilă care conturează următoarea stare de fapt:</p>
      <p>Evaluatorul desemnat de A.N.R.P. ar fi întocmit un raport de evaluare cu încălcarea legii 247/2005, prin care un teren de 21,75 ha situat în apropiere de mun. București, care făcea obiectul unui dosar de despăgubire la A.N.R.P., ar fi fost supraevaluat cu suma de 184.819.120 lei, sumă reprezentând un folos necuvenit în beneficiul celor doi oameni de afaceri.</p>
      <p>Cunoscând că despăgubirea a fost stabilită în urma supraevaluării frauduloase, cei doi oameni de afaceri ar fi disimulat proprietatea și dreptul de dispoziție asupra despăgubirii. De asemenea, prin multiple transferuri succesive, intercalate și reciproce, cei doi oameni de afaceri ar fi efectuat o serie de operațiuni bancare, în perioada 2014-2019, în scopul separării și ascunderii sumei de originea ilicită. Aceștia ar fi folosit cea mai mare parte a sumei provenind din supraevaluarea frauduloasă pentru capitalizarea unor societăți comerciale și ar fi dobândit o parte importantă a sumei prin retrageri de numerar.</p>
      <p>Celor trei persoane li s-a adus la cunoştință calitatea procesuală de suspect, în conformitate cu prevederile art. 307 Cod de procedură penală.</p>
      <p>Facem precizarea că efectuarea urmăririi penale este o etapă a procesului penal reglementată de Codul de procedură penală, activitate care nu poate, în nicio situație, să înfrângă principiul prezumției de nevinovăție.<br/>Alte date nu pot fi comunicate în acest moment, deoarece le sunt incidente dispozițiile art. 12 alin 1 litera e ) din Legea 544/2001.”</p>
      <figure>
        <img src="https://cdn.g4media.ro/wp-content/uploads/2019/11/vasile-geambazi.jpeg"/>
        <figcaption>Sursa Foto: G4Media.ro</figcaption>
      </figure>
      <p><b>Context.</b> Gigi Becali a cumparat un teren de 21 de hectare in comuna Voluntari, in anul 2006. Nu l-a pastrat mult si l-a vandut nepotului sau, Vasile Geambazi (foto) cu un milion de euro. Intre cei doi a avut loc un schimb de cesionari si imputerniciri care, la final, s-a incheiat cu Geambazi proprietar al terenului si cu Gigi Becali imputernicit sa ceara de la ANRP despagubiri pentru acel teren, pe motiv ca nu il putea folosi, transmite site-ul știrileprotv.ro</p>
      <p>S-a facut o evaluare conform careia terenul valora 20 de milioane de euro. ANRP nu a vrut sa plateasca, pentru ca activitatea sa era blocata. Asa ca proprietarul Vasile Geambazi a dat in judecata statul. Ba mai mult, a adus o noua evaluare din care reiesea ca parcela valora de acum 60 de milioane de euro.</p>
      <p>El a depus plangerea la Curtea de Apel Bucuresti. Magistratii au fost foarte prompti si in doar doua luni au stabilit termen de judecata, iar intr-o singura infatisare au si luat decizia: Geambazi sa primeasca 60 de milioane de euro. Insa Comisia Centrala pentru Stabilirea Despagubirilor a contestat decizia la Inalta Curte de Casatie si Justitie. Le-a fost respinsa cererea, asa ca decizia Curtii de Apel a ramas in picioare. Definitiv.</p>
    </article>
  </body>
</html>