<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/zhelyazkov-rosen-ministurut-1618351.html"/>
    <meta property="og:site_name" content="Cross"/>
    <meta property="article:published_time" content="2019-11-19T14:23:00+00:00"/>
    <meta property="og:title" content="Росен Желязков: През 2020 г. в България ще има „умни“ градове"/>
    <meta property="og:description" content="/КРОСС/ През 2020 година в България ще има „умни“ градове с изградени мобилни мрежи от пето поколение. Това заяви министърът на транспорта, информационните технологии и съобщенията Росен Желязков по време на дискусия „5G: интелигентна трансформация и растеж“."/>
  </head>
  <body>
    <article>
      <h1>Росен Желязков: През 2020 г. в България ще има „умни“ градове</h1>
      <address>
        <time datetime="2019-11-19T14:23:00+00:00">19 Nov 2019, 14:23</time>
      </address>
      <p>/КРОСС/ През 2020 година в България ще има „умни“ градове с изградени мобилни мрежи от пето поколение. Това заяви министърът на транспорта, информационните технологии и съобщенията Росен Желязков по време на дискусия „5G: интелигентна трансформация и растеж“.</p>
      <p>Във форума участваха представители на ръководството на Комисията за регулиране на съобщенията, Министерството на регионалното развитие и благоустройството, Министерството на здравеопазването, телеком оператори и експерти.</p>
      <p>Скоростта за разгръщането на 5G в България е част от европейския контекст, подчерта министър Желязков. По думите му държавата в лицето на правителството и на регулатора биха могли да стимулират развитието и разгръщането на мрежите.</p>
      <p>„Ясно е, че целенасочените инвестиции не могат да бъдат други освен пазарно-ориентирани и за да може да се стимулира потреблението, ще трябва да се мисли за мерки като намаляването на първоначалните и годишните такси, които се събират за използването на спектъра“, каза Росен Желязков.</p>
      <p>Той добави, че в най-скоро време Министерският съвет ще направи промяна в тарифата на тези такси. </p>
      <p>В момента режимът на изграждане на мобилна станция е приравнен към изискванията за водно-електрическа централа, посочи министърът.</p>
      <p>Според него, тези процедури трябва да бъдат облекчени, но при спазване на санитарно-хигиенните изисквания.</p>
      <p>„Ще намалим административната тежест, но ще засилим здравния контрол, обясни той. Министърът добави, че мерките по отношение на тарифирането на спектъра и намаляването на административната тежест, при запазването на всички съображения, които гарантират безопасността и здравето, трябва да бъдат комплексно разглеждани и да работят в система.</p>
      <p>Министър Росен Желязков бе категоричен, че киберсигурността е един от най-важните аспекти на новата технология.</p>
      <p>„Не само защото трябва да се пази интегритета, достъпността, устойчивостта и конфиденциалността на мрежата, но трябва да се пазят потребителите и базите данни. Тази критична инфраструктура е свързана с множество услуги, които са есенциални за обществото – електроснабдяване, енергетика, здравеопазване и други“, обясни той.</p>
      <p>На финала, министърът заяви, че по отношение са стандартизацията и сертификация на услуги, процеси и мрежи, индустрията и държавата трябва да бъдат ръка за ръка. </p>
    </article>
  </body>
</html>