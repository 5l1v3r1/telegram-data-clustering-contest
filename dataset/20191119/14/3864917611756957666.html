<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821334-putin-dav-obicanki-merkel-sodo-tranzitu-gazu-ukrainou-maas.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T14:53:00+00:00"/>
    <meta property="og:title" content="Путін дав обіцянки Меркель щодо транзиту газу Україною — Маас"/>
    <meta property="og:description" content="Глава МЗС Німеччини Гайко Маас оптимістично оцінює перспективи збереження транзиту російського газу територією України після побудови &quot;Північного потоку-2&quot;, оскільки покладається на обіцянку президента Росії Володимира Путіна канцлеру ФРН Ангелі Меркель."/>
  </head>
  <body>
    <article>
      <h1>Путін дав обіцянки Меркель щодо транзиту газу Україною — Маас</h1>
      <h2>Глава МЗС Німеччини Гайко Маас оптимістично оцінює перспективи збереження транзиту російського газу територією України після побудови "Північного потоку-2", оскільки покладається на обіцянку президента Росії Володимира Путіна канцлеру ФРН Ангелі Меркель.</h2>
      <address>
        <time datetime="2019-11-19T14:53:00+00:00">19 Nov 2019, 14:53</time>
      </address>
      <p>Про це Маас заявив на спільній пресконференції з українським колегою Вадимом Пристайком у Києві, повідомляє кореспондент Укрінформу.</p>
      <p>"Я не можу сказати, хто які питання буде порушувати під час зустрічі "нормандської четвірки". Для нас це (продовження транзиту російського газу територією України – ред.) дуже важлива тема. Пані федеральний канцлер багато місяців тому дуже чітко сказала президенту Путіну, що реалізація альтернативного (“Північному потоку-2” - ред.) газового транзиту територією України і на майбутнє є для неї дуже важливою темою. Президент Путін дав їй деякі обіцянки і ми зараз перебуваємо у періоді їх реалізації, щоб цей газовий транзит був організований", - сказав Маас.</p>
      <p>Він зауважив, що існує ще багато проблем, які треба вирішувати.</p>
      <p>"Але я оптимістичний у тому, що ми зможемо виконати те, що обіцяли, і тут є підтримка, у тому числі європейська. Тому я є оптимістом, що у майбутньому буде альтернативний транзит газу через Україну", - резюмував міністр закордонних справ Німеччини.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FUkraineMFA%2Fvideos%2F672091233318981%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821230-nord-stream-2-ekspert-rozpoviv-pro-troanskih-konej-moskvi.html">Nord Stream 2: експерт розповів про "троянських коней" Москви</a>
      </blockquote>
      <p>Як повідомлялося, нинішній транзитний контракт між <a href="https://www.ukrinform.ua/tag-naftogaz">Нафтогазом</a> і Газпромом закінчується 31 грудня 2019 року.</p>
      <p>18 листопада НАК "Нафтогаз України" отримав від російського ПАТ "Газпром" офіційну пропозицію про продовження діючого контракту або укладення нового договору про транзит газу через територію України строком на 1 рік. При цьому у пропозиції Газпрому зазначено, що необхідними умовами продовження нинішнього контракту або укладення нового є відмова обох сторін від усіх взаємних претензій у міжнародному арбітражі й припинення всіх судових розглядів.</p>
      <p>Міністр енергетики та захисту навколишнього середовища Олексій Оржель назвав неприйнятною для України пропозицію Газпрому.</p>
      <p>Фото: dpa</p>
    </article>
  </body>
</html>