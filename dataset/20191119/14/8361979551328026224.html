<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/eksnardepu-vruchili-pidozru-v-nedeklaruvanni-bankivskih-kreditiv-na-4-7-mlrd-grn-novini-ukrajini-50054426.html"/>
    <meta property="og:site_name" content="НВ"/>
    <meta property="article:published_time" content="2019-11-19T14:19:00+00:00"/>
    <meta property="og:title" content="НАБУ підозрює екснардепа в недекларуванні банківських кредитів на 4,7 млрд грн"/>
    <meta property="og:description" content="Нардеп VIIІ скликання в деклараціях за 2015−2018 роки не вказував наявність у нього фінансових зобов’язань перед банківськими установами України на суму понад 4,7 млрд грн."/>
  </head>
  <body>
    <article>
      <h1>НАБУ підозрює екснардепа в недекларуванні банківських кредитів на 4,7 млрд грн</h1>
      <h2>Нардеп VIIІ скликання в деклараціях за 2015−2018 роки не вказував наявність у нього фінансових зобов’язань перед банківськими установами України на суму понад 4,7 млрд грн.</h2>
      <address>
        <time datetime="2019-11-19T14:19:00+00:00">19 Nov 2019, 14:19</time>
      </address>
      <p>15 листопада детективи <a href="https://nv.ua/tags/natsionalnoe-antikorruptsionno.html">Національного антикорупційного бюро України</a> повідомили йому про підозру, <a href="https://nabu.gov.ua/novyny/eksnarodnomu-deputatu-povidomyly-pro-pidozru-u-nedeklaruvanni-statkiv-0">проінформували</a> в прес-службі НАБУ. Оскільки екснардепа не знайшли за місцем проживання, підозру надіслали поштою.</p>
      <p>«Слідство встановило, що впродовж 2015−2018 років екснардеп з метою приховування інформації про свій реальний майновий стан не задекларувала наявність у себе невиконаних фінансових зобов’язань перед банківськими установами України на суму понад 4,7 млрд гривень», — йдеться в повідомленні.</p>
      <p>Розслідування проводиться з січня 2017 року.</p>
      <p>За інформацією Інтерфакс-Україна, мова йде про нардепа VIII скликання Дениса Дзензерського (входив до фракції Народного фронту).</p>
      <p>За даними <a href="https://bihus.info/nezadeklarovanii-biznes-ta-milardni-borgi-nardepa-dzenzerskogo">Bihus.info</a>, основний бізнес родини Дзензерського — група компаній Веста. Компанії ПАТ Веста-Дніпро, ПАТ Веста індастріал, ТОВ Рекуперація свинцю та ТОВ Технокомплект, які входять до групи Веста, не повернули кредити низці банків. Зокрема, ВТБ-банк вимагає повернути борг в $300 млн (7,2 млрд грн). Понад 2,5 мільярди компанії винні державному Укрексімбанку, 648 млн грн — VAB Банку, 514 млн грн — казахському банку БТА, 327 млн грн — банку Кредит Дніпро, 108 млн грн — банку Форум, 90 млн грн — ПриватБанку.</p>
    </article>
  </body>
</html>