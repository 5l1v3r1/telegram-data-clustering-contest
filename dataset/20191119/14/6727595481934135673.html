<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ishi-gosh-reaction-about-jnu-issue763.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T14:47:00+00:00"/>
    <meta property="og:title" content="'പരീക്ഷകള്‍ പ്രഖ്യാപിച്ച് സമരം പൊളിക്കാന്‍ അനുവദിക്കില്ല'; ജെ.എന്‍.യു വൈസ് ചാന്‍സിലര്‍ രാജി വെക്കണമെന്നും ഐഷി ഘോഷ് "/>
    <meta property="og:description" content="JNU National News India ന്യൂദല്‍ഹി: ജെ.എന്‍.യുവിലെ ഹോസ്റ്റല്‍ ഫീസ് വര്‍ധനവ് പൂര്‍ണ്ണമായും പിന്‍വലിച്ചാല്‍ മാത്രമെ ക്ലാസ് പുനരാരംഭിക്കാന്‍ അനുവദിക്കുകയുള്ളുവെന്ന് ജെ.എന്‍."/>
  </head>
  <body>
    <article>
      <h1>'പരീക്ഷകള്‍ പ്രഖ്യാപിച്ച് സമരം പൊളിക്കാന്‍ അനുവദിക്കില്ല'; ജെ.എന്‍.യു വൈസ് ചാന്‍സിലര്‍ രാജി വെക്കണമെന്നും ഐഷി ഘോഷ് </h1>
      <address><time datetime="2019-11-19T14:47:00+00:00">19 Nov 2019, 14:47</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ജെ.എന്‍.യുവിലെ ഹോസ്റ്റല്‍ ഫീസ് വര്‍ധനവ് പൂര്‍ണ്ണമായും പിന്‍വലിച്ചാല്‍ മാത്രമെ ക്ലാസ് പുനരാരംഭിക്കാന്‍ അനുവദിക്കുകയുള്ളുവെന്ന് ജെ.എന്‍.യു വിദ്യാര്‍ത്ഥി യൂണിയന്‍ പ്രസിഡണ്ട് ഐഷി ഘോഷ്. പരീക്ഷകള്‍ നേരത്തെ പ്രഖ്യാപിച്ച് സമരം പൊളിക്കാന്‍ അനുവദിക്കില്ലെന്നും ഐഷി ഘോഷ് പ്രതികരിച്ചു.</p>
      <p>‘ജെ.എന്‍.യു വിദ്യാര്‍ത്ഥികള്‍ ഇന്നലെ നേരിട്ട പ്രശ്‌നങ്ങളെ കുറിച്ച് പറയാന്‍ പ്രസ് കോണ്‍ഫറന്‍സ് വിളിക്കും. ഫീസ് വര്‍ധനവ് പൂര്‍ണ്ണമായും പിന്‍വലിച്ചാല്‍ മാത്രമെ ജെ.എന്‍.യുവില്‍ ക്ലാസ് പുനരാരംഭിക്കാന്‍ അനുവദിക്കുകയുള്ളു. ഈ വൈസ് ചാന്‍സിലര്‍ എന്തിനാണ്. വൈസ് ചാന്‍സിലര്‍ രാജി വെക്കണമെന്നാണ് വിദ്യാര്‍ത്ഥി യൂണിയന്റെ ആവശ്യം. വൈസ് ചാന്‍ലസിലര്‍ കാരണമാണ് ഇത് മുഴുവന്‍ സംഭവിച്ചത്.’ ഐഷി ഘോഷ് പ്രതികരിച്ചു. ഏഷ്യാനെറ്റ് ന്യൂസിനോടായിരുന്നു പ്രതികരണം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>പൊതുവിദ്യാഭ്യാസത്തെ സംരക്ഷിക്കുകയെന്ന ആവശ്യം ഉയര്‍ത്തി ഇന്നലെ ജെ.എന്‍.യു വിദ്യാര്‍ത്ഥികള്‍ നടത്തിയ പാര്‍ലമെന്റ് മാര്‍ച്ചിനിടെ ഉണ്ടായ പൊലീസ് സംഘര്‍ഷത്തില്‍ നൂറുകണക്കിന് വിദ്യാര്‍ത്ഥികള്‍ക്കാണ് പരിക്കേറ്റത്. ജെ.എന്‍.യുവിലെ ഹോസ്റ്റല്‍ ഫീസില്‍ മൂപ്പത് ഇരട്ടിയുടെ വര്‍ധനവ് ഉണ്ടായതോടെയാണ് യൂണിവേഴ്‌സിറ്റില്‍ പ്രതിഷേധം ആരംഭിച്ചത്.</p>
      <p>വിഷയം പ്രതിപക്ഷ എം.പിമാര്‍ രാജ്യസഭയില്‍ ഉന്നയിച്ചിരുന്നു. സഭ നിര്‍ത്തിവെച്ച് വിഷയം ചര്‍ച്ച ചെയ്യണമെന്ന് സി.പി.ഐ രാജ്യസഭാ എം.പി ബിനോയ് വിശ്വം ആവശ്യപ്പെട്ടിരുന്നു.</p>
      <related>
        <a href="https://www.doolnews.com/ksu-march-clash-kerala-univewrsity-mark-fraud132.html?utm_source=doolnews&amp;utm_medium=related"/>
      </related>
      <p>അതോടൊപ്പം ആര്‍.എസ്.പിയും മുസ്‌ലീം ലീഗും തൃണമൂല്‍ കോണ്‍ഗ്രസും ലോക്‌സഭയില്‍ ജെ.എന്‍.യു വിഷയത്തില്‍ അടിയന്തിര പ്രമേയ നോട്ടീസ് നല്‍കിയിട്ടുണ്ട്.</p>
      <p>വിഷയത്തില്‍ നേരത്തെ ജെ.എന്‍.യു വി.സി രമേഷ് കുമാറിനെ തള്ളി വിദ്യാര്‍ത്ഥികളെ അനുകൂലിച്ച് അധ്യാപകര്‍ രംഗത്തെത്തിയിരുന്നു.</p>
      <p>കാഴ്ചയില്ലാത്തവരും ഭിന്നശേഷിക്കാരുമായ വിദ്യാര്‍ത്ഥികളെ പോലും പൊലീസ് മര്‍ദ്ദനത്തില്‍ നിന്നും ഒഴിവാക്കിയില്ലെന്നും വിദ്യാര്‍ത്ഥികള്‍ക്കെതിരെ ക്രൂരമായ ആക്രമണമാണ് നടന്നതെന്നും അധ്യാപകര്‍ ആരോപിച്ചു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/OGaAQvLNWco" width="500" height="281" data-service="Youtube" scrolling="no"/>
      </figure>
    </article>
  </body>
</html>