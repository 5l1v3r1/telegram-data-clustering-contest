<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/nalez-kostry-kriminaliste-proveruji-jako-nasilny-cin-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T14:04:00+00:00"/>
    <meta property="og:title" content="Nález kostry na Havlíčkobrodsku: Nejspíše došlo k násilnému trestnému činu"/>
    <meta property="og:description" content="Člověk, jehož kosterní ostatky našel náhodný svědek v lese mezi obcemi Rybníček a Frýdnava na Havlíčkobrodsku, se s největší pravděpodobností stal obětí násilného trestného činu. Deníku to potvrdil mluvčí Krajského státního zastupitelství v Hradci Králové Pavel Bužga.  "/>
  </head>
  <body>
    <article>
      <h1>Nález kostry na Havlíčkobrodsku: Nejspíše došlo k násilnému trestnému činu</h1>
      <address><time datetime="2019-11-19T14:04:00+00:00">19 Nov 2019, 14:04</time> by <a rel="author">Roman Martínek</a></address>
      <p>„Mohu potvrdit, že naše zastupitelství vykonává v případu dozor. S ohledem na stav nalezených ostatků existuje podezření, že dotyčný člověk zemřel cizím zaviněním. Pracovně byla věc zatím kvalifikována jako zločin těžkého ublížení na zdraví.,“ konstatoval Pavel Bužga.</p>
      <p>Vzhledem k tomu, že kriminalisté zatím neznají totožnost oběti a nevědí za jakých okolností dotyčný zemřel, není vyloučeno ani to, že mohlo jít o jiný závažný trestný čin včetně vraždy. Záhadný případ se snaží rozplést kriminalisté z jihlavské mordparty.</p>
      <figure>
        <img src="https://g.denik.cz/36/a2/jihlava-hokej-hc-dukla-jihlava-lhk-jestrabi-prostejov-chance-liga-14-kolo-0528-clone_denik-150-3x2.jpg"/>
      </figure>
      <aside>
        <a href="https://jihlavsky.denik.cz/hokej_region/skvele-pondeli-hokejiste-jihlavy-i-trebic-privezli-tri-body-20191119.html">Skvělé pondělí. Hokejisté Jihlavy i Třebíč přivezli tři body Přečíst článek ›</a>
      </aside>
      <p>„Na případu pracujeme, naše postupy nebudeme zatím komentovat,“ podotkl kriminalista Pavel Kubiš. Klíčové pro objasnění případu je zjištění totožnosti oběti. Běžným postupem je vyhodnocení genetických stop a srovnání s policejní databází.</p>
      <p>Na děsivý nález narazil zhruba v polovině října lovec historie s detektorem kovů. Jenže místo mince či vojenského metálu našel lidskou kostru. Ležela v mělkém hrobě na kraji listnatého lesa pod statným dubem. Hledač si nejprve všiml vyčuhující kosti ze země, až vzápětí mu došlo, že je zřejmě lidská. Na místo okamžitě vyjeli kriminalisté i hasiči. Ti pak z mělkého hrobu vyhrabali celou lidskou kostru. S největší pravděpodobností se jedná o ostatky muže. V zemi určitě byly delší dobu, mezi patnácti a dvaceti lety. Podle informací Deníku byla v hrobě i pogumovaná textilie, do níž mohlo být tělo před zahrabáním zabaleno. (rm)</p>
    </article>
  </body>
</html>