<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821329-dizajn-aerodromu-na-dnipropetrovsini-rozrobit-avstrijska-kompania.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T14:48:00+00:00"/>
    <meta property="og:title" content="Дизайн аеродрому на Дніпропетровщині розробить австрійська компанія"/>
    <meta property="og:description" content="Дизайн аеродрому Міжнародного аеропорту в Дніпропетровській області розробить австрійська компанія Airport consulting Vienna. Він буде готовий вже цьогоріч."/>
  </head>
  <body>
    <article>
      <h1>Дизайн аеродрому на Дніпропетровщині розробить австрійська компанія</h1>
      <h2>Дизайн аеродрому Міжнародного аеропорту в Дніпропетровській області розробить австрійська компанія Airport consulting Vienna. Він буде готовий вже цьогоріч.</h2>
      <address>
        <time datetime="2019-11-19T14:48:00+00:00">19 Nov 2019, 14:48</time>
      </address>
      <p>Про це стало відомо під час наради у Дніпропетровській ОДА, поінформували у <a href="https://adm.dp.gov.ua/ua/news/dizajn-aerodromu-v-dnipropetrovskij-oblasti-rozroblyat-avstrijski-eksperti">пресслужбі Дніпропетровської ОДА</a>.</p>
      <p>«У Держбюджеті-2020 на аеропорт у Дніпропетровській області заклали 1 млрд грн. Ми одразу приступили до роботи – маємо швидко узгодити всі технічні моменти, аби зведення терміналу та злітно-посадкової смуги розпочалося в строк. Будівельники стануть до роботи на об’єкті вже у 2020-му», – зазначив голова Дніпропетровської ОДА Олександр Бондаренко.</p>
      <p>Виділені державою кошти спрямують на будівництво злітно-посадкової смуги довжиною 3,2 км. Аеровокзальним комплексом займатиметься приватний інвестор – українська промислово-фінансова група DCH.</p>
      <p>Як сказав керівник проєкту будівництва Міжнародного <a href="https://www.ukrinform.ua/tag-aeroport">аеропорту</a> «Дніпро», генеральний директор Міжнародного аеропорту «Харків» Володимир Васильченко, на старті проекту необхідно дуже чітко розуміти, який вигляд матиме аеродромний комплекс, де і як будуть розташовані конкретні об'єкти інфраструктури та оцінити динаміку бізнес-показників в довгостроковій перспективі. «Я впевнений, що у співпраці з Airport Consulting Vienna ми оперативно підготуємо необхідні базові документи», – зазнчив Васильченко.</p>
      <p>За інформацією пресслужби Дніпропетровської ОДА, всесвітньо відома австрійська консалтингова компанія вже працює над базовою плановою документацією для Міжнародного аеропорту «Дніпро». Експерти проєктної команди DCH і Airport Consulting Vienna готуватимуть інформацію для розробки дизайну аеродрому та майстер-плану.</p>
      <p>«У Airport Consulting Vienna величезний міжнародний досвід консультаційної підтримки інвестиційних проектів в індустрії аеропортів. Ми застосуємо нашу глобальну експертизу в Дніпрі, щоб в місті з'явилися дуже функціональні і сучасні «повітряні ворота», – наголосив представник Airport Consulting Vienna Юрій Рубанов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819131-na-budivnictvo-aeroportu-v-dnipropetrovskij-oblasti-zaklali-milard.html">На будівництво аеропорту в Дніпропетровській області заклали мільярд</a>
      </blockquote>
      <p>На зустрічі в ОДА представники Державного агентства інфраструктурних проєктів, дніпровського аеропорту, проєктна команда групи DCH обговорили технічні особливості будівництва летовища, вирішення яких необхідне для старту будівельних робіт. Йшлося про розміщення злітно-посадкової смуги, проектування летовища, виділення землі.</p>
      <p>Як повідомляв Укрінформ, у програмі робочої поїздки Голови Верховної Ради Дмитра Разумкова до Дніпра - 20 листопада передбачено презентацію аеропорту.</p>
    </article>
  </body>
</html>