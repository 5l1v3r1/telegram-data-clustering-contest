<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818557/%D8%A7%D9%84%D8%A8%D8%B1%D8%B2-%D8%A2%D8%B1%D8%A7%D9%85-%D8%A7%D8%B3%D8%AA-%D8%AA%D8%B9%D8%AF%D8%A7%D8%AF-%D8%B2%DB%8C%D8%A7%D8%AF%DB%8C-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T14:58:04+00:00"/>
    <meta property="og:title" content="البرز آرام است/تعداد زیادی از اغتشاشگران شناسایی شده‌اند"/>
    <meta property="og:description" content="ایسنا/البرز فرمانده انتظامی البرز گفت: در روزهای اخیر با همت همه نیروهای امنیتی در استان تعداد زیادی از اغتشاشگران که اقدام به تخریب اموال عمومی و شخصی کرده بودند دستگیر شدند که بررسی‌های ما حاکی از خط دهی سازمان‌های ضدانقلاب و منافقین در پس پرده این تحرکات است."/>
  </head>
  <body>
    <article>
      <h6 class="kicker">فرمانده انتظامی البرز:</h6>
      <h1>البرز آرام است/تعداد زیادی از اغتشاشگران شناسایی شده‌اند</h1>
      <address><time datetime="2019-11-19T14:58:04+00:00">19 Nov 2019, 14:58</time> by <a rel="author">وحید صالحی</a></address>
      <p>ایسنا/البرز فرمانده انتظامی البرز گفت: در روزهای اخیر با همت همه نیروهای امنیتی در استان تعداد زیادی از اغتشاشگران که اقدام به تخریب اموال عمومی و شخصی کرده بودند دستگیر شدند که بررسی‌های ما حاکی از خط دهی سازمان‌های ضدانقلاب و منافقین در پس پرده این تحرکات است.</p>
      <p>سردار عباسعلی محمدیان گفت: در پی افزایش قیمت بنزین در کشور، اعتراضاتی در خصوص این موضوع  در شهرهای مختلف استان صورت گرفت که با توجه به اینکه پلیس اعتراض را حق مردم می‌داند با نظارت نیروها، مطالبات مردم به صورت مسالمت آمیز در حال پیگیری بود که تعدادی از وطن فروشان  و اجیرشدگان دشمنان خارجی نظام مقدس جمهوری اسلامی با جهت دهی به مطالبات مردمی آنها را به سمت اغتشاش و تخریب اموال عمومی کشاندند که الحمدلله به همت نیروهای انتظامی و امنیتی و هوشیاری و بصیرت مردم، امنیت به خیابان‌های شهرهای استان البرز بازگشته است.</p>
      <p>به گزارش ایسنا به نقل از پلیس البرز، وی با بیان اینکه به اغتشاشگران و فرصت طلبان اجازه اخلال و ناامنی در استان را نخواهیم داد افزود: خادمان مردم در نیروی انتظامی در کنار آنها و در خدمت امنیت شهروندان هستند و کسانی که با گریز از قانون قصد اخلال، بی نظمی و صدمه به اموال دولتی و مردم را دارند، بدانند که بر اساس قانون با آنها برخورد خواهد شد.</p>
      <p>این مقام انتظامی با بیان اینکه امنیت مردم و حفاظت از اموال عمومی خط قرمز پلیس است، تصریح کرد: به مردم عزیز تاکید می کنم صف خود را از صف معدود افرادی که به دنبال اخلال و بی نظمی هستند جدا کنند چرا که نیروهای انقلابی اجازه نخواهند داد روند آرامش و امنیت بسیار خوبی که امروز در کشور حاکم است با اغتشاش عده محدودی از فرصت طلبان دچار اخلال شود و عده ای از این فضا سواستفاده کرده و به چپاول اموال مردم بپردازند.</p>
      <p>سردار محمدیان اضافه کرد: در روزهای اخیر با همت همه نیروهای امنیتی در استان تعداد زیادی از اغتشاشگران که اقدام به تخریب اموال عمومی و شخصی کرده بودند دستگیر شدند که بررسی‌های ما حاکی از خط دهی سازمان‌های ضدانقلاب و منافقین در پس پرده این تحرکات است.</p>
      <p>فرمانده انتظامی استان در انتها با اعلام اینکه تعدادی از عوامل اغتشاشگر نیز شناسایی شده اند و دستگیری آنها در حال اقدام است، خاطرنشان کرد: مردم عزیز و انقلابی استان البرز هر گونه مشاهدات، اخبار و اطلاعات خود را مبنی بر اخلال و بی نظمی به پلیس گزارش دهند و مطمئن باشند که به صورت جدی با آنها برخورد خواهد شد.</p>
      <p>انتهای پیام</p>
    </article>
  </body>
</html>