<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-impichment-trampa-slukhannia-kongres/30280545.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T14:21:08+00:00"/>
    <meta property="og:title" content="Імпічмент Трампа: на слуханнях у Конгресі виступлять відразу четверо свідків"/>
    <meta property="og:description" content="У Палаті представників Конгресу США починається другий тиждень публічних слухань про імпічмент президента Дональда Трампа. 19 листопада перед комітетом виступлять четверо свідків. Першим свідчення"/>
  </head>
  <body>
    <article>
      <h1>Імпічмент Трампа: на слуханнях у Конгресі виступлять відразу четверо свідків</h1>
      <address>
        <time datetime="2019-11-19T14:21:08+00:00">19 Nov 2019, 14:21</time>
      </address>
      <p>У Палаті представників Конгресу США починається другий тиждень публічних слухань про імпічмент президента Дональда Трампа. 19 листопада перед комітетом виступлять четверо свідків.</p>
      <p>Першим свідчення дасть високопосадовець Білого дому, керівник Європейського відділу в Раді національної безпеки США підполковник Александер Віндман, який був свідком телефонної розмови Трампа з президентом України Володимиром Зеленським 25 липня.</p>
      <p>Раніше в ході закритих слухань Віндман стверджував, що розмова Трампа і Зеленського настільки занепокоїла його, що він поділився своїми побоюваннями про можливий неприйнятний тиск президента на Україну зі своїм керівництвом.</p>
      <p>Також на слуханнях має дати свідчення Дженніфер Вільямс, помічниця віцепрезидента Майкла Пенса. Ввечері 19 листопада комітет заслухає ще двох свідків – колишнього спецпредставника США по Україні <a href="https://www.radiosvoboda.org/a/news-volker-svidchennya-biden-shokin/30255799.html">Курта Волкера</a> і співробітника Білого дому Тіма Моррісона.</p>
      <p>21 листопада перед комітетом із розвідки Палати представників виступлять двоє чиновників Міністерства оборони і Держдепартаменту США, 22 листопада – колишня співробітниця Білого дому, яка відповідала за роботу з Росією й Україною, Фіона Гілл.</p>
      <p>20 листопада показання дасть посол США в ЄС <a href="https://www.radiosvoboda.org/a/news-us-trump-ukraina-rozsliduvannya-impichment/30255499.html">Гордон Сондланд</a>. Як стверджує низка свідків, саме він був однією з ключових фігур, що доносили до українського керівництва побажання Дональда Трампа щодо розслідування діяльності свого опонента.</p>
      <p>Палата представників Конгресу США вивчає питання про те, чи чинив Трамп <a href="https://www.radiosvoboda.org/a/news-trump-impeachment/30181909.html">тиск на владу України</a> з метою нашкодити своєму політичному опонентові, демократу Джо Байдену. У центрі розслідування – питання про те, чи була прямо пов’язане замороження військової допомоги Києву з боку США з <a href="https://www.radiosvoboda.org/a/news-zelenskyi-trump-tysk/30234212.html">вимогою до української влади</a> розслідувати діяльність сина Байдена в Україні.</p>
      <p>Раніше Конгрес заслухав колишнього посла США в Україні, який зараз обіймає посаду повіреного в справах США в країні, Вільяма Тейлора і заступника помічника держсекретаря США з питань Європи та Євразії Джорджа Кента. Засідання пройшло 13 листопада. Тейлор заявив, що йому розповіли про розмову між послом США в ЄС Гордоном Сондлендом і Трампом 26 липня, після якої Сондланд нібито сказав, що президента США хвилює розслідування проти Байдена, а не Україна.</p>
      <figure>
        <video src="https://flashvideo.rferl.org/Videoroot/Pangeavideo/2019/10/0/0c/0cd2346e-6535-4f61-964b-dd52f12721ac_mobile.mp4?download=1"/>
      </figure>
      <p>У Конгресі на відкритих слуханнях виступила і колишній посол США в Україні <a href="https://www.radiosvoboda.org/a/news-yovanovych-nazvala-zaliakuvanniam-tvity-trampa-pid-chas-slukhann-u-kongresi/30274464.html">Марі Йованович</a>.</p>
      <p>Президент Трамп <a href="https://www.radiosvoboda.org/a/video/30179846.html">називає розслідування</a> «полюванням на відьом», вказуючи на розшифровку його розмови із Зеленським як на доказ того, що він не порушив жодного закону. Республіканці підтримують президента.</p>
    </article>
  </body>
</html>