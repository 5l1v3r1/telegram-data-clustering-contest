<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/591553/%E0%A6%AA%E0%A7%8D%E0%A6%B0%E0%A6%BF%E0%A6%AE%E0%A6%BF%E0%A7%9F%E0%A6%BE%E0%A6%B0-%E0%A6%B2%E0%A6%BF%E0%A6%97%E0%A7%87%E0%A6%B0-%E0%A6%A6%E0%A6%B2%E0%A6%AC%E0%A6%A6%E0%A6%B2%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%AA%E0%A7%81%E0%A6%B2%E0%A6%BF%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T14:34:00+00:00"/>
    <meta property="og:title" content="প্রিমিয়ার লিগের দলবদলে বাংলাদেশ পুলিশ"/>
    <meta property="og:description" content="বাংলাদেশ প্রিমিয়ার লিগ ফুটবলে যাত্রা শুরু হলো বাংলাদেশ পুলিশ এফসির। আজ (মঙ্গলবার) র&amp;zwnj;্যাবের মহাপরিচালক ও বাংলাদেশ পুলিশ এফসির সভাপতি বেনজীর আহমেদ প্রিমিয়ার লিগ কমিটির কাছে ৩৫ খেলোয়াড়দের তালিকা তুলে দিয়েছেন। স্থানীয়দের সঙ্গে এই তালিকায় রয়েছেন ৫ বিদেশি খেলোয়াড়ও। লিগে নবাগত পুলিশ এফসি..."/>
  </head>
  <body>
    <article>
      <h1>প্রিমিয়ার লিগের দলবদলে বাংলাদেশ পুলিশ</h1>
      <address><time datetime="2019-11-19T14:34:00+00:00">19 Nov 2019, 14:34</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/19/bb611499dd9306e5a02764a9989b0a69-5dd3fdf16de92.jpg"/>
        <figcaption>সংবাদ সম্মেলনে কথা বলছেন র‌্যাবের মহাপরিচালক ও বাংলাদেশ পুলিশ এফসির সভাপতি বেনজীর আহমেদ</figcaption>
      </figure>
      <p>
        <b>বাংলাদেশ প্রিমিয়ার লিগ ফুটবলে যাত্রা শুরু হলো বাংলাদেশ পুলিশ এফসির। আজ (মঙ্গলবার) র‌্যাবের মহাপরিচালক ও বাংলাদেশ পুলিশ এফসির সভাপতি বেনজীর আহমেদ প্রিমিয়ার লিগ কমিটির কাছে ৩৫ খেলোয়াড়দের তালিকা তুলে দিয়েছেন। স্থানীয়দের সঙ্গে এই তালিকায় রয়েছেন ৫ বিদেশি খেলোয়াড়ও।</b>
      </p>
      <p>লিগে নবাগত পুলিশ এফসি নিজেদের সর্বোচ্চটা দেওয়ার প্রস্তুতি নিচ্ছে। একই সঙ্গে প্রিমিয়ার লিগে সুযোগ ‍পাওয়াকে বড় অর্জন হিসেবে দেখছেন পুলিশ এফসির সভাপতি ও র‌্যাবের মহাপরিচালক বেনজীর আহমেদ। তিনি বলেছেন, ‘ফুটবলের সঙ্গে আমাদের সম্পর্ক সেই ১৯৭২ সাল থেকে। ফুটবলের উন্নয়নে আমরা অবদান রাখতে চাই। তারই ধারাবাহিকতায় প্রিমিয়ার লিগে খেলতে পেরে আমরা খুশি।’</p>
      <p>পুলিশ সদর দফতর জানায়, ১৯৭২ সাল থেকে বাংলাদেশ পুলিশ ফুটবল ক্লাব, পুলিশ অ্যাথলেটিক ক্লাব (পুলিশ এসি) নামে ঢাকা প্রথম বিভাগ ফুটবল লিগ, জাতীয় ফুটবল প্রতিযোগিতা ও ফেডরেশন কাপে নিয়মিত অংশগ্রহণ করে আসছে।</p>
      <p>২০১৩ সালে দ্বিতীয় বিভাগ থেকে চ্যাম্পিয়ন হয়ে ঢাকা প্রথম বিভাগে এবং ২০১৪ সালে বাংলাদেশ চ্যাম্পিয়নশিপ লিগ খেলার যোগ্যতা অর্জন করে। ২০১৪-১৫ মৌসুমে চ্যাম্পিয়নশিপ লিগে যাত্রা শুরু করা পুলিশ এফপি প্রথমবার তৃতীয় এবং ২০১৫-১৬ ও ২০১৬-১৭ মৌসুম শেষ করে চতুর্থ হয়ে।</p>
      <p>এরপর ২০১৮-১৯ মৌসুমে বাংলাদেশ চ্যাম্পিয়নশিপ লিগে চ্যাম্পিয়ন হয়ে প্রিমিয়ার লিগে সুযোগ পেয়েছে পুলিশ এফসি। ২০১৯-২০ মৌসুমে বাংলাদেশের ফুটবলের সর্বোচ্চ পর্যায়ে নামার আগে দল গুছিয়ে নিয়েছে তারা।</p>
      <footer>/জেইউ/কেআর/</footer>
    </article>
  </body>
</html>