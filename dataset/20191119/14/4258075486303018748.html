<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/sunil-gavaskar-praises-mayank-agarwal-after-double-century-dgtl-1.1072711"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T14:56:53+00:00"/>
    <meta property="og:title" content="দ্বিতীয় বছরেও ময়াঙ্কের ব্যাটে রান দেখতে চাইছেন গাওস্কর"/>
    <meta property="og:description" content="প্রোটিয়াদের বিরুদ্ধে তিন টেস্টে তাঁর ব্যাটে এসেছিল ৩৪০ রান। সেই ছন্দেই ইনদওরে ডাবল সেঞ্চুরি করেছেন তিনি। শেষ পাঁচ টেস্ট ইনিংসে দুটো দ্বিশতরান করেছেন তিনি।"/>
  </head>
  <body>
    <article>
      <h1>দ্বিতীয় বছরেও ময়াঙ্কের ব্যাটে রান দেখতে চাইছেন গাওস্কর</h1>
      <address><time datetime="2019-11-19T14:56:53+00:00">19 Nov 2019, 14:56</time> by <a rel="author">সংবাদ সংস্থা</a></address>
      <p>ইনদওর টেস্টে ২৪৩ করা ওপেনার ময়াঙ্ক আগরওয়ালের প্রশংসায় পঞ্চমুখ <a href="https://www.anandabazar.com/topic/sunil-gavaskar">সুনীল গাওস্কর</a>। ওই ইনিংসের সুবাদে বাংলাদেশের বিরুদ্ধে সিরিজের প্রথম টেস্ট ইনিংস ও ১৩০ রানে জিতেছে ভারত। আর ময়াঙ্ক আন্তর্জাতিক ক্রিকেট কাউন্সিলের টেস্টে ব্যাটসম্যানের র‌্যাঙ্কিংয়ে উঠে এসেছেন কেরিয়ারের সেরা একাদশ স্থানে।</p>
      <p>ভারত-বাংলাদেশ টেস্ট সিরিজ সরাসরি সম্প্রচারের দায়িত্বে থাকা স্টার স্পোর্টস চ্যানেলে কিংবদন্তি গাওস্কর বলেছেন, “ময়াঙ্ক টেস্ট ক্রিকেট উপভোগ করছে। এটাই ওর প্রথম বছর। আশা করব, আন্তর্জাতিক ক্রিকেটে দ্বিতীয় বছরেও ধারাবাহিকতা দেখাবে ও। কারণ, পরের বছরে বিপক্ষের কাছে প্রচুর তথ্য পৌঁছে যায়। তবে হ্যাঁ, এখন ময়াঙ্ক অসাধারণ ব্যাট করছে।”</p>
      <p><a href="https://www.anandabazar.com/topic/mayank-agarwal">ময়াঙ্ক আগরওয়ালের</a> ব্যাটিংয়ের বিশ্লেষণ করে গাওস্কর বলেছেন, “অফসাইডে ঝুঁকে না গিয়ে দারুণ ভাবে ভারসাম্য বজায় রাখে ময়াঙ্ক। সোজা খেলে ও। ফ্রন্টফুট ও ব্যাকফুট মুভমেন্ট দারুণ। ফর্মে আছে। আত্মবিশ্বাসে ভরপুর দেখাচ্ছে।” ময়াঙ্ক এর আগে ঘরের মাঠে দক্ষিণ আফ্রিকার বিরুদ্ধে তিন টেস্টের সিরিজেও দারুণ ফর্মে ছিলেন। সেই তিন টেস্টে তাঁর ব্যাটে এসেছিল ৩৪০ রান। সেই ছন্দেই ইনদওরে ডাবল সেঞ্চুরি করেছেন তিনি। শেষ পাঁচ টেস্ট ইনিংসে দুটো দ্বিশতরান করেছেন তিনি।</p>
      <p>
        <b>আরও পড়ুন: <a href="https://www.anandabazar.com/sport/virat-kohli-ajinkya-rahane-arrive-kolkata-for-pink-ball-test-dgtl-1.1072665">শহরে ঢুকছে গোলাপি-জ্বর, এসে পড়লেন কোহালি-রাহানে​</a></b>
      </p>
      <p>
        <b>আরও পড়ুন: <a href="https://www.anandabazar.com/sport/know-the-speciality-of-pink-ball-before-eden-test-dgtl-1.1072644">রাতে দেখায় সুবিধা, জেল্লা থাকে অনেকক্ষণ, গতি-বাউন্স বেশি, অনেকটাই আলাদা গোলাপি বল​</a></b>
      </p>
    </article>
  </body>
</html>