<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/flera-besked-kring-mff-spelare---ett-par-talanger-lamnar-stort-planeringsarbet/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-19T14:08:00+00:00"/>
    <meta property="og:title" content="Flera besked kring MFF-spelare - ett par talanger lämnar: &quot;Stort planeringsarbete&quot;"/>
    <meta property="og:description" content="MALMÖ. Malmö FF:s transferarbete för vintern 2019/2020 har satt igång. Två talanger lämnar, en talang förlänger och lär lånas ut, och de kan ta tillbaka succén Anel Ahmedhodzic redan i vinter.- Vi får ha diskussioner hur vi ska göra där. Det är lite vad han själv vill, säger Daniel Andersson."/>
  </head>
  <body>
    <article>
      <h1>Flera besked kring MFF-spelare - ett par talanger lämnar: "Stort planeringsarbete"</h1>
      <address><time datetime="2019-11-19T14:08:00+00:00">19 Nov 2019, 14:08</time> by <a rel="author">Jonas Hansson</a></address>
      <p>
        <b>MALMÖ. Malmö FF:s transferarbete för vintern 2019/2020 har satt igång. Två talanger lämnar, en talang förlänger och lär lånas ut, och de kan ta tillbaka succén Anel Ahmedhodzic redan i vinter.<br/>- Vi får ha diskussioner hur vi ska göra där. Det är lite vad han själv vill, säger Daniel Andersson.</b>
      </p>
      <p>Säsongen håller på i en månad till för Malmö FF, men redan nu har det kommit några besked om 2020. Lärlingarna Jakob Tånnander (målvakt) och Felix Konstandeliasz (mittfältare) har utgående avtal som inte förlängs. Konstandeliasz var utlånad till Mjällby, men hade svårt att få speltid, och Tånnander var i år ordinarie i Lunds BK. </p>
      <p>Däremot har det blivit ett års förlängning med målvakten Mathias Nilsson, som fortsatt är på lärlingsavtal över 2020. </p>
      <p>- Där siktar vi på att hitta ett samarbetsavtal med lån, där han får spela och kanske 2021 på allvar kunna konkurrera med Johan (Dahlin), säger sportchef Daniel Andersson till Fotbollskanalen. </p>
      <p>Även Marko Johansson, som var i Gais i år, ska bli utlånad igen under 2020. Pavle Vagic, Adi Nalic, och Hugo Andersson är tillbaka i MFF efter lån. </p>
      <p>Lånen för Carlos Strandberg och Anel Ahmedhodzic gäller till sommaren 2020, men det är inte uteslutet att mittbacken Ahmedhodzic återvänder i vinter då han har presterat så pass bra för danska Hobro. </p>
      <p>- Där går det jättebra, så vi får ha diskussioner hur vi ska göra där. Det är lite vad han själv vill. </p>
      <p>Exakt vilka positioner som MFF vill förstärka på i vinter vill Andersson inte avslöja.</p>
      <p>- Men det är klart vi tittar på det. </p>
      <p>- Det är ett stort planeringsarbete. Det är många bollar och idéer i luften, och sedan ska allt falla på plats. Nu är det mer ”Här finns de sakerna som ska göras, sedan ska allt kopplas ihop”. </p>
      <p>MFF hoppas också kunna förlänga med analytikern José Martínez, som kom i våras på ettårskontrakt och som har gjort ett uppskattat jobb. När det gäller spelarkontrakt som går ut efter 2020-säsongen så har de haft lite diskussioner med Franz Brorsson, men hans svåra säsong gör att de avvaktar. </p>
      <p>- Vi är överrens om att vi får se vad som händer. </p>
      <p>- Han har haft lite skador och inte fått spela, så bägge håller det lite öppet.</p>
    </article>
  </body>
</html>