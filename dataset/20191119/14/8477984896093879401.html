<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/sabarimala-temple-puducherry-girl-not-dharshan-lord-ayyappa-sabarimala-mandir-01690817.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-19T14:05:13+00:00"/>
    <meta property="og:title" content="सबरीमाला / अयप्पा मंदिर में 12 साल की लड़की को दर्शन से रोका, बुकिंग के दौरान 10 साल उम्र दिखाई थी"/>
    <meta property="og:description" content="केरल सरकार ने कहा- केवल पब्लिसिटी के लिए मंदिर आने वाली महिलाओं को प्रोत्साहन नहीं दिया जाएगा 28 सितंबर 2018 को सुप्रीम कोर्ट ने सबरीमाला मंदिर में हर आयुवर्ग की महिलाओं को दर्शनों की इजाजत दी थी इसी साल 14 नवंबर को सुप्रीम कोर्ट ने फैसले पर रोक लगाने से इनकार किया, फैसला बड़ी बेंच के पास भेजा था | Sabarimala | Sabarimala Temple News Updates: Puducherry Girl Not Dharshan Lord Ayyappa Sabarimala Mandir"/>
  </head>
  <body>
    <article>
      <h1>सबरीमाला / अयप्पा मंदिर में 12 साल की लड़की को दर्शन से रोका, बुकिंग के दौरान 10 साल उम्र दिखाई थी</h1>
      <address><time datetime="2019-11-19T14:05:13+00:00">19 Nov 2019, 14:05</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/19/0521_sabrima22222222222.png"/>
      </figure>
      <ul>
        <li>केरल सरकार ने कहा- केवल पब्लिसिटी के लिए मंदिर आने वाली महिलाओं को प्रोत्साहन नहीं दिया जाएगा</li>
        <li>28 सितंबर 2018 को सुप्रीम कोर्ट ने सबरीमाला मंदिर में हर आयुवर्ग की महिलाओं को दर्शनों की इजाजत दी थी</li>
        <li>इसी साल 14 नवंबर को सुप्रीम कोर्ट ने फैसले पर रोक लगाने से इनकार किया, फैसला बड़ी बेंच के पास भेजा था</li>
      </ul>
      <h3>Dainik Bhaskar</h3>
      <p>Nov 19, 2019, 07:35 PM IST</p>
      <p><b>सबरीमाला. </b>12 साल की एक लड़की को मंगलवार को पुलिस ने भगवान अयप्पा के मंदिर में दर्शन करने से रोक दिया। लड़की अपने पिता के साथ पोंबा से दर्शन के लिए आई थी। पुलिस ने बताया कि बुकिंग के दौरान लड़की की उम्र 10 साल दिखाई गई थी। लेकिन, जब उसके आधार कार्ड की जांच की गई, तब पता चला कि वह 12 साल की है। अयप्पा मंदिर 16 नवंबर की शाम दो महीने तक चलने वाले मंडला-मकाराविल्लाक्कू सीजन के लिए खोला गया है।</p>
      <p><b>दर्शन करने पहुंचे व्यक्ति ने कहा- भक्त वो, जो परंपरा की रक्षा करें</b><br/>लड़की को पूजा से रोकने के बाद उसके परिजनों को सबरीमाला के मौजूदा हालात के बारे में बताया गया। लड़की के पिता और अन्य संबंंधियों को पूजा करने से नहीं रोका गया। मंदिर की परंपरा का समर्थन करने वाली एक नौ वर्षीय कर्नाटक की लड़की भी मंगलवार को सबरीमाला पहुंची। उसने अपने गले में पोस्टर लटकाया हुआ था। इस पर रुका था कि जब तक मैं 50 साल की नहीं हो जाती, तब तक दर्शन के लिए इंतजार करूंगी। उसके पिता ने कहा कि भक्त वो होते हैं, जो परंपरा का और मान्यताओं की रक्षा करते हैं।</p>
      <p><b>पहले 12 महिलाओं को रोका गया था</b><br/>सोमवार को 10-50 आयु वर्ग की 2 और शनिवार को इसी आयुवर्ग की 10 महिलाओं को दर्शन करने से रोका गया था। यह महिलाएं आंध्र प्रदेश से सबरीमाला दर्शन के लिए आई थीं। 28 सितंबर 2018 को सुप्रीम कोर्ट ने सबरीमाला में हर आयुवर्ग की महिलाओं को प्रवेश दिए जाने का फैसला दिया था। इसके बाद भाजपा समेत कुछ अन्य दक्षिणपंथी संगठनों ने फैसले के खिलाफ प्रदर्शन किया था। हालांकि, इस साल भी सुप्रीम कोर्ट इस मामले पर अपने आदेश पर रोक लगाने से इनकार कर दिया। हालांकि, इससे जुड़ी अन्य याचिकाओं को सुप्रीम कोर्ट ने बड़ी बेंच के पास भेज दिया। केरल के मंत्री कडकमपल्ली सुरेंद्रन ने यह साफ कर दिया गया है कि सबरीमाला वह जगह नहीं है, जहां आंदोलन किया जाए। हम किसी भी ऐसी महिलाओं को प्रोत्साहन नहीं देंगे, जो केवल पब्लिसिटी के लिए यहां आना चाहती हैं।</p>
      <p><b>सबरीमाला मंदिर 800 साल पुराना</b><br/>सबरीमाला मंदिर करीब 800 साल पुराना माना जाता है। इसमें महिलाओं के प्रवेश को लेकर विवाद चला आ रहा है। दक्षिण पौराणिक कथाओं के मुताबिक भगवान अयप्पा को भगवान शिव और मोहिनी (भगवान विष्णु का रूप) का पुत्र माना जाता है। मान्यता है कि भगवान अयप्पा नित्य ब्रह्मचारी माने जाते हैं। पंरपरा के अनुसार मंदिर में 10 से 50 साल तक की महिलाओं का आना वर्जित किया गया था।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip2.png"/>
      </figure>
    </article>
  </body>
</html>