<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%97%d7%93%d7%a9%d7%95%d7%aa-%d7%90%d7%a9%d7%93%d7%95%d7%93/%d7%94%d7%99%d7%a8%d7%99-%d7%a9%d7%94%d7%95%d7%91%d7%99%d7%9c-%d7%9c%d7%9e%d7%95%d7%aa%d7%95-%d7%a9%d7%9c-%d7%a1%d7%9c%d7%95%d7%9e%d7%95%d7%9f-%d7%98%d7%a7%d7%94-%d7%96-%d7%9c-%d7%95%d7%9c%d7%94%d7%a4%d7%92%d7%a0%d7%95%d7%aa-%d7%a1%d7%95%d7%a2%d7%a8%d7%95%d7%aa-%d7%94%d7%a9%d7%95%d7%98%d7%a8-%d7%99%d7%95%d7%90%d7%a9%d7%9d-%d7%91%d7%92%d7%a8%d7%99%d7%9e%d7%aa-%d7%9e%d7%95%d7%95%d7%aa-%d7%91%d7%a8%d7%a9%d7%9c%d7%a0%d7%95%d7%aa-418731/6"/>
    <meta property="og:site_name" content="אשדוד נט"/>
    <meta property="article:published_time" content="2019-11-19T14:09:00+00:00"/>
    <meta property="og:title" content="הירי שהוביל למותו של סלומון טקה ז&quot;ל ולהפגנות סוערות - השוטר יואשם בגרימת מוות ברשלנות"/>
    <meta property="og:description" content="פרשת מותו של הנער סלומון טקה ז&quot;ל, בן העדה האתיופית שנורה על ידי שוטר שלא היה בתפקיד - המחלקה לחקירות שוטרים הוחלט לשקול להעמידו לדין בעבירה של גרימת מוות ברשלנות. כזכור, מותו של טקה ז&quot;ל הוביל להפגנות סוערות ואלימות ברחבי הארץ, גם באשדוד"/>
  </head>
  <body>
    <article>
      <h1>הירי שהוביל למותו של סלומון טקה ז"ל ולהפגנות סוערות - השוטר יואשם בגרימת מוות ברשלנות</h1>
      <address><time datetime="2019-11-19T14:09:00+00:00">19 Nov 2019, 14:09</time> by <a rel="author">עופר אשטוקר</a></address>
      <h3>פרשת מותו של הנער סלומון טקה ז"ל, בן העדה האתיופית שנורה על ידי שוטר שלא היה בתפקיד - המחלקה לחקירות שוטרים הוחלט לשקול להעמידו לדין בעבירה של גרימת מוות ברשלנות. כזכור, מותו של טקה ז"ל הוביל להפגנות סוערות ואלימות ברחבי הארץ, גם באשדוד</h3>
      <figure>
        <img src="https://www.ashdodnet.com/dyncontent/2019/7/9/817cdfdf-8299-43a6-b473-d5b05ae1a050.JPG"/>
      </figure>
      <p>מחלקה לחקירות שוטרים בפרקליטות המדינה (מח"ש), על דעת פרקליט המדינה והמשנה לפרקליט המדינה (עניינים פליליים), הודיעה לבא-כוחו של קצין המשטרה החשוד בגרימת מותו של סלומון טקה ז"ל, כי הוחלט לשקול להעמידו לדין בעבירה של גרימת מוות ברשלנות, וזאת בכפוף לשימוע שייערך לו. להודעה צורף כתב חשדות. ההחלטה התקבלה לאחר חקירה יסודית ומקיפה של ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>. הודעה בעניין זה נמסרה גם לבני משפחת המנוח ולבאי כוחם, בפגישה שנערכה עימם לפני זמן קצר.<br/> <br/>ההחלטה נתקבלה לאחר בחינת מכלול נסיבות ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>, לרבות העובדה שהשוטר ביצע ירי שלא בהתאם לפקודות המשטרה, המוכרות לו היטב, ולא נקט בחלופות מידתיות יותר שעמדו לרשותו. ההחלטה  לקחה בחשבון  את העובדה שהחשוד הותקף באבנים על ידי המנוח ונערים אחרים ואף נפצע ב<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>, בטרם השתמש באקדחו, אך במכלול הנסיבות נמצא כי יש מקום להעמידו לדין.<br/> <br/>בטיוטת כתב האישום צוין, כי על-פי החשד, רשלנותו של קצין המשטרה באה לידי ביטוי במספר היבטים, שאלה עיקריהם:<br/>בכך שהשתמש בנשקו בדרך שיש בה כדי לסכן את חייו של המנוח, ולא הסתפק, לכל היותר, בירי אזהרה באוויר לצורך נטרול הסכנה שבפניה עמד; בכך שהירי בוצע בניגוד לפקודות המשטרה המחייבות בנושא ולנהלי המשטרה שאינם מתירים ירי לעבר הרצפה בנסיבות אלה. בכך שירה לעבר האספלט, שהינו משטח קשיח ושטוח שאין לירות לעברו, מחשש לנתזים העלולים לסכן חיי אדם; ובכך שלא ירה לכל היותר לעבר הקרקע החולית הסמוכה, שמיטיבה לעצור את תאוצת הקליע, ללא נתזים.<br/> <br/>ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> בו מצא סלומון טקה ז"ל את מותו התרחש ב-30 ביוני 2019, סמוך לשעה 20:05. חוקרי מח"ש הגיעו לזירת ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> זמן קצר לאחר הירי ופתחו מיד בחקירת המקרה. במסגרת פעולות החקירה שנעשו בסמוך לאחר ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>, תושאלו עדים ל<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> ונתפסו מצלמות אבטחה אשר ממוקמות ברחוב בו אירע הירי. ו<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אולם</a>, בניגוד לפרסומים שונים, לא נמצאה כל מצלמת אבטחה שכוונה במדויק לאזור התרחשות ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> ותיעדה את רגע הירי – בין היתר כיון שהירי עצמו בוצע בחזית בניין שבנייתו רק נסתיימה והוא טרם אוכלס.  לפיכך, אין תיעוד של <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> הירי עצמו, אף לא במצלמות הסמוכות, אלא רק של הרגעים שלפני הירי ולאחריו – ההליכה לעבר זירת הירי והמנוסה לאחר הירי - שתועדו במצלמות של הבתים הסמוכים לזירת הירי עצמה. למען הסר ספק גם נעשתה פניה לעירית חיפה ונבדקו כל המצלמות הרלוונטיות באזור, אך הבדיקה לא העלתה ממצאים נוספים.</p>
      <figure>
        <iframe src="https://www.youtube.com/embed/K1beaGtmPUo" width="640" height="360" data-service="Youtube" scrolling="no"/>
      </figure>
      <p> <br/>חקירת המקרה ארכה כשבועיים. עם סיומה, באמצע חודש יולי, הועבר תיק החקירה לבחינת פרקליטות מח"ש. במהלך בחינת חומרי החקירה, נתבקשו מספר השלמות חקירה שביצוען הסתיים בסוף חודש ספטמבר. בינתיים, הגישו הוריו של המנוח עתירה לבג"ץ בה דרשו לקבל לידיהם את חומרי החקירה בטרם תתקבל החלטה בתיק.  לפני כשלושה שבועות דחה בג"ץ את העתירה, בנימוק שאין לאפשר עיון בחומר החקירה בשלב הנוכחי של ההליך. רק משניתן פסק הדין היה אפוא מקום לקבל החלטה בתיק.<br/> <br/>ההחלטה נתקבלה לאחר בחינה מדוקדקת של חומר הראיות ובחינת מכלול נסיבות העניין.</p>
      <p><b><a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F">עו"ד</a> ציון אמיר, שמייצג את משפחת טקה, אמר אחרי הודעת מח"ש:</b> "המשפחה קיבלה את זה קשה מאוד. ביקשנו להיחשף לחומרי החקירה כדי שנוכל לשפוט אם זו החלטה נכונה. המשפחה, מאופקת ואצילית, אמרה שמבחינתה מדובר ברצח ושהיא מרגישה שרצחו את סלומון פעם נוספת. ביקשנו לראות את חומר הראיות ובמשרד המשפטים אמרו שהם ישקלו את זה. המשנה לפרקליט המדינה הקשיב באורך רוח והסביר שהחלטות צריכות להתקבל לא מתוך לחץ ציבורי אלא מתוך בחינת הראיות".</p>
      <p><b><a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F">עו"ד</a> יאיר נדשי - פרקליטו של הקצין היורה:</b> "כמו רבים בציבור אני חש מרשי שאלמלא המחאה הציבורית האלימה ששטפה את הארץ, לא היו בוחרים להעמידו לדין". הוא הוסיף כי "מרשי עומד על טענתו לפיה פעל מתוך הגנה עצמית וללא כל כוונה לגרם התוצאה הטרגית. צירוף נסיבות נדיר ובלתי צפוי הסתיים בתוצאה הטרגית כאשר בנסיבות המקרה אף אדם סביר לא יכול היה לצפות את התוצאה. אנו סבורים כי אין מקום להעמיד לדין את מרשי ואנו נוכיח טענה זו בפני הגורמים הרלוונטיים".</p>
      <p> <br/><b>פרטי ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> כפי שפורטו בכתב החשדות על סמך ניתוח הראיות</b></p>
      <figure>
        <img src="https://www.ashdodnet.com/dyncontent/2019/7/2/e250a6e5-563c-4325-bf89-16dec4904cc5.jpeg"/>
        <figcaption>צילום: אלינור אבי</figcaption>
      </figure>
      <p> <br/>בכתב החשדות נטען כי בשעות הערב הגיע קצין המשטרה - שלא היה בתפקיד – לפארק ציבורי בקריית חיים, במסגרת בילוי עם בני משפחתו: אשתו וילדיו, בני ה- 8, 5 ותינוק בן מספר חודשים. אותה עת היו בפארק גם שלושה קטינים בגילאי 16-14, אשר נפגשו עם קטין אחר, כבן 13. בצאתם מהפארק סיפרה אשת החשוד לחשוד כי ראתה שהקטין בן ה-13 מוסר לנערים שטר כסף, שמעה אותם משוחחים עימו על תשלום נוסף, תוך איום לכאורה, והדבר עורר את חשדה. החשוד הורה לה להמתין עם ילדיהם ברחוב, בעוד הוא ניגש חזרה לפארק לבדוק את החשד לפיו הנערים מאיימים לכאורה על הקטין בן ה-13 ונוטלים את כספו.<br/> <br/>השוטר ניגש אל הקטין בן ה-13 שעמד בסמוך לנערים, הזדהה כאיש משטרה ושאל אותו על שאירע. הקטין אישר שמסר לנערים שטר בסך 50 ₪. השוטר  פנה לנערים, הזדהה בפניהם כאיש משטרה תוך שהוא מציג תעודה משטרתית, והורה לאחד הנערים לרוקן את תכולת כיסיו. בשלב זה הצטרף סלומון טקה ז"ל, שהיה כבן 19 בעת ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>, אל הנערים ושאל את השוטר לזהותו ולפשר מעשיו. השוטר הזדהה שוב כאיש משטרה גם בפני המנוח והציג את התעודה המשטרתית, אך בתגובה טען בפניו המנוח כי התעודה מזויפת.<br/> <br/>בשלב זה, הנערים והמנוח החלו להקניט את החשוד ולקללו ובשלב מסוים, כאשר הבחינו כי הוא נושא אקדח, פנה המנוח לחשוד ואמר לו שלא מדובר באקדח אמיתי, תוך שהוא והנערים הולכים אחרי החשוד וממשיכים להקניטו ולקללו. קצין המשטרה החשוד, אשר חשש כי ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a> עלול להסלים, החליט לעזוב את הפארק והחל עושה דרכו לרחוב הסמוך. שניים מהנערים והמנוח המשיכו ללכת בצמידות אחריו והמנוח אף השמיע כלפיו אמירות מאיימות. החשוד התקשר למוקד 100 של המשטרה, הזדהה כאיש משטרה וביקש להזמין ניידת למקום תוך שציין שהוא מאויים.<br/> <br/>בשלב זה הבחין החשוד ברעייתו ושלושת ילדיו ממתינים בקרבת מקום, כ-25 מטרים משם. הוא החליט שלא להמשיך ולהתקרב אליהם, מחשש לשלומם, ונכנס לחנייה פתוחה של בית סמוך. בעודו בחניה, הרימו המנוח וחלק מהנערים אבנים. בתגובה, צעק החשוד לעבר הנערים והמנוח להשליך מידיהם את האבנים אך הם לא נענו לקריאותיו. המנוח ונער נוסף יידו אבנים לעבר החשוד, ושתי אבנים פגעו בשכם ימין שלו ובזרוע שמאל, וגרמו לו לחבלות – פצעי שפשוף ושטפי דם תת עוריים.  על פי בדיקות ד.נ.א., אחת האבנים שפגעו בחשוד הייתה אבן שצורתה משולשת, שמימדי צלעותיה 15-8-12 ס"מ לערך. בתגובה, פסע החשוד מהחניה אל עבר מרכז הכביש, בעוד שניים מהנערים והמנוח עומדים מולו, במרחק של 4-3 מטרים לערך. בשלב זה, שלף החשוד את האקדח, דרך אותו, כיוונו לעבר הנערים והמנוח, במטרה להרתיעם, צעק לעברם להתרחק לאחור ומיד לאחר מכן, כיוון את אקדחו אל האספלט, במרכז הכביש, סמוך לשמאלו של המנוח ומעט לפניו, וירה יריה אחת, בודדת. <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירועים</a> אלה התרחשו תוך שניות בודדות. כפי שעולה מחומר הראיות, לרבות מהבדיקה הבליסטית וחוות הדעת של המכון לרפואה משפטית, מדובר בירי של כדור בודד, הקליע פגע באספלט, ובעקבות הפגיעה באספלט התפצל הקליע וליבת הקליע ניתזה היישר מהאספלט אל בית השחי של המנוח, חדרה אל גופו וגרמה למותו. המנוח החל לרוץ חזרה לכיוון הפארק, אך לאחר ריצה של מספר מטרים בודדים, התמוטט בעודו מדמם. אזרחים שחשו לזירה שניות לאחר הירי, לרבות שכנה שעיסוקה ברפואה דחופה, ביצעו החייאה במנוח, וצוותי רפואה שחשו למקום המשיכו במאמצי ההחייאה והמנוח הובהל לבית החולים, אך למרבה הצער, כל המאמצים להצילו עלו בתוהו.<br/> <br/>כאמור, בחינה מדוקדקת של התיק הביאה את מח"ש למסקנה כי קצין המשטרה החשוד גרם ברשלנות למותו של טקה ז"ל, כאשר רשלנותו באה לידי ביטוי בעיקר בכך שביצע ירי  לעבר האספלט, ולא הסתפק, לכל היותר, בירי אזהרה באוויר לצורך נטרול הסכנה שבפניה עמד, והכל בניגוד לפקודות המשטרה המחייבות בנושא ולנהלי המשטרה בנוגע לירי, שאינם מתירים ירי לעבר הקרקע, בנסיבות ובאופן בהם פעל החשוד. לפיכך נשלח לחשוד כתב החשדות.<br/> <br/>לאחר עריכת השימוע ושקילת כל הטענות שיושמעו, תתקבל החלטה סופית בתיק.</p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F?utm_content=LinksUnderArticles">מחפשים עורכי דין לרשימה המלאה כנסו כאן</a>
      </p>
    </article>
  </body>
</html>