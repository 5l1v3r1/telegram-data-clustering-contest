<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ma-kapre-500-000-lo-medlemmer/71829601"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T14:44:09+00:00"/>
    <meta property="og:title" content="Må kapre 500 000 LO-medlemmer"/>
    <meta property="og:description" content="Ap og LO har meislet ut strategien for å sikre at minst 50 prosent av LOs medlemmer velger Ap i 2021. Slik vinner Ap valget og regjeringsmakten."/>
  </head>
  <body>
    <article>
      <h1>Må kapre 500 000 LO-medlemmer</h1>
      <h2>Ap og LO har meislet ut strategien for å sikre at minst 50 prosent av LOs medlemmer velger Ap i 2021. Slik vinner Ap valget og regjeringsmakten.</h2>
      <address><time datetime="2019-11-19T14:44:09+00:00">19 Nov 2019, 14:44</time> by <a rel="author">Kirsten Karlsen</a></address>
      <p>Arbeiderpartiet skal være førstevalget for vanlige arbeidsfolk, slår Ap-leder Jonas Gahr Støre og LO-leder Hans-Christian Gabrielsen fast.</p>
      <p>Etter to krisevalg og krisemålinger går Ap tilbake til oppskriften fra gjenreisningen etter Stoltenberg I-regjeringen i 2001, da Ap ved stortingsvalget endte på 24, 3 prosent: Ap skal lytte mer til fagbevegelsen.</p>
      <p>Partiet har allerede tatt politiske og organisatoriske grep for å sikre valgseier om to år. For å vinne valget, må Ap sikre seg halvparten av LOs medlemmer, er analysen. Strategien ble forankret i samarbeidskomiteen mellom Ap og LO mandag.</p>
      <h3>50 prosent av LO-medlemmene</h3>
      <p>*Ap-leder Jonas Gahr Støre skal selv lede arbeidet med nytt partiprogram. <a href="https://www.dagbladet.no/nyheter/tar-oppgjor-med-erna/71104491">Det varslet han allerede i mai.</a></p>
      <p>* Det er inngått en avtale mellom Ap og Fellesforbundet om utvikling av industri- og klimapolitikken. Bakgrunnen var ikke minst bråket om LoVeSe, der Ap på landsmøtet vedtok nei til konsekvensutredning av de sårbare områdene. Det skal lages liknende avtaler mellom Ap og andre forbund om andre politikkområder.</p>
      <p>* Stortingsrepresentant Arild Grande, som ledet arbeidslivsutvalget, skal lede et arbeid for å styrke det fagligpolitiske samarbeidet, politisk og organisatorisk.</p>
      <p>- Det skal gi det fagligpolitiske arbeidet ny energi. Vi skal være førstevalget for vanlige arbeidsfolk, vi skal forstå hva som treffer dem i deres arbeidsliv og hverdagsliv. Vi har vært på 50 prosent andel av LOs medlemmer før, og vi skal komme dit igjen, sier Ap-leder Jonas Gahr Støre til Dagbladet.</p>
      <p>I 2017, da Ap endte på 27,4 prosent, var Ap-andelen blant LOs medlemmer 38 prosent. Ved høstens kommunevalg som ga 24, 3 prosent for Ap, falt andelen til 33 prosent. Ap og LO har allerede startet kampen for at minst halvparten av de 947 000 LO-medlemmene stemmer på Ap i 2021.</p>
      <p>- Skal Arbeiderpartiet vinne tillit hos minst 50 prosent av LO-medlemmene, handler det om å være vanlige arbeidsfolks parti, at våre medlemmer nikker til Aps politikk og kjenner seg igjen i problembeskrivelsen og løsningene.</p>
      <p>- Aps alternative budsjett er et veldig godt svar på mange av utfordringene våre medlemmer møter og en start på å rette opp etter seks år med høyreregjering, sier LO-leder Hans-Christian Gabrielsen.</p>
      <figure>
        <img src="https://dbstatic.no/71833997.jpg?imageId=71833997&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>FAGBEVEGELSEN:</b> Ap skal lytte mer til fagbevegelsen og vanlige arbeidsfolk. Bare slik kan Ap vinne valget i 2021 og sikre regjeringsmakt, er toppene i Ap og LO enige om. Her Ap-leder Jonas Gahr Støre og LO-leder Hans-Christian Gabrielsen på partikontoret på Younstorget. Foto: Bjørn Langsem/Dagbladet Vis mer</figcaption>
      </figure>
      <p>
        <b>Milliardpakke til arbeidsliv</b>
      </p>
      <p>Han viser særlig til «arbeidslivspakken» på 1,1 milliarder i Ap alternative budsjett. Her er det tiltak som styrker et seriøst og organisert arbeidsliv og den norske modellen, ifølge LO-lederen.</p>
      <p>- Vårt alternative statsbudsjett er et frampek om hvordan vi vil satse. Vi dobler fagforeningsfradraget som et tiltak for å få opp organisasjonsgraden. Vi ser fra land er organisasjonsgraden faller, at arbeidsfolk taper. Lønna går ned, og arbeidslivet blir mer usikker. De beste eksemplene er USA og Storbritannia, der folk har mistet makt og innflytelse og får en mindre andel av verdiene som skapes i bedriftene. Dette kan spores tilbake til svakere forhandlingsmakt, sier Støre.</p>
      <p>- Lederen i arbeids- og sosialkomiteen, <a href="https://www.dagbladet.no/nyheter/frps-atte-punkter-for-det-nye-arbeidslivet-vil-krympe-makta-til-lo/68839453">Erlend Wiborg (Frp), sa til Dagbladet i 2017 at de vil svekke LOs makt.</a> Så det ligger jo bevisst politikk bak. Gjennom å svekke organisasjonenes makt svekker du også vanlige arbeidsfolks makt. Det handler ikke bare om LO, men om hele det organiserte arbeidslivet. Regjeringen er flinke til å henge på seg smykkene når de snakker om resultatene av den norske modellen, men høyreregjeringen er dårlig på å følge opp med tiltak for å vedlikeholde den, sier Gabrielsen.</p>
      <figure>
        <iframe src="https://www.youtube.com/embed/KUZCC7pQtzA" width="640" height="360" data-service="Youtube" scrolling="no"/>
        <figcaption><b>EØS-OPPGJØR:</b> Straks avgjøres slaget om EØS i Fellesforbundet, LOs største forbund i privat sektor. Ingen våget natt til onsdag å gjette på utfallet. Ap-leder Jonas Gahr Støre håper i det lengste at forslaget om å si opp avtalen, faller. Reporter: Mats Rønning. Video: Madeleine Liereng / Dagbladet Vis mer</figcaption>
      </figure>
      <h3>- Ikke sitte og vente</h3>
      <p>
        <i>- LO var jo med i programprosessen i 2017 og godt fornøyd med Aps program da. Hva skal dere gjøre annerledes nå for å sikre at LO-medlemmene stemmer på Ap i 2021?</i>
      </p>
      <p>- 75 prosent av våre medlemmer ønsker jo et regjeringsskifte. Det tallet har ligget stabilt over tid. Så blir det Aps oppgave å sørge for at deres andel blir så høy som mulig. Mitt råd er at Ap må være tydelig på at det er partiet for vanlige arbeidsfolk, og løfte deres saker opp på dagsorden. Det handler om et seriøst arbeidsliv, helse, utdanning og nærhet til tjenester.</p>
      <p>Her må Ap være på ballen og gjenkjennbart. I 2017 og i valget vi har bak oss, var det ikke de sakene der Ap har høyest troverdighet, som preget valgkampen. Men vi kan ikke bare sitte og vente på at en valgkamp skal handle om de sakene. Vi i fagbevegelsen må sørge for at debatten handler om sakene våre medlemmer er opptatt av. Når Ap er kompromissløs i kampen mot ulikheter, mot arbeidskriminalitet og sosial dumping, da er Ap vanlige arbeidsfolks parti. Det alternative budsjettet er et godt uttrykk for det, sier Gabrielsen.</p>
      <p>- Vi sitter ikke rolig og venter på at noe skal skje. Vi har satt i gang et prosjekt der vi går gjennom politikken vår på alle områder, og på måten vi er organisert, og hvordan vi jobber opp mot de faglige kontaktene ute i arbeidslivet. Arild Grande er prosjektleder og tett på meg. Det handler om å være enda tydeligere til stede og plukke opp temaene der ute, sier Støre.</p>
      <h3>Tettere på</h3>
      <p>- Vi skal være partiet som er mest til stede for fagbevegelsen, som lytter best og tar opp sakene som arbeidsfolk er opptatt av og kjenner seg igjen i. Hovedsakene er trygge jobber, rettferdig fordeling og god pensjon. Her har vi mye god politikk, men vi må komme enda tettere på hverdagen i arbeidslivet, sier Arild Grande.</p>
      <p>Senterpartiet var kommunevalgets store vinner, og etter valget har partiet fortsatt å vokse på meningsmålingene. På en måling for Dagsavisen i forrige uke var Sp større enn Høyre og bare litt mindre enn Ap.</p>
      <p>Men Støre slår fast at Ap skal bli størst:</p>
      <p>- Vi tar sikte på å være det største partiet i opposisjon, og vil samle flertall for en annen kurs. Vi har startet programprosessen, og vi har lagt fram et alternativt budsjett som viser en annen retning. Men det lar seg ikke gjøre å nulle ut alt den borgerlige regjeringen har gjort på seks år.</p>
      <p>
        <i>- For at Ap skal øke andelen LO-medlemmer må de ta fra de andre rødgrønne partiene?</i>
      </p>
      <p>- Det handler også om å hente velgere som sitter på gjerdet. Og så må Ap være tydelig og konsistent over tid. Det er det som er lakmustesten, at ord følges opp med handlinger. Slik sett er Aps forslag til statsbudsjett veldig bra, det er et budsjett for vanlige arbeidsfolk, sier Gabrielsen.</p>
      <h3>Kamp mot utleie og sosial dumping</h3>
      <p>Dette er Ap-politikk som skal friste arbeidsfolk og fagorganiserte til å stemme på partiet:</p>
      <ul>
        <li>Øke pendlerfradraget, senke prisen på barnehage og gi lavere skatt til alle som tjener under 750 000.</li>
        <li>Stoppe privatiseringen, sikre heltidsstillinger og involvere ansatte tettere i utviklingen av offentlige tjenester.</li>
        <li>Rydde opp i innleieproblemene en gang for alle og kreve hele faste stillinger.</li>
        <li>Prioritere seriøse bedrifter med egne ansatte, fagarbeidere og lærlinger når det offentlige skal bestille bygg og transport.</li>
        <li>Doble fagforeningsfradraget, gi mer makt til tillitsvalgte og gjeninnføre kollektiv søksmålsrett.</li>
        <li>Utnytte handlingsrommet i EØS-avtalen fullt ut for å bekjempe sosial dumping og arbeidslivskriminalitet.</li>
        <li>Skape nye industriarbeidsplasser, norsk industri skal være sentral del av klimaløsningen.</li>
      </ul>
      <ul>
        <li>Gjennomføre en kompetansereform i hele arbeidslivet hvor alle kan lære på jobb.</li>
        <li>Sikre et helsefremmende og inkluderende arbeidsliv med rom for alle.</li>
        <li>Få tettere samarbeid mellom skole og arbeidsliv, og invitere arbeidslivsorganisasjonene inn i skolen.</li>
        <li>Sikre pensjon fra første krone for alle, øke minstepensjonen og endre reguleringen så pensjonistene ikke taper i år med lønnsvekst.</li>
      </ul>
    </article>
  </body>
</html>