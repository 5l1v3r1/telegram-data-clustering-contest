<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2043449/i-mafioziki-organosi-pou-echi-kerdi-megalitera-apo-ta-mcdonalds-ke-ti-deutsche-bank.html"/>
    <meta property="og:site_name" content="News.gr"/>
    <meta property="article:published_time" content="2019-11-19T14:44:19+00:00"/>
    <meta property="og:title" content="Η μαφιόζικη οργάνωση που έχει κέρδη μεγαλύτερα από τα McDonald’s και τη Deutsche Bank"/>
    <meta property="og:description" content="Ποιες είναι οι πιο διάσημες κι επικίνδυνες στον κόσμο"/>
  </head>
  <body>
    <article>
      <h1>Η μαφιόζικη οργάνωση που έχει κέρδη μεγαλύτερα από τα McDonald’s και τη Deutsche Bank</h1>
      <address>
        <time datetime="2019-11-19T14:44:19+00:00">19 Nov 2019, 14:44</time>
      </address>
      <h3>Ποιες είναι οι πιο διάσημες κι επικίνδυνες στον κόσμο</h3>
      <p>Η ιταλική <a href="https://www.news.gr/tag/mafia"><b>μαφιόζικη</b></a> οργάνωση Ντράγκετα και ο «τζίρος» της, που πλέον δεν περιορίζεται μέσα στα στενά ιταλικά όρια, έχει αρχίσει να απασχολεί και τα διεθνή μέσα, που όπως υπολογίζουν, το δίκτυο των δραστηριοτήτων της θα πρέπει να υπολογίζεται ότι ξεπερνά πολλές από τις μεγάλες πολυεθνικές εταιρείες.</p>
      <p>Σύμφωνα με πρόσφατα στοιχεία, που δημοσιεύονται στις εφημερίδες Guardian και Washington Post, τα ετήσια κέρδη της ‘Ντράγκετα υπολογίζονται σε 24 δισ. δολάρια—ποσό που αντιστοιχεί στο 4% του ιταλικού ΑΕΠ, ενώ είναι μεγαλύτερα από τα κέρδη της Deutsche Bank και των Mc Donald’s. Με τη μόνη εταιρεία που μπορούν να συγκριθούν είναι η Starbucks (με βάση τα δεδηλωμένα έσοδά της που δημοσιεύει το Fortune 500).</p>
      <p>Ωστόσο, αυτά τα κέρδη ενδεχομένως να είναι μόνον η ορατή μύτη του παγόβουνου, καθώς η ‘Ντράγκετα είναι πλέον μία διεθνής οργάνωση που έχει εξαπλώσει τις δραστηριότητές της σε όλον τον κόσμο.</p>
      <p>Η αμερικανική εφημερίδα Foreign Policy έχει καταρτίσει πρόσφατα έναν κατάλογο από τις πιο διάσημες (κι επικίνδυνες φυσικά) μαφιόζικες οργανώσεις στον κόσμο, στην οποία περιλαμβάνεται και η ‘Ντράγκετα, σύμφωνα με το ΑΠΕ-ΜΠΕ.</p>
      <p>Εξόν όμως από την ιταλική, διάσημη είναι και η γιαπωνέζικη Μάφια, η Γιακούζα, που είναι γνωστή επίσης και για την ιδιαίτερη εμφάνιση των μελών της, των «γκοκούντο». Αυτοί ντύνονται με επιδεικτικό τρόπο και έχουν καλυμμένο το σώμα τους με περίτεχνα τατουάζ, που θεωρούνται επίσης αποτροπαϊκό στοιχείο όχι μόνον για τους αντιπάλους, αλλά και για τις ασθένειες και το «μάτι». Άλλο ένα ιδιαίτερο χαρακτηριστικό των μελών της είναι πως έχουν πολλά από αυτά ακρωτηριασμένη μία φάλαγγα του δακτύλου τους: δείγμα εξιλέωσης από κάποιο σφάλμα, ή πληρωμής ενός χρέους τιμής προς την οργάνωση. Η Γιακούζα δεν είναι μόνο μία εγκληματική οργάνωση, αλλά θεωρείται και ένας θεσμός στην Ιαπωνία και πολιτιστικό σύμβολο της άκρας δεξιάς της χώρας.</p>
      <p>Για τη ρώσικη Μαφία, το πιο χαρακτηριστικό της στοιχείο είναι οι… τάφοι των μελών της, που είναι η αποθέωση της κακογουστιάς και του κιτς. Βρίσκονται σε ειδικό τμήμα κάθε κοιμητηρίου και είναι κατάφορτοι με μάρμαρο και χρυσά στολίδια. Τα μέλη της επίσης φέρουν τατουάζ, τα οποία ονομάζονται «βόρι» και αντιπροσωπεύουν το πεδίο της εγκληματικής δραστηριότητας του κατόχου τους: ένα αστέρι, ή ένα εξωτικό ζώο, μαρτυρούν πως αυτός ασχολείται είτε με την είσπραξη των χρεών, ή με το λαθρεμπόριο κάθε είδους, όπως αποκαλύπτει η ιστοσελίδα Vice.</p>
      <p>Οι λατινοαμερικάνοι «Νάρκος» από την πλευρά τους δεν αποτελούν μία συμπαγή ομάδα, αλλά μάλλον ένα περίπλοκο σύμπλεγμα από ανεξάρτητες ομάδες—συχνά ανταγωνιστικές κι εχθρικές αναμεταξύ τους. Το Καρτέλ του Σιναλόα και οι Σέτας, για παράδειγμα, με πολλές διαφορές, αλλά πάμπολλες ομοιότητες μεταξύ τους και κύριο άξονα των δραστηριοτήτων τους τα ναρκωτικά. Είτε πρόκειται για κοκαΐνη, μεθαμφεταμίνη, ηρωίνη, ή φαιντανύλη, αυτοί είναι οι κύριοι υπεύθυνοι για την παραγωγή, τη διακίνηση, την αποθήκευση των ναρκωτικών σε παγκόσμιο επίπεδο.</p>
      <p>Τα τατουάζ που φέρουν τα μέλη των λατινοαμερικανικών οργανώσεων έχουν τη λειτουργία δελτίου ταυτότητάς τους. Είναι η απόδειξη της αμέριστης και παντοτινής πίστης στην εγκληματική οργάνωση—μία γραπτή συμφωνία, που έχει συνταχθεί κι αποτυπωθεί ακριβώς στο δέρμα του.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/1980311/vitrina-tis-mafias-ta-perissotera-adia-estiatoria-sto-milano.html"/>
        <a href="https://www.news.gr/kosmos/article/1906483/freno-sta-onomata-proionton-pou-parapempoun-stin-italiki-mafia.html"/>
        <a href="https://www.news.gr/kosmos/article/1803286/mafiozos-tis-ntragketa-apedrase-prin-ekdothi-stin-italia.html"/>
      </related>
    </article>
  </body>
</html>