<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/rosiyanam-zaboronyat-kupuvaty-silgospzemlyu-upovnovazhenyj-zelenskogo/"/>
    <meta property="og:site_name" content="Рубрика"/>
    <meta property="article:published_time" content="2019-11-19T14:31:49+00:00"/>
    <meta property="og:title" content="Росіянам заборонять купувати сільгоспземлю,- уповноважений Зеленського"/>
    <meta property="og:description" content="У законі про скасування мораторію на ринок землі до другого читання пропишуть заборону росіянам або компаніям, серед власників або засновників якої є громадяни РФ, купувати сільгоспземлі після відкриття ринку. Про це в інтерв’ю “Інтерфакс-Україна” заявив уповноважений президента Зеленського із земельних питань Роман Лещенко. “У законі буде чітко прописано, в перехідних положеннях, що питання про допуск […]"/>
  </head>
  <body>
    <article>
      <h1>Росіянам заборонять купувати сільгоспземлю,- уповноважений Зеленського</h1>
      <address><time datetime="2019-11-19T14:31:49+00:00">19 Nov 2019, 14:31</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/07/zemlya-860x580-c-1.jpg"/>
      </figure>
      <p>
        <b>
          <b>У законі про скасування мораторію на ринок землі до другого читання пропишуть заборону росіянам або компаніям, серед власників або засновників якої є громадяни РФ, купувати сільгоспземлі після відкриття ринку.</b>
        </b>
      </p>
      <p>Про це в інтерв’ю <a href="https://ua.interfax.com.ua/news/political/625429.html">“Інтерфакс-Україна” </a>заявив уповноважений президента Зеленського із земельних питань Роман Лещенко.</p>
      <p>“У законі буде чітко прописано, в перехідних положеннях, що питання про допуск іноземців (до купівлі с/г землі) лише через всеукраїнський референдум. До цього моменту – ніяких іноземців. Росіяни взагалі не обговорюються. Це країна-агресор, вони ні за яких обставин не будуть купувати землю. Якщо за якимись механізмами десь з’являться росіяни, ми здійснюватимемо спецконфіскацію на користь держави”, – підкреслив він.</p>
      <p>За його словами, в законі чітко буде прописано, що засновниками українських компаній, котрі мають право купувати землю, можуть бути лише громадяни України, які не мають подвійного громадянства, які проживають на території України і виключно вони є засновниками цих юридичних осіб.</p>
      <p>“У нас будуть прямі корпоративні відносини. Тобто, не офшор на Кіпрі, потім ще один офшор, а потім якась особа буде засновником. Ми це робимо для того, щоб була прозора структура власності юридичних осіб”, – зазначив Лещенко.</p>
      <p>Уповноважений президента України зазначив, що українське суспільство не приймає продаж землі іноземцям, тому Володимир Зеленський чітко заявив, що це питання буде винесено на <a href="https://rubryka.com/2019/11/11/zelenskyj-poyasnyv-hto-zmozhe-kupuvaty-ukrayinsku-zemlyu/">всеукраїнський референдум.</a></p>
    </article>
  </body>
</html>