<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/damberg-om-gangvaldet-man-maste-ge-sig-pa-deras-pengar/"/>
    <meta property="og:site_name" content="DN.SE"/>
    <meta property="article:published_time" content="2019-11-19T14:09:45+00:00"/>
    <meta property="og:title" content="Damberg om gängvåldet: ”Man måste ge sig på deras pengar”"/>
    <meta property="og:description" content="En rad åtgärder görs nu mot gängkriminaliteten i Sverige. Men exakt varför Sverige sticker ut i antalet skjutningar är svårare att säga."/>
  </head>
  <body>
    <article>
      <h1>Damberg om gängvåldet: ”Man måste ge sig på deras pengar”</h1>
      <address><time datetime="2019-11-19T14:09:45+00:00">19 Nov 2019, 14:09</time> by <a rel="author" href="https://www.dn.se/av/sanna-toren-bjorling/" target="_blank">Sanna Torén Björling</a></address>
      <p>
        <b>En rad åtgärder görs nu mot gängkriminaliteten i Sverige. Men exakt varför Sverige sticker ut i antalet skjutningar är svårare att säga.<br/>– Det är svårt att förklara, men för mig spelar det mindre roll om det är kniv, skjutvapen eller sprängmedel. Gängkriminaliteten måste slås tillbaka, säger inrikesminister Mikael Damberg (S).</b>
      </p>
      <p>Regeringen framhåller de många skärpningar av lagar som rör brott och straff, de ökade resurserna till polisen och polisens egen satsning inom ramen för Operation Rimfrost, en så kallad nationell särskild händelse som ger polisen möjlighet att styra resurser från hela Sverige.</p>
      <p><a href="https://www.dn.se/nyheter/varlden/lina-lund-tyskarna-undrar-varfor-det-sprangs-bomber-i-bullerbyn/">Andra länder i Europa </a>delar på flera sätt flera av de förutsättningar som i Sverige ofta framhålls som orsaker till våldet, utan att för den sakens skull ha tillnärmelsevis lika många fall av skjutvapenvåld och sprängningar.</p>
      <p>
        <b>Mot den bakgrunden, varför ser det annorlunda ut i Sverige?</b>
      </p>
      <p>– Det är egentligen flera frågor. Den första är hur gängmiljöerna fått växa fram över tid. Segregationen har dragit isär samhället, och skapat delar av samhället där polisen och staten har varit närvarande alldeles för lite. Nu bygger vi upp polisens närvaro, med en tydlig prioritering på de särskilt utsatta områdena, så att vi inte får parallellsamhällen. </p>
      <p>Hur våldet tar sig uttryck är något annat, menar han.</p>
      <p>– Varför använder kriminella gäng i Sverige av skjutningar och sprängmedel, när de i Storbritannien använder kniv i mycket högre utsträckning? Det klarar inte riktigt forskare och polis att förklara och det är svårt att reda ut. Men för mig spelar det mindre roll om de gängkriminella använder knivar, sprängmedel el skjutvapen. De måste slås tillbaka, och man måste ge sig på deras pengar, komma åt narkotikahandeln och sätta de kriminella grupperingarna i fängelse.</p>
      <p><a href="https://www.dn.se/nyheter/politik/lofven-viktigt-att-inte-etnifiera-brottsligheten/">Läs mer: Löfven: Viktigt att inte etnifiera brottsligheten</a> </p>
    </article>
  </body>
</html>