<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ajado-o-acuza-pe-ana-birchall-fostul-ministru-al-justitiei-de-dezinformare-si-fakenews-in-legatura-cu-siij-18595021"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T14:21:20+00:00"/>
    <meta property="og:title" content="AJADO o acuză pe Ana Birchall, fostul Ministru al Justiţiei, de dezinformare şi fakenews în legătură cu SIIJ"/>
    <meta property="og:description" content="Asociaţia Judecătorilor pentru Apărarea Drepturilor Omului (AJADO) o acuză pe Ana Birchall, fost ministru al Justiţiei, de dezinformare şi fakenews, cu privire la o postare pe Facebook despre Secţia de Investigare a Infracţiunilor din Justiţie (SIIJ)."/>
  </head>
  <body>
    <article>
      <h1>AJADO o acuză pe Ana Birchall, fostul Ministru al Justiţiei, de dezinformare şi fakenews în legătură cu SIIJ</h1>
      <address>
        <time datetime="2019-11-19T14:21:20+00:00">19 Nov 2019, 14:21</time>
      </address>
      <p>Asociaţia Judecătorilor pentru Apărarea Drepturilor Omului (AJADO) o acuză pe Ana Birchall, fost ministru al Justiţiei, de dezinformare şi fakenews, cu privire la o postare pe Facebook despre Secţia de Investigare a Infracţiunilor din Justiţie (SIIJ).</p>
      <p>Potrivit AJADO, fostul ministru al Justitiei, Ana Birchall, a publicat pe data de 15 noiembrie 2019, pe Facebook, un text în care ar fi emis „o serie de dezinformari si fakenews-uri” cu privire la Secţia de Investigare a Infracţiunilor din Justiţie (SIIJ), „care demonstreaza grave carenţe ale fostului ministru al Justiţiei în materie de cunoaştere a dreptului şi a modului în care se înfăptuieşte justiţia”.</p>
      <p>AJADO arată că SIIJ nu are nicio „suprapunere” de competenţe, cum ar fi spus Ana Birchall.</p>
      <p>„Competentele SIIJ derivă din lege, care a trecut inclusiv de CCR, iar competenţa SIIJ este determinată de calitatea persoanelor investigate, aşa cum este şi în cazul militarilor care sunt anchetaţi de parchetele militare. A admite că SIIJ are &lt;suprapuneri&gt; de competenţă înseamnă a admite implicit că DNA a funcţionat ani de zile în acest mod, din moment ce o direcţie de parchet creată pentru a investiga corupţia a cercetat penal persoane, de exemplu, inclusiv pentru infracţiunii de fals ori de ucidere din culpă”, arată AJADO.</p>
      <p>De asemenea, potrivit Asociaţiei, explicaţiile şi argumentele privind competenşele şi necesitatea înfiinţării SIIJ au fost date nu doar credibil ci şi detaliat în decursul timpului: Acestea sunt foarte simple: dacă pentru o infracţiune minoră comisă de un magistrat, chiar din culpă, competenţa de investigare aparţinea parchetelor de pe lângă curţile de apel, cu atât mai mult pentru infracţiuni de corupţie ori grup infracţional organizat, ce sunt infracţiuni complexe, competenţa de cercetare nu poate reveni unor procurori cu grad profesional sub nivelul curţii de apel. Or, aşa cum prevede legea în vigoare şi în acest moment, atât în DNA cât şi în DIICOT, acced procurori cu minimă perioadă de vechime, cu grad profesional inclusiv de parchet de pe lângă judecătorie, care aveau competenţa, până la înfiinţarea SIIJ, să cerceteze magistraţi pentru fapte de corupţie ori criminalitate organizată. Dacă funcţionau la parchetele corespunzătoare gradului profesional deţinut respectivii procurori nu ar fi putut cerceta nici măcar o infracţiune din culpă ori privind regimul circulaţiei pe drumurile publice săvârşite de un magistrat. Era un nonsens juridic ca magistraţii care comit infracţiuni minore să poată fi cercetaţi doar de procurori cu grad minim de parchete de pe lângă curţi de apel, dar pentru infracţiuni grave, complexe, să poată fi cercetaţi de procurori cu grad profesional de parchete de pe lângă judecătorii, care au fost promovaţi la DNA ori DIICOT fără nicio transparenţă, în baza unor interviuri obscure date în faţa şefilor din cele două structuri de parchet. Aici însă există o problemă mult mai gravă”.</p>
      <p>Potrivit AJADO, dacă demnitarii nu au o problemă că sunt cercetaţi de procurori din DNA cu grad de judecătorie, pentru magistraţi problema este una „reală şi serioasă”, deoarece modul de instrumentare a unui dosar poate deveni „un mijloc uriaş de presiune, atât asupra magistratului cercetat, cât şi asupra colegilor acestuia, putând deveni chiar o ameninţare la adresa independenţei justiţiei, după cum, din păcate, dovedit s-a întâmplat în trecut”.</p>
      <p>„Indiferent de infracţiunea cercetată, anchetarea judecătorilor şi procurorilor trebuie să se facă de procurori selectaţi printr-un concurs organizat transparent, în mod independent şi fără nicio influenţă politică, aleşi dintre procurori cu grad şi vechime suficient de mare pentru a garanta profesionalismul, obiectivitatea şi maturitatea acestora. Or, exact această problemă a fost rezolvată de legiuitor prin modificările legilor justiţiei şi înfiinţarea SIIJ”.</p>
      <p>AJADO arată că potrivit legii, numirea procurorilor din SIIJ se face exclusiv de CSM.</p>
      <p>„Conform legii, toate dosarele privind magistraţii trebuiau trimise de parchete la SIIJ după înfiinţarea secţiei. Daca fostul ministru are dovezi despre vreun dosar &lt;cerut&gt; de SIIJ în mod abuziv, în afara competenţei sale, să facă public acest lucru”. Afirmaţia că în SIIJ se &lt;încalcă principiul separării carierelor judecătorilor şi procurorilor&gt; este o sfidare a Deciziei 33/2018 a CCR care a lămurit scopul înfiinţării SIIJ din perspectiva garantării independenţei justiţiei~, potrivit sursei citate.</p>
      <p>AJADO este de părere că poziţia fostului ministru Ana Birchall cu privire la SIIJ reprezintă „nu doar dezinformare şi fakenews”, dar demonstrează „superficialitatea înţelegerii de către aceasta a unor chestiuni de drept lămurite în detaliu de CCR”.</p>
      <p>„Reacţia nefondată a fostului ministru al justiţiei Ana Birchall este cu atât mai gravă cu cât, conform Constituţiei, procurorii îşi desfăşoară activitatea sub autoritatea ministrului justiţiei, iar din poziţia de ministru al justiţiei doamna Birchall era de aşteptat să fi ştiut aceste detalii juridice. Faptul că fostul ministru Ana Birchall, prin poziţiile pe care le-a avut în calitate de ministru al justiţiei şi prin postarea de pe Facebook, s-a alăturat corului celor care refuză să vadă faptele, legea şi deciziile CCR, alegând în schimb să dezinformeze opinia publică cu privire la SIIJ şi la importanţa acestei structuri de parchet pentru o reală independentă a judecătorilor şi procurorilor, în beneficiul democraţiei şi a cetăţenilor români, nu poate fi decât condamnat public”, scriu reprezentanţii AJADO.</p>
      <p>Postarea la care AJADO face referire era un răspuns al Anei Birchall adresat premierului Viorica Dăncilă.</p>
      <p>„Referitor la Secţia pentru Investigarea Infracţiunilor din Justiţie, nici până în acest moment nu s-a putut explica credibil şi nu mi-aţi putut explica credibil marile semne de întrebare privind suprapunerile de competenţă cu DIICOT şi alte parchete prin extinderea competenţei la toată cauza indiferent de calitatea persoanelor! Cu alte cuvinte de ce această secţie trebuie să analizeze tot dosarul în condiţiile în care este imposibil ca această secţie să aibă expertiza DIICOT de exemplu. Sau… poate asta s-a urmărit, dacă analizăm solicitările SIIJ de preluare a unor dosare imediat ce au început să funcţioneze; sau de ce se încalcă principiul separării carierelor judecătorilor şi procurorilor”, scria Ana Birchall pe pagina sa de Facebook.</p>
    </article>
  </body>
</html>