<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/kino-foto-un-tv/11-dienu-laika-dveselu-puteni-apmeklejis-rekordliels-skatitaju-skaits.a338908/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T14:17:00+00:00"/>
    <meta property="og:title" content="11 dienu laikā «Dvēseļu puteni» apmeklējis rekordliels skatītāju skaits"/>
    <meta property="og:description" content="Nepilnu vienpadsmit dienu laikā kopš režisora Dzintara Dreiberga vērienīgās karas drāmas “Dvēseļu putenis” nonākšanas uz kino ekrāniem filmu paguvuši noskatīties vairāk nekā 102 000 skatītāju. Filmas viedotāji un izplatītāji Latvijā &quot;Uz kino&quot; un &quot;Kinopunkts&quot; paziņojumā medijiem informē - tas ir lielākais skatītāju skaits pašmāju kinodarbam atjaunotās Latvijas kino vēsturē šādā filmas izrādīšanas periodā."/>
  </head>
  <body>
    <article>
      <h1>11 dienu laikā «Dvēseļu puteni» apmeklējis rekordliels skatītāju skaits</h1>
      <address><time datetime="2019-11-19T14:17:00+00:00">19 Nov 2019, 14:17</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Nepilnu vienpadsmit dienu laikā kopš <a href="https://www.lsm.lv/raksts/kultura/kino-foto-un-tv/jamacas-dzivot-briviba-saruna-ar-dveselu-putena-rezisoru-dzintaru-dreibergu.a337672/">režisora Dzintara Dreiberga</a> vērienīgās karas drāmas “<a href="https://www.lsm.lv/raksts/kultura/kino-foto-un-tv/teiksma-par-varonibu-un-cilvecibu-filmas-dveselu-putenis-recenzija.a338442/">Dvēseļu putenis</a>” nonākšanas uz kino ekrāniem filmu paguvuši noskatīties vairāk nekā 102 000 skatītāju. Filmas viedotāji un izplatītāji Latvijā "Uz kino" un "Kinopunkts" paziņojumā medijiem informē - tas ir lielākais skatītāju skaits pašmāju kinodarbam atjaunotās Latvijas kino vēsturē šādā filmas izrādīšanas periodā.</b>
      </p>
      <p>Salīdzinājumam: pēc <a href="http://nkc.gov.lv/fakti-un-skaitli/skatitakas-filmas/">Nacionālā kino centra (NKC) datiem</a> 2018. gadā skatītākā Latvijas filma bija "Homo Novus", kura pirmizrādi piedzīvoja 2018. gada 26. septembrī un kuru kinoteātros līdz gada beigām kopumā noskatījās 91 561 apmeklētāji.</p>
      <p>"Dvēseļu puteņa" veidotāji informē, ka gan Rīgā, tā reģionos skatītāju interese par filmu bijusi patiesi ievērojama, un paredz, ka filmas skatītāju skaits reģionos drīzumā varētu būtiski pieaugt, jo papildus kinoteātriem ir uzsākta filmas demonstrēšana arī Latvijas novadu un pagastu kultūras centros.</p>
      <p>“No sirds priecājos, ka lieli un mazi skatītāji nāk uz kino, skatās filmu un dalās domās par tajā skartajām tēmām.</p>
      <blockquote>Mani visvairāk iepriecina daudzās sarunas starp vecākiem, bērniem un vecvecākiem, kuri beidzot dalās savu vecāku stāstos, ļaujot labāk izprast mūsu valsts veidošanās pamatus.</blockquote>
      <p>Tiesa, gribētos, lai šāds starppaaudžu dialogs un savas zemes mīlestības uzplūds nebūtu tikai vienreizējs, filmas izraisīts efekts, bet turpinātos arī tad, kad valsts svētki pagājuši. Galu galā, arī pirms 100 gadiem latviešu strēlniekiem cīņas nebeidzās ar Pārdaugavas atbrīvošanas operāciju 11. novembrī. Tādēļ negribētos, lai sarunām par Latviju būtu atvēlēta vieta tikai Patriotu nedēļā,” domās dalās filmas režisors Dzintars Dreibergs.</p>
      <p>Filma “Dvēseļu putenis”, kas pirmizrādi piedzīvoja 8. novembrī, skatītājus aizved 100 gadus senā pagātnē, kad sešpadsmitgadīgais Artūrs dodas strēlniekos un kopā ar draugiem cīnās par brīvību – pat tad, kad neviens nezina, kurā pusē tā meklējama.</p>
      <p>Uz Aleksandra Grīna romāna motīviem balstīto filmu "Dvēseļu putenis" kinoteātros lielākajās Latvijas pilsētās, kā arī novadu kultūras un tautas namos demonstrēs visu novembri un decembri.</p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/muzika/dveselu-putena-muzikas-autore-ritmane-latviesi-vienmer-uzvar.a338638/"/>
        <a href="https://www.lsm.lv/raksts/kultura/kino-foto-un-tv/teiksma-par-varonibu-un-cilvecibu-filmas-dveselu-putenis-recenzija.a338442/"/>
        <a href="https://www.lsm.lv/raksts/kultura/izklaide/mainit-uzbrukuma-virzienu-dveselu-putenis-tagad-ari-lietotne-waze.a338406/"/>
        <a href="https://www.lsm.lv/raksts/kultura/kino-foto-un-tv/lielais-kristaps-un-kino-nakotne-zurijas-un-ekspertu-domas-pec-ceremonijas.a338301/"/>
        <a href="https://www.lsm.lv/raksts/kultura/kino-foto-un-tv/filmas-dveselu-putenis-rezisors-cer-aktualizet-jautajumu-par-nacionalo-pasutijumu.a338212/"/>
        <a href="https://www.lsm.lv/raksts/kultura/literatura/ari-musu-klase-dazi-cinitos-romans-dveselu-putenis-sodienas-jauniesu-acim.a338202/"/>
        <a href="https://www.lsm.lv/raksts/arpus-etera/tvitera-apskats/latviju-piemin-netflix-sova-un-dveselu-putenis-interneta-apskats-9.a338165/"/>
        <a href="https://www.lsm.lv/raksts/kultura/kilograms-kulturas/svetku-nedela-bez-lapam-un-himnas-iesakam-kulturas-notikumus.a338103/"/>
      </related>
    </article>
  </body>
</html>