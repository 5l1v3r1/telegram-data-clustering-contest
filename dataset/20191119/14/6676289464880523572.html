<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/gigi-becali-audiat-dna-dosar-spalare-bani-326276.html"/>
    <meta property="og:site_name" content="Observator"/>
    <meta property="article:published_time" content="2019-11-19T14:19:00+00:00"/>
    <meta property="og:title" content="Gigi Becali, audiat la DNA într-un dosar de spălare de bani"/>
    <meta property="og:description" content="Gigi Becali a fost audiat, în această dimineaţă, de procurorii DNA, într-un dosar în care este acuzat de spălare de bani împreună cu nepotul său, Vasile Geambazi."/>
  </head>
  <body>
    <article>
      <h1>Gigi Becali, audiat la DNA într-un dosar de spălare de bani</h1>
      <address><time datetime="2019-11-19T14:19:00+00:00">19 Nov 2019, 14:19</time> by <a rel="author">Alin Tarnovschi</a></address>
      <p>
        <b>
          <b>Gigi Becali a fost audiat, în această dimineaţă, de procurorii DNA, într-un dosar în care este acuzat de spălare de bani împreună cu nepotul său, Vasile Geambazi.</b>
        </b>
      </p>
      <p>Dosarul se referă la un teren achiziţionat de Gigi Becali în anul 2006, în Voluntari, pe care l-a vândut ulterior nepotului său pentru suma de un milion de euro.</p>
      <p>Ulterior, Vasile Geambazi l-a împuternicit pe Gigi Becali să ceară despăgubiri de la ANRP pe motiv că terenul nu putea fi folosit.</p>
      <p>Reprezentanţi ai lui Gigi Becali au evaluat terenul la 20 de milioane de euro, însă ANRP nu a vrut să plătească despăgubiri pentru că activitatea instituţiei era blocată.</p>
      <p>Astfel, nepotul lui <a href="https://observator.tv/monden/gigi-becali-nunta-fiica-319031.html">Gigi Becali</a> a dat în judecată statul şi a venit cu o nouă evaluare de 60 de milioane de euro.</p>
      <figure>
        <iframe src="https://www.youtube.com/embed/oIwBrBwqUj8" width="560" height="315" data-service="Youtube" scrolling="no"/>
      </figure>
      <p>Geambazi a dat în judecată statul român la Curtea de Apel Bucureşti, iar instanţa a decis ca acesta să primească 60 de milioane de euro.</p>
      <p>Comisia Centrală pentru Stabilirea Despăgubirilor a contestat decizia la Curtea Supremă, cererea fiind însă respinsă, astfel că decizia Curţii de Apel Bucureşti a rămas definitivă.</p>
      <p>Drept urmare, <a href="https://observator.tv/social/nepotul-lui-gigi-becali-este-anchetat-pentru-evaziune-fiscala-si-spalare-de-bani-202031.html">Vasile Geambazi</a> a primit 60 de milioane de euro de la Ministerul de Finanţe, iar o parte din bani i-a investit inclusiv la FCSB, clubul patronat de Gigi Becali.</p>
      <p>Pentru acest lucru, procurorii DNA au deschis un dosar de spălare de bani.</p>
    </article>
  </body>
</html>