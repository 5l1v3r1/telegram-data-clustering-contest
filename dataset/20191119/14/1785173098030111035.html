<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/omv-petrom-a-finalizat-procesul-de-aducere-la-tarm-a-platformei-gloria-fiind-pentru-prima-data-cand-o-platforma-marina-este-retrasa-din-productie-in-romania-1922405519002019111419174829"/>
    <meta property="og:site_name" content="News.ro"/>
    <meta property="article:published_time" content="2019-11-19T14:55:00+00:00"/>
    <meta property="og:title" content="OMV Petrom a finalizat procesul de aducere la ţărm a platformei Gloria, fiind pentru prima dată când o platformă marină este retrasă din producţie în România"/>
    <meta property="og:description" content="Producătorul de ţiţei şi gaze OMV Petrom a anunţat marţi că a finalizat procesul de aducere la ţărm a platformei autoridicătoare Gloria, din zona de producţie a Mării Negre în care era amplasată."/>
  </head>
  <body>
    <article>
      <h1>OMV Petrom a finalizat procesul de aducere la ţărm a platformei Gloria, fiind pentru prima dată când o platformă marină este retrasă din producţie în România</h1>
      <address><time datetime="2019-11-19T14:55:00+00:00">19 Nov 2019, 14:55</time> by <a rel="author">Alina Oprea</a></address>
      <p>
        <b>Producătorul de ţiţei şi gaze OMV Petrom a anunţat marţi că a finalizat procesul de aducere la ţărm a platformei autoridicătoare Gloria, din zona de producţie a Mării Negre în care era amplasată.</b>
      </p>
      <p>”Platforma Gloria a fost transportată cu succes în Portul Agigea, din Constanţa. Este pentru prima dată când o platformă marină este retrasă din producţie în România”, arată un comunicat al OMV Petrom.</p>
      <p>Platforma Gloria este prima platformă de foraj marin din România. Ea a fost folosită în operaţiuni de producţie a ţiţeiului şi gazelor din zăcământul Sinoe, în apele de mică adâncime ale Mării Negre.</p>
      <p>”Se marchează astfel sfârşitul unui istoric de 40 de ani ca platformă de foraj şi producţie în apele româneşti ale Mării Negre şi prima operaţiune de dezafectare de acest fel din România. Platforma Gloria şi-a adus din plin contribuţia la asigurarea necesarului de energie al României. Vom opera în continuare celelalte şase platforme marine de producţie, care asigură peste 16% din producţia Grupului”, a declarat Peter Zeilinger, membru al directoratului OMV Petrom responsabil cu activitatea de Upstream.</p>
      <p>Producţia din zăcământul Sinoe este în prezent suspendată, iar sondele rămase pe platforma dedicată sunt puse în conservare, în condiţii de siguranţă.</p>
      <p>Platforma marină Gloria a ajuns la limita duratei de viaţă după mai mult de 40 de ani de utilizare. OMV Petrom a contractat GSP Offshore, o companie românească, pentru serviciile de dezafectare a platformei. Soluţia de dezafectare a constat în repunerea în funcţiune a sistemului de ridicare/coborâre a platformei, poziţionarea platformei Gloria pe o barjă de transport (GSP Big Foot2) şi tractarea acesteia până la ţărm.</p>
      <p>Platforma Gloria este prima platformă de foraj marin din România. A fost inaugurată în 1976, fiind construită după o licenţă americană (Offshore Co, SUA). În 1980, platforma Gloria a finalizat forajul la sonda Lebăda 8 – care a devenit prima descoperire comercială offshore de hidrocarburi din România.</p>
      <p>În perioada 1976-1986, Gloria a funcţionat ca platformă de foraj, forând 17 sonde cu o lungime cumulată de aproximativ 50.000 de metri.</p>
      <p>În perioada 1987-1998, Gloria a fost folosită ca platformă de producţie pentru primul zăcământ offshore pus în producţie în România – Lebăda Est.</p>
      <p>Începând din 1998, platforma Gloria s-a aflat pe zăcământul Sinoe, la aproximativ 30 de km de ţărm, în ape de aproximativ 40 de metri adâncime şi a fost folosită ca platformă de producţie. Producţia sa cumulată în ultimii 20 de ani este echivalentă cu peste 20 de milioane de plinuri auto şi cu energia necesară pentru a încălzi peste 170.000 de locuinţe.</p>
      <p>OMV Petrom este cea mai mare companie de energie din Europa de Sud-Est, cu o producţie anuală de ţiţei şi gaze la nivel de grup de 58,3 milioane bep în 2018. Grupul are o capacitate de rafinare de 4,5 milioane tone anual şi operează o centrală electrică de înaltă eficienţă de 860 MW. Pe piaţa distribuţiei de produse petroliere cu amănuntul, Grupul este prezent în România şi ţările învecinate prin intermediul a 790 benzinării, la sfârşitul lui septembrie 2019, sub două branduri, OMV şi Petrom.</p>
      <p>OMV Aktiengesellschaft, una dintre cele mai mari companii industriale listate din Austria, deţine 51,011% din acţiunile OMV Petrom. Statul român, prin Ministerul Energiei, deţine 20,639% din acţiunile OMV Petrom, Fondul Proprietatea deţine 9,998%, iar 18,352% se tranzacţionează liber la Bursa de Valori Bucureşti şi la Bursa de Valori Londra.</p>
      <p>OMV Petrom este cel mai mare contribuabil la bugetul de stat, cu contribuţii de 27,8 miliarde de euro reprezentând taxe, impozite şi dividende plătite în perioada 2005 – 2018. În perioada 2007-2018, compania a alocat aproximativ 52,5 milioane euro pentru dezvoltarea comunităţilor din România, concentrându-se pe protecţia mediului, educaţie, sănătate şi dezvoltare locală.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>