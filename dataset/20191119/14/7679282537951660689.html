<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-union-minister-smriti-irani-got-a-job-offer-know-who-gave-2858319.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T14:48:07+00:00"/>
    <meta property="og:title" content="केंद्रीय मंत्री स्मृति ईरानी को मिला नौकरी का ऑफर! जानें किसने दिया"/>
    <meta property="og:description" content="केंद्रीय मंत्री स्मृति ईरानी के एक ट्वीट के जवाब में बॉलीवुड फिल्म निर्माता एकता कपूर ने उन्हें तुरंत रीट्वीट करके नौकरी का ऑफर दे दिया। एकता और ईरानी के ट्वीट पर लोग तरह-तरह की प्रतिक्रियाएं व्यक्त..."/>
  </head>
  <body>
    <article>
      <h1>केंद्रीय मंत्री स्मृति ईरानी को मिला नौकरी का ऑफर! जानें किसने दिया</h1>
      <address><time datetime="2019-11-19T14:48:07+00:00">19 Nov 2019, 14:48</time> by <a rel="author">नई दिल्ली। हिन्दुस्तान टीम</a></address>
      <p>केंद्रीय मंत्री स्मृति ईरानी के एक ट्वीट के जवाब में बॉलीवुड फिल्म निर्माता एकता कपूर ने उन्हें तुरंत रीट्वीट करके नौकरी का ऑफर दे दिया। एकता और ईरानी के ट्वीट पर लोग तरह-तरह की प्रतिक्रियाएं व्यक्त कर रहे हैं। </p>
      <p>दरअसल, अभिनेत्री से मंत्री बनीं स्मृति ईरानी ने माइक्रोसॉफ्ट के सह-संस्थापक बिल गेट्स के साथ एक तस्वीर साझा की और इसका कैप्शन लिखा कि-सोच रहे हैं कि पढ़ाई पूरी की नहीं,आगे क्या करें। गौरतलब है कि दुनिया के सबसे अमीर शख्स बिल गेट्स और स्मृति ईरानी दोनों ने ही बीच में ही उच्च शिक्षा की पढ़ाई छोड़ दी थी। इसी समानता के कारण ईरानी ने उक्त कैप्शन लिखा था। </p>
      <p>स्मृति ईरानी के इसी पोस्ट पर निर्माता-निर्देशक एकता कपूर ने लिखा कि-बॉस! तुलसी अभी भी यहां है...प्लीज वापसी करें। एकता कपूर के टीवी शो ‘क्योंकि सास भी कभी बहू थी’ में कभी स्मृति ईरानी मुख्य भूमिका निभाया करती थीं। यह शो एक दशक से ज्यादा समय तक चला था। इसके जरिये ईरानी ने घर-घर तक अपनी पहचान बनाई। </p>
      <p><b>इंदौर: छात्रा डांस करके ट्रैफिक नियम समझा रही</b><br/> <br/>सोशल मीडिया में इंदौर ट्रैफिक पुलिस का एक वीडियो काफी तेजी से वायरल हो रहा है। वीडियो में एक एमबीए छात्रा अपने खास अंदाज और डांस के जरिये लोगों को ट्रैफिक के नियम समझाती नजर आ रही है। ट्रैफिक स्वयंसेवी के रूप कार्यरत इस लड़की का नाम शुभी जैन है। </p>
      <p>पुणे के सिंबियोसिस कॉलेज की छात्रा शुभी की सोशल मीडिया पर काफी तारीफ हो रही है। रेड सिग्नल पर वाहन चालकों के रुकते ही वह डांस करते हुए उनके पास पहुंच जाती हैं। बाइक सवारों से बहुत ही शालीनता से हेलमेट लगाने और कार चालकों से सीट बेल्ट बांधने की गुजारिश करती हैं। बड़े ही प्यार से ट्रैफिक नियमों से वाकिफ कराती हैं। वाहन चालक पहले से ही हेलमेट या सीट बेल्ट लगाए होते हैं, तो शुभी उन्हें धन्यवाद देते हुए सैल्यूट करती हैं।</p>
      <p>वीडियो वायरल होने के बाद इंदौर के एडीजी वरुण कपूर ने उन्हें सम्मानित भी किया। दरअसल शुभी यहां ट्रैफिक में इंटर्नशिप करने के लिए आई हैं और इसी मकसद से वह ट्रैफिक स्वयंसेवी बनीं। इंदौर ट्रैफिक पुलिस ने शुभी का वीडियो साझा करते हुए लिखा -स्वयंसेवी पूरे जज्बे के साथ लोगों को जागरूक कर रहे हैं, हमारी मंशा इंदौर को ट्रैफिक के लिहाज से आदर्श शहर बनाने की है। </p>
    </article>
  </body>
</html>