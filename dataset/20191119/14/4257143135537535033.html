<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/19/baloldali-temaval-vag-a-labour-ala-boris-johnson"/>
    <meta property="og:site_name" content="infostart"/>
    <meta property="article:published_time" content="2019-11-19T14:45:00+00:00"/>
    <meta property="og:title" content="Baloldali témával vág a Labour alá Boris Johnson"/>
    <meta property="og:description" content="Mi lesz a sorsa az európai uniós dolgozóknak egy munkáspárti brit kormány alatt? Annak ellenére, hogy a párt korábban kiállt az uniós polgárok jogai mellett, a mostani választási kampányban ködös üzeneteket fogalmaz meg. Egyik befolyásos támogatójuk pedig bezárná a kapukat."/>
  </head>
  <body>
    <article>
      <h1>Baloldali témával vág a Labour alá Boris Johnson</h1>
      <address><time datetime="2019-11-19T14:45:00+00:00">19 Nov 2019, 14:45</time> by <a rel="author">Infostart / InfoRádió - Szvetnik Endre (London)</a></address>
      <h3>Mi lesz a sorsa az európai uniós dolgozóknak egy munkáspárti brit kormány alatt? Annak ellenére, hogy a párt korábban kiállt az uniós polgárok jogai mellett, a mostani választási kampányban ködös üzeneteket fogalmaz meg. Egyik befolyásos támogatójuk pedig bezárná a kapukat.</h3>
      <p>Nagy ígéretet tett a brit Munkáspárt a polgároknak a decemberi választások előtt: hatalomra jutása esetén ingyenes széles sávú internetet biztosít mindenkinek. A Labour a brit szóhasználatban „munkásosztályba” sorolt szavazókért csatázik, akik közül sokan azokon az északi és közép-angliai vidékeken élnek, amelyek nagy arányban szavaztak a brexitre.</p>
      <blockquote>Ezek a szavazók most azt fontolgathatják, hogy a brexit végigvitelét zászlajukra tűző toryk mellé állnak, miközben a Munkáspárt második népszavazást ígér, amely végleg eldönti a kérdést.</blockquote>
      <p>Így most olyat is kell ígérnie, ami szerinte ezeknek a választóknak továbbra is a szívügye: a migráció és ezen belül is az uniós országokból érkező migráció megállítása. Annak ellenére, hogy több brit ágazatban, főleg az egészségügyben, a szociális ellátásban és a vendéglátásban kezd munkaerőhiány kialakulni az EU-polgárok hazavándorlása miatt, vannak olyan brit városok, ahol a lakosok úgy látják:</p>
      <blockquote>a „kelet-európai migránsok” nyomás alá helyezték a közszolgáltatásokat, gyerekeik elárasztották az iskolákat.</blockquote>
      <p>Jeremy Corbyn, a Munkáspárt vezére így nem volt hajlandó nyíltan állást foglalni, hogy pontosan mit szeretne.</p>
      <p>A BBC-nek adott interjúban azt mondta: az embereknek „realista módon” kell tekinteniük a munkaerőpiac és a gazdaság igényeire, de „önkényesen meghatározott számokkal” nem lehet elérni semmit. 40 ezer nővéri állás betöltetlen, ahogy sok más is, mert nem képzünk elég embert, tehát a jövőben is lesz bevándorlás – tette hozzá.</p>
      <p>Amikor rákérdeztek, hogy több vagy kevesebb bevándorlót akar-e, úgy válaszolt, hogy „igazságos rendszert akar, ami biztosítja, hogy jól működjenek a közszolgáltatások”. Azt jelenti ez, hogy a Labour fenntartaná az EU-dolgozók szabad mozgását? Bár az őszi munkáspárti konferencia erről szóló határozatot fogadott el, Corbyn azt válaszolta, az</p>
      <blockquote>„nem képezi feltétlenül a munkáspárti program részét”, a kötelezettségvállalás pedig „a már letelepedett uniós polgárokra vonatkozik”.</blockquote>
      <p>A BBC szerint a migráció kérdése látványosan hátra sorolódott a brit választók prioritási listáján. Skóciában azonban nyíltan több dolgozót szeretnének látni és az odalátogató Corbyn meg is ígérte, hogy segít a családok egyesítésében és egyben tartásában.</p>
      <p>A Labour migrációs politikájának másik arcát Len McCluskey, a pártot támogató legnagyobb szakszervezet, a Unite vezére és Corbyn egyik legfontosabb szövetségese képviseli. Ő tagadta azt a sajtóhírt, hogy kemény fellépést kért Corbyntól a szabad mozgás korlátozására. Bár egy interjúban azt mondta, hogy „minden dolgozót, külföldit és britet is védenének”, azt is hozzátette: a Munkáspárt nem az EU-ban maradók pártja. Ebből az következik, hogy ő nem a szabad mozgás fenntartásáért kampányol – szemben a párt 130 jelöltjével.</p>
      <p>Közben a konzervatívok ígéretet tettek, hogy 2021-től megszüntetik a szabad mozgást, és csökkentik bevándorlást ha megnyerik a választásokat. Amikor azonban egy interjúban megszorongatták Priti Patel belügyminisztert, több kérdés után azt válaszolta: „keresni fogják a módját a bevándorlás csökkentésének”.</p>
      <p>
        <i>Nyitókép: MTI/AP POOL/Frank Augstein</i>
      </p>
    </article>
  </body>
</html>