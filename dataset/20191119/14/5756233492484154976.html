<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622332/%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%82%D8%A7%D8%A8%D9%84-%D8%A7%D9%86%D8%AA%D9%82%D8%A7%D9%84-%D8%A8%D9%87-%D9%85%D8%A7%D9%87%E2%80%8C%D9%87%D8%A7%DB%8C-%D8%A8%D8%B9%D8%AF-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T14:04:00+00:00"/>
    <meta property="og:title" content="سهمیه بنزین قابل انتقال به ماه‌های بعد است؟"/>
    <meta property="og:description" content="سخنگوی شرکت ملی پخش فرآورده‌های نفتی گفت: برای خودروهای شخصی سواری، سهمیه بنزین به شرط عبور نکردن از ۳۶۰ لیتر در کارت ذخیره می‌شود و قابل انتقال به ماه‌های بعد است."/>
  </head>
  <body>
    <article>
      <h1>سهمیه بنزین قابل انتقال به ماه‌های بعد است؟</h1>
      <h2>در صورت عدم تجاوز از ۳۶۰ لیتر</h2>
      <address>
        <time datetime="2019-11-19T14:04:00+00:00">19 Nov 2019, 14:04</time>
      </address>
      <p>
        <i>سخنگوی شرکت ملی پخش فرآورده‌های نفتی گفت: برای خودروهای شخصی سواری، سهمیه بنزین به شرط عبور نکردن از ۳۶۰ لیتر در کارت ذخیره می‌شود و قابل انتقال به ماه‌های بعد است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فاطمه کاهی با تاکید بر اینکه سهمیه ۶۰ لیتری ماهانه بنزین افراد در صورت عدم استفاده به صورت خودکار به ماه بعد منتقل می‌شود، اظهار کرد: البته باید توجه داشت که پس از شش ماه، مازاد ۳۶۰ لیتر از کارت سوخت شخصی افراد حذف می‌شود؛ بدین معنا که پس از این زمان، هرچه بیش از ۳۶۰ لیتر در کارت سوخت افراد وجود داشته باشد، حذف خواهد شد. به عبارت دیگر اگر فردی در طول این شش ماه مثلا ۳۰ لیتر از سهمیه خود استفاده کند، در ماه هفتم سهمیه ۶۰ لیتر به او تعلق نخواهد گرفت، بلکه این عدد به ۳۰ لیتر می‌رسد.</p>
      <p>وی افزود: ممکن است فردی تا پایان ماه هفتم از سهمیه سوخت موجود در کارت سوخت شخصی خود استفاده نکند که در این شرایط ذخیره کارت وی همان ۳۶۰ لیتر باقی می‌ماند و موجودی کارت او افزایش پیدا نمی‌کند.</p>
      <p>سخنگوی شرکت ملی پخش فرآورده‌های نفتی با تاکید به اینکه افراد می‌توانند ۶۰ لیتر سهمیه آبان موجود در کارت سوخت خود را در ماه آذر یا ماه‌های بعد از آن استفاده کنند، گفت: جای هیچ‌گونه نگرانی وجود ندارد؛ چراکه سوخت آبان‌ماه به طور کامل ذخیره و به ماه بعد منتقل می‌شود.</p>
      <p>کاهی با تاکید بر اینکه در حال حاضر مشکلی برای تامین سوخت نداریم گفت: در حال حاضر سوخت‌رسانی مانند روال سابق انجام می‌شود و مردم نباید در این باره نگرانی داشته باشند.</p>
      <p>وی با بیان اینکه سهمیه ۶۰ لیتر اعلامی مربوط به ماه آبان است و سهمیه ماه آذر جداگانه به کارت سوخت افراد واریز می شود، در مورد زمان شارژ کارت سوخت آذرماه اظهار بی‌اطلاعی کرد و گفت: هنوز در مورد اینکه زمان شارژ ماهانه بنزین کارتهای سوخت ابتدای ماه باشد یا ۲۴ هر ماه دستوری ابلاغ نشده است.</p>
      <p>از بامداد روز جمعه ۲۴ آبان، بنزین سهمیه‌بندی شد. بر این اساس قیمت بنزین معمولی سهمیه‌ای ( ماهانه ۶۰ لیتر برای خودروهای شخصی) از قرار هر لیتر ۱۵۰۰ تومان، قیمت بنزین معمولی غیرسهمیه‌ای از قرار هر لیتر ۳۰۰۰ تومان و قیمت بنزین سوپر نیز از قرار هر لیتر ۳۵۰۰ تومان تعیین شد.</p>
    </article>
  </body>
</html>