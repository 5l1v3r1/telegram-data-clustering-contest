<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PP-Cs-responsabilitats-Sanchez-ERO_0_2346965417.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:49:52+00:00"/>
    <meta property="og:title" content="García Egea assegura que si Sánchez no dona la cara avui pel cas dels ERO &quot;estarà inhabilitat per ser president&quot;"/>
    <meta property="og:description" content="El PP i Cs demanen al president en funcions que assumeixi responsabilitats polítiques per la condemna"/>
  </head>
  <body>
    <article>
      <h1>García Egea assegura que si Sánchez no dona la cara avui pel cas dels ERO "estarà inhabilitat per ser president"</h1>
      <h2>El PP i Cs demanen al president en funcions que assumeixi responsabilitats polítiques per la condemna</h2>
      <address>
        <time datetime="2019-11-19T14:49:52+00:00">19 Nov 2019, 14:49</time>
      </address>
      <p>Els portaveus del PP i Cs han demanat aquest migdia explicacions a Pedro Sánchez per la condemna dels ERO i la defensa que el líder socialista en va fer fa tres anys, quan la investigació ja estava en marxa. El secretari general del PP, Teodoro García Egea, ha demanat a Sánchez que doni explicacions en roda de premsa i ha assegurat que, si no ho fa avui, "estarà inhabilitat per ser president, fins i tot en funcions". </p>
      <p>Qui ha donat explicacions, un parell d'hores després, ha sigut, en canvi, José Luis Ábalos, ministre de Foment en funcions, que ha assegurat que es tracta d'un cas "d'entre els anys 2000 i 2009" que "no afecta ni el govern actual ni la directiva actual". De fet, ha apuntat que en aquella època "Pedro Sánchez va arribar a ser, com a molt, regidor de l'Ajuntament a l'oposició" i ha lamentat que "la dreta ha fet servir aquest cas per normalitzar la seva corrupció endèmica", que va implicar judicialment el mateix partit, un situació que no va tenir lloc en el cas dels ERO. Ábalos també ha recordat que els imputats "van deixar de ser militants del partit" quan es van enfrontar al judici oral, "a diferència del que ha succeït al PP" i que els socialistes no van "tractar de destruir proves" o "intentar comprar jutges". </p>
      <p>García Egea ha exhibit en un full els tuits de Sánchez del 2016 en què expressava la seva confiança en Chaves i Griñán i ha demanat "si encara hi confia", recurs que ha emprat també al seu Twitter la portaveu de Ciutadans, Inés Arrimadas. Egea, a més, ha parafrasejat Sánchez durant la moció de censura contra Rajoy el juny del 2018, quan va dir que la corrupció era "un agent dissolvent i terriblement nociu per a un país", i ha demanat si hi ha "una doble vara de mesurar" quan els escàndols són d'un partit o d'un altre.</p>
      <figure>
        <iframe data-src="https://twitter.com/pablocasado_/status/1196799468961705984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mariano Rajoy era president del PP quan va esclatar el cas Gürtel i, a més, el seu nom va aparèixer en uns dels sobres amb diners irregulars, malgrat que només va ser citat com a testimoni, i la trama es va centrar en Luis Bárcenas, tresorer del partit a la seu central, que va rebre un SMS de suport de Rajoy que va destapar el diari <i>El Mundo</i>. Sánchez, en canvi, era diputat i no president ni secretari general del partit l'any 2011, quan es va destapar la trama, vinculada al PSOE andalús i a l'administració andalusa, on Sánchez mai ha treballat. L'ara president en funcions, això sí, va defensar els ara condemnats i no ha condemnat públicament els casos. </p>
      <figure>
        <iframe data-src="https://twitter.com/InesArrimadas/status/1196769584864473089?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El popular ha apuntat també a un tuit de l'actual ministra d'hisenda en funcions, María Jesús Montero, en què va dir que ella "també era" els inhabilitats pel cas dels ERO i ha preguntat si encara es posiciona en el mateix sentit. </p>
      <p>Malgrat això, García Egea no ha volgut demanar directament la dimissió de Sánchez i ha defensat que els populars encara tenen la "mà estesa" per a "pactes d'estat", però ha lamentat que el president en funcions "no ha respost a les trucades" del líder popular, Pablo Casado, perquè segons ells els socialistes "ja han escollit companys de viatge", en referència al preacord amb Podem i a possibles negociacions amb Esquerra. </p>
      <p>Des de Ciutadans, l'exadvocat de l'estat i diputat Edmundo Bal ha preguntat en roda de premsa si Sánchez "assumirà les seves responsabilitats polítiques" i si Montero, "que coneixia com s'utilitzaven aquest diners, formarà part del seu govern". </p>
      <p>El que aspira a ser vicepresident del govern, Pablo Iglesias, líder d'Unides Podem, ha reaccionat a la sentència en un tuit en el qual ha culpat el bipartidisme de la corrupció i ha assegurat que "Espanya ha canviat i no tornarà a tolerar la corrupció". La líder de Podem a Andalusia, Teresa Rodríguez, ha demanat en un altre tuit que els membres del PSOE "tornin els diners que han robat" i s'ha adreçat a Sánchez citant també el tuit del 2016 que han fet servir Arrimadas i Egea.</p>
      <figure>
        <iframe data-src="https://twitter.com/TeresaRodr_/status/1196784010174840832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/Pablo_Iglesias_/status/1196765308876406784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El president d'Andalusia, el popular Juanma Moreno, ha expressat el seu desig que prevalgui "el bon nom d'Andalusia" i ha assegurat que la sentència fa que la comunitat "s'hagi despullat del pitjor, d'un passat que ja és història". </p>
      <p>Des de Catalunya, el portaveu adjunt de JxCat al Parlament, Eduard Pujol, ha considerat que "s'havia de protegir l'interès del govern de Pedro Sánchez" i, per tant, "la sentència ha sortit quan ja no pot afectar les seves aspiracions electorals". "És un exemple més d'una democràcia que intenta ser-ho", ha dit.</p>
    </article>
  </body>
</html>