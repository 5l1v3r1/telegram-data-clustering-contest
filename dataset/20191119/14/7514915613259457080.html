<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/kriminalai-ir-nelaimes/35241-lat-per-avarija-sunkiai-suzalotam-chirurgui-bus-atlygintos-perkvalifikavimo-islaidos"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:49:14+00:00"/>
    <meta property="og:title" content="LAT: per avariją sunkiai sužalotam chirurgui bus atlygintos perkvalifikavimo išlaidos"/>
    <meta property="og:description" content="Lietuvos Aukščiausiasis Teismas (LAT) nusprendė, kad sankryžoje partrenktam ir sunkiai sužalotam dviračiu važiavusiam chirurgui turės būti atlygintos perkvalifikavimo išlaidos."/>
  </head>
  <body>
    <article>
      <h1>LAT: per avariją sunkiai sužalotam chirurgui bus atlygintos perkvalifikavimo išlaidos</h1>
      <address>
        <time datetime="2019-11-19T14:49:14+00:00">19 Nov 2019, 14:49</time>
      </address>
      <figure>
        <img src="http://budas.lt/images/lapkritis/lat.jpg"/>
      </figure>
      <p>Lietuvos Aukščiausiasis Teismas (LAT) nusprendė, kad sankryžoje partrenktam ir sunkiai sužalotam dviračiu važiavusiam chirurgui turės būti atlygintos perkvalifikavimo išlaidos.</p>
      <p>Teismas antradienį pranešė, kad chirurgą partrenkęs asmuo reguliuojamoje sankryžoje nedavė kelio dviračiu važiuojančiam chirurgui ir jį partrenkė.</p>
      <p>Dviratininkui buvo padarytas sunkus sveikatos sutrikdymas. Dėl patirtos traumos nukentėjusysis, turintis gydytojo chirurgo profesinę kvalifikaciją, nebegali atlikti savo darbo.</p>
      <p>LAT, atmesdamas nuteistojo ir jo gynėjos bei draudimo bendrovės skundus, nustatė, kad žemesnės instancijos teismai teisingai įvertino visas aplinkybes bei nukentėjusiajam pagrįstai priteisė 30 tūkst. eurų neturtinei ir beveik 15,5 tūkst. eurų turtinei žalai atlyginti.</p>
      <p>„Teismai teisingai nustatė priežastinį ryšį tarp veikos ir pasekmių, t. y. eismo įvykis kilo būtent dėl nuteistojo veiksmų. (...) Jeigu nuteistasis nebūtų pažeidęs Kelių eismo taisyklių nustatytų reikalavimų, jis būtų išvengęs susidūrimo su dviratininku ir eismo įvykis kartu su kilusiais padariniais nebūtų įvykęs“, – rašoma teismo išplatintame pranešime.</p>
      <p>LAT teigia, kad žemesnės instancijos teismai tinkamai nustatė turtinės žalos dydį.</p>
      <p>Avariją sukėlęs vyras, jo gynėja ir draudimo bendrovės atstovas kasaciniuose skunduose teigė, kad apeliacinės instancijos teismas nepagrįstai priteisė iš draudimo bendrovės nukentėjusiajam beveik 15,5 tūkst. eurų turtinei žalai, susijusiai su jo perkvalifikavimu, atlyginti.</p>
      <p>Teismas nustatė, kad nukentėjusysis nebegali atlikti atvirų operacijų, tačiau įgijęs tinkamą kvalifikaciją, galės atlikti kitokio pobūdžio operacijas.</p>
      <p>„Apeliacinės instancijos teismas teisingai paaiškino, kad siekiant grąžinti nukentėjusįjį į tą padėtį, kuri būtų jam nesant sužalotam, būtina užtikrinti jo galimybes nevaržomai vykdyti darbo veiklą pagal gydytojo chirurgo profesinę kvalifikaciją, jam įgijus specializaciją, reikiamą tokios veiklos tęstinumui. Taigi būsimos perkvalifikavimo išlaidos yra pagrįstos byloje pateiktais įrodymais, akivaizdžios, realios, būtinos ir protingos“, – rašoma LAT pranešime.</p>
      <p>Ši LAT nutartis yra galutinė ir neskundžiama.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>