<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/autoritatile-municipale-au-inchis-un-santier-si-vor-sa-amenajeze-o-zona-verde_3059600.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T14:56:22+00:00"/>
    <meta property="og:title" content="Autorităţile municipale au închis un șantier și vor să amenajeze o zonă verde"/>
    <meta property="og:description" content="Gardul din jurul unui şantier de pe strada Calea Ieşilor a fost demontat. Potrivit autorităţilor municipale, acolo urma să fie construit un centru social, însă autorizaţia a expirat. În acelaşi timp, antreprenorii nu au început lucrările, iar şantierul er"/>
  </head>
  <body>
    <article>
      <h1>Autorităţile municipale au închis un șantier și vor să amenajeze o zonă verde</h1>
      <address><time datetime="2019-11-19T14:56:22+00:00">19 Nov 2019, 14:56</time> by <a rel="author">PUBLIKA.MD</a></address>
      <p><b>Gardul din jurul unui şantier de pe strada Calea Ieşilor a fost demontat. Potrivit autorităţilor municipale, acolo urma să fie construit un centru social, însă autorizaţia a expirat.</b> În acelaşi timp, antreprenorii nu au început lucrările, iar şantierul era plin de gunoi. </p>
      <p><b>Terenul cu suprafaţa de 700 metri pătraţi a aparţinut Primăriei, iar, cu mai mulţi ani în urmă, ar fi fost transmis în proprietate privată. </b><br/><br/>"Terenul, iniţal, a fost transmis în proprietate, de fapt, a fost delapidat de la Primărie, printr-o hotărâre judecătorească. După care, a fost vândut, vândut, revândut, ca, într-un final, să ajungă la doi proprietari, iar aceştia să obţină acte permisive de la Primărie", a declarat Vadim Brînzaniuc, pretorul sectorului Buiucani.<br/><br/><b>Primul act permisiv a fost oferit de autorităţi în 2013.</b> De atunci, lucrurile nu s-au mişcat din loc, iar autorizaţia de construcţie a expirat. <br/><br/>"Acţionăm strict în conformitate cu actele în vigoare, am transmis prescripţie, am solicitat ca până ieri să fie scos gardul, ceea ce nu s-a întâmplat, respectiv, vom interveni în forţă", a spus Vadim Brînzaniuc, pretorul sectorului Buiucani. <br/><br/><b>Pretura Buiucani a dispus demontarea gardului la indicaţia primarului Ion Ceban. </b><br/><br/>"Este o zonă în care nu trebuie să fie astfel de lucruri, nu trebuie să fie construcţii şi eu sper ca domnul pretor, în trei zile, îl rezolvă. <br/>- În caz contrar?<br/>- În caz contrar, eu am discutat ieri", a declarat Ion Ceban, primarul general al Capitalei. <br/><br/><b>Oamenii din preajmă se bucură că în următoarele zile în locul şantierului va apărea o zonă amenajată. </b><br/><br/>"Nu e normal, aici trebuie să facă pentru copii un teren de joacă, dar aşa nu e normal, parcă e în pustietate aici."<br/><br/>"Iată, o dat de apă şi numai aşa l-au lăsat. Broaşte, ţânţari de aici erau, toată vara." <br/><br/>Fondatorii companiei în proprietatea căreia se află terenul nu au fost de găsit pentru comentarii. Reprezentanţii firmei ne-au declarat că aceştia sunt într-o şedinţă şi vor reveni ulterior cu informaţii.</p>
    </article>
  </body>
</html>