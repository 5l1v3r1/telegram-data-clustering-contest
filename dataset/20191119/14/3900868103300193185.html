<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562194/megalos-adelfos-gia-toys-diadilwtes-kataggelies-gia-asfalites-poy-bazoyn-hi-teck-korioys-se-ochimata"/>
    <meta property="og:site_name" content="NOOZ."/>
    <meta property="article:published_time" content="2019-11-19T14:22:00+00:00"/>
    <meta property="og:title" content="Μεγάλος Αδελφός για τους διαδηλωτές; Καταγγελίες για ασφαλίτες που βάζουν hi-teck &quot;κοριούς&quot; σε οχήματα"/>
    <meta property="og:description" content="Μια εξαιρετικά σοβαρή υπόθεση παράνομης παρακολούθησης διαδηλωτών καθώς και ατόμων με πολιτική δράση μέσω συσκευών γεωεντοπισμού φέρνει στο φως της δημοσιότητας η «Εφημερίδα των Συντακτών» σε μια περίοδο όξυνσης της κρατικής καταστολής."/>
  </head>
  <body>
    <article>
      <h1>Μεγάλος Αδελφός για τους διαδηλωτές; Καταγγελίες για ασφαλίτες που βάζουν hi-teck "κοριούς" σε οχήματα</h1>
      <address>
        <time datetime="2019-11-19T14:22:00+00:00">19 Nov 2019, 14:22</time>
      </address>
      <p>
        <b>Μια εξαιρετικά σοβαρή υπόθεση παράνομης παρακολούθησης διαδηλωτών καθώς και ατόμων με πολιτική δράση μέσω συσκευών γεωεντοπισμού φέρνει στο φως της δημοσιότητας η «Εφημερίδα των Συντακτών» σε μια περίοδο όξυνσης της κρατικής καταστολής.</b>
      </p>
      <p>Σύμφωνα με το δημοσίευμα της εφημερίδας, πληθαίνουν οι μαρτυρίες διαδηλωτών και ατόμων που δραστηριοποιούνται πολιτικά ότι εμτοπίζουν συσκευές εντοπισμού GPS κολλημένες στα αυτοκίνητα ή τις μοτοσικλέτες τους.</p>
      <p>Όπως αναφέρει το δημοσίευμα, οι κοριοί «φυτεύονται» από άτομα της Ασφάλειας τα οποία περιεργάζονται τα οχήματα δήθεν... αδιάφορα, ιδιαίτερα κατά τη διάρκεια διαδηλώσεων, ενώ στο εσωτερικό τους υπάρχει κάρτα SIM.</p>
      <p>Το πρώτο περιστατικό, που έγινε αντιληπτό, αφορά μέλος της συλλογικότητας «Ταξική Αντεπίθεση». Στις 19 Οκτωβρίου, μετά το τέλος της πορείας στο κέντρο της Αθήνας ενάντια στα στρατόπεδα συγκέντρωσης προσφύγων και μεταναστών στη Μόρια, επιστρέφοντας να πάρει τη μηχανή του είδε τρία άτομα να την περιεργάζονται. Μόλις συναντήθηκαν τα βλέμματά τους οι τρεις έφυγαν σε διαφορετικές κατευθύνσεις. Μάλιστα, ένας εκ των τριών μπήκε σε ΙΧ αυτοκίνητο και ο καταγγέλλων κατέγραψε μέρος της πινακίδας. Ένας περίοικος ενημέρωσε τον ιδιοκτήτη της μηχανής ότι οι τρεις άγνωστοι ήταν για ώρα γύρω της και προσπαθούσαν να τοποθετήσουν κάτι σε αυτήν.</p>
      <p>Λίγες μέρες αργότερα και ενώ έχουν ενημερωθεί μέλη συλλογικοτήτων για τη συγκεκριμένη πρακτική,εξετάζοντας τη μηχανή του, βρίσκει καλά κρυμμένο μηχανισμό παρακολούθησης με κάρτα SIM (συγκεκριμένης εταιρείας κινητής τηλεφωνίας) ο οποίος είχε μαγνήτες πάνω του. Αφού ενημέρωσε τα μέλη της συλλογικότητας και τους έδειξε τον κοριό, τον φωτογράφισε πάνω στη μηχανή και στη συνέχεια τον αφαίρεσε, ενώ αργότερα επέστρεψε σπίτι του.</p>
      <p>Την επόμενη ημέρα, βγαίνοντας από την οικία του, υποψιασμένος ψάχνει τη μηχανή του και εντοπίζει δεύτερο μηχανισμό παρακολούθησης, τοποθετημένο με παρόμοιο τρόπο. Αποφασίζει να μην τον αφαιρέσει τελείως αλλά να του αλλάξει θέση. Ενημερώνει εκ νέου τους συντρόφους και τον φωτογραφίζει.</p>
      <p>Μία εβδομάδα μετά, στις αρχές Νοέμβρη 2019, αντιλαμβάνεται πως έχει αφαιρεθεί ο δεύτερος κοριός και του έχουν τοποθετήσει έναν τρίτο σε άλλο σημείο της μηχανής του! Η «Εφ.Συν.» έχει στη διάθεσή της τον συγκεκριμένο κοριό, ο οποίος πλέον είναι ανενεργός </p>
      <figure>
        <img src="https://www.nooz.gr/Multimedia/2019/11/d4912096-43de-4487-ba7e-a8bdba489904.jpg"/>
      </figure>
      <p>Το περιστατικό είναι μόνο ένα από τα όσα περιγράφει η ΕφΣυν, η οποία έχει στα χέρια της κοριό που είναι πλέον ανενεργός.</p>
      <p>Την ίδια ώρα, σύμφωνα με το δημοσίευμα,  όπως εξηγούν σε κείμενό τους τα μέλη της «Ταξικής Αντεπίθεσης», «σύντροφοι από τη συλλογικότητά μας αλλά και πολλοί άλλοι αγωνιστές και αγωνίστριες του ευρύτερου ριζοσπαστικού αναρχικού κινήματος βρίσκονται συχνά υπό στενή παρακολούθηση καθ’ όλη τη διάρκεια της ημέρας, έχοντας ανεπιθύμητη “συνοδεία” μέχρι και στους χώρους εργασίας τους».</p>
      <p>Όπως επισημαίνεται στο δημοσίευμα τίθεται θέμα παραβίασης θεμελιωδών ανθρωπίνων δικαιωμάτων, όπως η προστασία της ιδιωτικής ζωής.</p>
    </article>
  </body>
</html>