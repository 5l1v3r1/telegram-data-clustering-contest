<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/oppdaget-av-ektemannen-pa-ungkaren/71830050"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T14:31:15+00:00"/>
    <meta property="og:title" content="Oppdaget av ektemannen på «Ungkaren»"/>
    <meta property="og:description" content="Som 27-åring bestemte Vibecke Garnaas seg for at det var på tide å få seg en mann."/>
  </head>
  <body>
    <article>
      <h1>Oppdaget av ektemannen på «Ungkaren»</h1>
      <h2>Som 27-åring bestemte Vibecke Garnaas seg for at det var på tide å få seg en mann.</h2>
      <address><time datetime="2019-11-19T14:31:15+00:00">19 Nov 2019, 14:31</time> by <a rel="author">Anniken Aronsen</a></address>
      <p>Denne høsten er Vibecke Garnaas (44) å se på TV-skjermen under<a href="https://www.dagbladet.no/kjendis/refser-produksjonen-etter-farmen-exit/71773900"> årets sesong av «Farmen»</a>.</p>
      <p>Med knappe tre uker igjen til finalen begynner det å bli hard konkurranse, og da Garnaas forrige uke var storbonde på gården, endte det med <a href="https://www.dagbladet.no/kjendis/isfront-for-tvekamp---usmakelig/71825881">tvekamp mellom Marte Flobergseter (22) og Agna Hollekve (47)</a>.</p>
      <p>Det var sistnevnte som sikret seg en ny uke på gården etter å ha<a href="https://www.dagbladet.no/kjendis/isfront-for-tvekamp---usmakelig/71825881"> servert motstanderen sin en saftig skjennepreken</a>.</p>
      <h3>Oppdaget på «Ungkaren»</h3>
      <p>Men «Farmen»-deltakelsen er imidlertid ikke Garnaas' første møte med en reality-konkurranse. I 2009 var hun å se i «Jakten på den sjette sans». Noen år tidligere, i 2003, var hun også én av beilerne under «Ungkaren».</p>
      <p>At hun gikk inn i programmet med intensjonen om å finne kjærligheten, er åpenbar. Men det var ikke ungkaren selv hun stakk av med.</p>
      <p>- Jeg og Max Marius (Almaas journ.anm.) hadde ingen kjemi i det hele tatt, og det var greit det. Det var nok til at jeg ble omtalt i pressen, noe min nåværende ektemann fikk meg seg, forteller 44-åringen, som til daglig jobber som en såkalt spirituell coach.</p>
      <p>Hun forklarer at hun hadde «sett» at hun skulle gifte seg og få barn da hun var 30 år. Som 27-åring bestemte hun seg altså for å gå inn for nettopp dét.</p>
      <p>- Det er ikke sånn «det skjer når det skjer». Du må legge energien i det, du må legge til rette for at det skal skje, sier Garnaas.</p>
      <figure>
        <img src="https://dbstatic.no/71833231.jpg?imageId=71833231&amp;x=0&amp;y=6.8134171907757&amp;cropw=100&amp;croph=86.792452830189&amp;width=536&amp;height=829"/>
        <figcaption><b>GIFT:</b> Etter at Vibecke hadde vært med på «Ungkaren» fant hun lykken med Arne Ingvaldsen. Paret har vært gift i 14 år. Foto: Privat Vis mer</figcaption>
      </figure>
      <h3>Gift i 14 år</h3>
      <p>Løsningen ble altså TV-dating, på ei tid da man ikke kunne sjekke hverandre opp på diverse apper.</p>
      <p>- Det var en profileringsmulighet til å vise at man er singel! Jeg tenkte at dette måtte jeg være med på, sier hun.</p>
      <p>Da Arne Ingvaldsen oppdaget at en kamerat av ham skulle på samme vorspiel som Garnaas, bestemte han seg for å bli med.</p>
      <p>- Først ble vi gode venner, også utviklet det seg til at vi ble kjærester, forteller hun.</p>
      <p>Nå har de vært gift i 14 år, og har to døtre sammen.</p>
      <p>- Opplegget mitt fungerte jo, sier hun og ler.</p>
      <h3>- Veldig jordnær</h3>
      <p>De siste månedene er det imidlertid på tv-gården at tv-seerne har fått bli godt kjent med 44-åringen. Seerne har også blitt introdusert for «Zarius», Garnaas' spirituelle guide.</p>
      <p>Overfor Dagbladet forteller hun at «han» har vært med henne hele livet, men at det var først i voksen alder at hun begynte å konsentrere seg om «ham».</p>
      <p>- Han er en veldig jordnær person i forhold til meg som er så svevende og erfarer ting. Han er veldig snill og grei og omsorgsfull på en veldig menneskelig måte, sier hun.</p>
      <p>Før 44-åringen ble en såkalt spirituell coach, var livet «perfekt» utad. Garnaas kommer fra en familie med selvstendig næringsdrivende. Selv var hun salgssjef for et transport og logistikkfirma i 13 år. Hverdagen besto av kontraktføring og forhandlinger. Så sa det stopp.</p>
      <p>- Jeg gikk fra å være en «seriøs businesswoman» til å bli en som sa opp jobben sin på dagen. Jeg var så utmattet, fordi jeg hadde levd på kanten av meg selv. Jeg var privilegert, men ikke lykkelig. Nå jobber jeg som spirituell coach, og har manifestert det jeg beskriver som «kallet mitt». Jeg elsker å bli kjent med nye mennesker, og tror derfor «Farmen» blir et skikkelig spennende eksperiment, sa hun til Dagbladet da hun sjekket inn på tv-gården.</p>
    </article>
  </body>
</html>