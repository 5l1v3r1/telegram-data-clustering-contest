<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/who-is-mister-yermak-ukrajinskiy-diplomat-rozkazav-yake-pitannya-teper-trivozhit-inozemnih-partneriv--640915.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T14:00:42+00:00"/>
    <meta property="og:title" content="Who is mister Yermak? Український дипломат розказав, яке питання тепер тривожить іноземних партнерів"/>
    <meta property="og:description" content="Єлісєєв вважає, що на сьогодні іноземні політики не розуміють, хто впливає на прийняття Зеленським зовнішньополітичних рішень"/>
  </head>
  <body>
    <article>
      <h1>Who is mister Yermak? Український дипломат розказав, яке питання тепер тривожить іноземних партнерів</h1>
      <address>
        <time datetime="2019-11-19T14:00:42+00:00">19 Nov 2019, 14:00</time>
      </address>
      <h4>Єлісєєв вважає, що на сьогодні іноземні політики не розуміють, хто впливає на прийняття Зеленським зовнішньополітичних рішень</h4>
      <p>Дипломат Костянтин Єлісєєв вважає, що на сьогодні іноземні політики не розуміють, хто впливає на  прийняття президентом Зеленським зовнішньополітичних рішень і хто його радники.</p>
      <p>Про це Єлісєєв сказав <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">в інтерв’ю «Главкому»</a>.</p>
      <p>«Я можу помилятися, але коли я був там (<i>працював у Адміністрації президента Порошенка - «Главком»</i>), всі знали, хто такий пан Єлісєєв, і у іноземців не виникало питання «Who is mister Yelisieіev?». А зараз багато іноземців задають цілком закономірне запитання: «Who is mister Yermak?», - зауважує дипломат.</p>
      <p>Єлісєєв впевнений, що «людина, яка їде на переговори від імені держави,  повинна мати відповідну узгоджену позицію, з відповідними червоними лініями, в рамках яких може коригуватися позиція».</p>
      <p>«Я дуже сподіваюся, що така культура зберігається. Але я відверто здивований, коли ця людина (<i>Єрмак – «Главком»)</i> у бесідах з послом Тейлором заявляє, що в тому, що відбувається на Донбасі, винен Порошенко. І не тільки у мене, але й у наших іноземних партнерів це викликає багато запитань», - обурюється Єлісєєв.</p>
      <p>Дипломат не вірить запереченням Єрмака, що він <a href="https://glavcom.ua/news/jermak-zayaviv-shcho-nikoli-ne-zvinuvachuvav-poroshenka-v-pochatku-viyni-na-donbasi-a-tilki-govoriv-pro-mozhlivu-prichetnist-eks-prezidenta-do-korupciynih-skandaliv-639368.html">не казав такого про Порошенка</a>.</p>
      <p>«Я тут більше вірю пану Тейлору, оскільки він робив цю заяву під присягою, а це має певні юридичні наслідки. Тому я оперую тим, що було сказане і зафіксоване в офіційному протоколі», - зазначає Єлісєєв.</p>
      <p>Дипломат заявив, що «не полінувався і детально прочитав триста з гаком сторінок свідчень Вільяма Тейлора».</p>
      <p>«Там є багато цікавого. Я вражений, наскільки скрупульозно і детально його допитували представники Конгресу», - стверджує Єлісєєв.</p>
      <p>Нагадаємо, на початку листопада у США були оприлюднені свідчення тимчасового повіреного в справах США в Україні Вільяма Тейлора, які він під присягою давав Конгресу США. І в цих свідченнях нова українська влада нібито звинувачує у війні проти України - Україну, а не Росію, Порошенка, а не Путіна. А саме, у своїх свідченнях Конгресу Тейлор повідомив, що помічник президента Зеленського Андрій Єрмак під час зустрічі з ним і колишнім спецпредставником Держдепу США з України Волкером 14 вересня нібито прямо звинувачував Порошенка у війні на Донбасі. Сам Єрмак заявив, що ніколи не називав п'ятого президента України Петра Порошенка винним у початку війни на Донбасі, а тільки обговорював під час спілкування з тимчасовим повіреним у справах США в Україні Вільямом Тейлором та колишнім спецпредставником Держдепу США з України Куртом Волкером можливу причетність Порошенка до корупційних скандалів.</p>
      <p>Як повідомлялося, помічник президента України Андрій <a href="https://glavcom.ua/country/politics/zmi-biznes-partner-pomichnika-zelenskogo-maje-zvyazki-z-politichnoyu-elitoyu-rf-630019.html">Єрмак веде бізнес з росіянином, який має зв’язки із російською владною верхівкою</a>.</p>
      <p> 16 листопада помічник президента України Андрій Єрмак таємно зустрівся у Києві з американським <a href="https://glavcom.ua/country/society/tinovi-peremovini-jermaka-z-amerikanskim-lobistom-vedut-do-pogirshennya-imidzhu-ukrajini-ta-vtrati-soyuznikiv-ekspert-640725.html">лобістом</a> Брайаном Ланзою. На відео, що оприлюднили ЗМІ, з уривків фраз зрозуміло, що під час зустрічі Єрмак просив про «сприяння» і пропонував американському лобістові «будь-які гроші». Про що конкретно домовлялися помічник президента України з Ланзой точно не відомо. Єрмак позиціонував себе як персону, що приймає рішення в питаннях зовнішньої політики країни.</p>
      <blockquote><b>Читайте більше: Костянтин Єлісєєв:<br/></b><br/>   •  <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html"><b>Погодження «формули Штайнмаєра» - перший крок до російського сценарію на Донбасі</b></a></blockquote>
      <related>
        <a href="https://glavcom.ua/country/society/tinovi-peremovini-jermaka-z-amerikanskim-lobistom-vedut-do-pogirshennya-imidzhu-ukrajini-ta-vtrati-soyuznikiv-ekspert-640725.html"/>
        <a href="https://glavcom.ua/country/politics/tri-najblizhchi-radniki-zelenskogo-nevpinno-pratsjujut-na-kreml-piontkovskij-640490.html"/>
        <a href="https://glavcom.ua/country/politics/pomichnik-zelenskogo-jermak-posileno-spilkujetsja-z-surkovim-bezsmertnij-640472.html"/>
      </related>
    </article>
  </body>
</html>