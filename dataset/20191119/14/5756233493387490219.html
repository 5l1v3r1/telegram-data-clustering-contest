<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622336/%D8%A7%DA%A9%D8%AB%D8%B1%DB%8C%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%B1%D8%A7-%D8%AE%D9%88%D8%A7%D9%87%D8%A7%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T14:27:00+00:00"/>
    <meta property="og:title" content="اکثریت آمریکایی‌ها استیضاح ترامپ را خواهانند"/>
    <meta property="og:description" content="نتایج یک نظرسنجی جدید در آمریکا در ارتباط با جنجال مربوط به گفتگوی تلفنی ماه ژوئیه دونالد ترامپ با رئیس جمهور اوکراین نشان داد، بالغ بر 70 درصد آمریکایی‌ها معتقدند درخواست ترامپ از یک رهبر خارجی به منظور انجام تحقیقات درباره رقیب سیاسی‌اش کاری اشتباه است و 51 درصد آمریکایی‌ها از استیضاح و برکناری وی حمایت کرده‌اند. در یک نظرسنجی دیگر نیز 52 درصد از جوانان آمریکایی هم خواستار این استیضاح هستند."/>
  </head>
  <body>
    <article>
      <h1>اکثریت آمریکایی‌ها استیضاح ترامپ را خواهانند</h1>
      <h2>بر اساس نتایج دو نظرسنجی؛</h2>
      <address>
        <time datetime="2019-11-19T14:27:00+00:00">19 Nov 2019, 14:27</time>
      </address>
      <p>
        <i>نتایج یک نظرسنجی جدید در آمریکا در ارتباط با جنجال مربوط به گفتگوی تلفنی ماه ژوئیه دونالد ترامپ با رئیس جمهور اوکراین نشان داد، بالغ بر 70 درصد آمریکایی‌ها معتقدند درخواست ترامپ از یک رهبر خارجی به منظور انجام تحقیقات درباره رقیب سیاسی‌اش کاری اشتباه است و 51 درصد آمریکایی‌ها از استیضاح و برکناری وی حمایت کرده‌اند. در یک نظرسنجی دیگر نیز 52 درصد از جوانان آمریکایی هم خواستار این استیضاح هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در نظرسنجی جدیدی که از سوی ای‌بی‌سی نیوز/ایپسوس صورت گرفت، مشخص شد که اکثریت کوچکی معادل 51 درصد آمریکایی‌ها معتقدند علاوه بر این که اقدامات دونالد ترامپ، رئیس جمهور آمریکا در مناقشه مربوط به تلاش او به منظور اعمال فشار بر همتای اوکراینی‌اش، اشتباه است، او می بایست استیضاح و برکنار شود.</p>
      <p>همچنین در کنار این 51 درصد، میزان 19 درصد دیگر نیز معتقدند که اقدامات ترامپ اشتباه است اما نباید نهایتا منجر به برکناری او از ریاست جمهوری شود.</p>
      <p>در عین حال 58 درصد از آمریکایی‌ها می‌گویند که جلسات استیضاح ترامپ را "به شکلی بسیار نزدیک" و یا "تا حدی از نزدیک" دنبال می‌کنند.</p>
      <p>در این نظرسنجی مشخص شد که از هر چهار آمریکایی یک نفر یعنی معادل 25 درصد عقیده دارند که ترامپ در مناقشه مربوط به اوکراین هیچ کار اشتباهی انجام نداده است.</p>
      <p>حدود یک نفر از هر سه پاسخگوی این نظرسنجی معادل 32 درصد هم گفتند، عقیده آنها درباره استیضاح رئیس جمهور قبل از آنکه اخبار مربوط به گفتگوی تلفنی جنجالی ترامپ با ولودیمیر زلنسکی، رئیس جمهور اوکراین مربوط به تاریخ 25 ژوئیه انتشار یابد شکل گرفته است</p>
      <p>21 درصد نیز گفتند که تصمیمشان درباره استیضاح ترامپ را بعد از گذشت اولین هفته از جلسات استماع مربوط به فرآیند استیضاح ترامپ اتخاذ کرده‌اند.</p>
      <p>همچنین یک نظرسنجی دیگر که نتایج آن از سوی "انستیتوی سیاست" واقع در دانشگاه "هاوروارد کندی" انتشار یافته نشان داد، اکثریت جوانان آمریکایی نیز با استیضاح ترامپ و برکناری او از ریاست جمهوری موافقند.</p>
      <p>این نظرسنجی هم که در میان جوانان رده سنی 18-29 سال آمریکایی انجام شده، نشان داد 52 درصد از میان همه جوانان آمریکای واجد شرایط رای دادن و 58 درصد از رای‌دهندگان احتمالی در میان این جوانان، معتقدند که ترامپ باید استیضاح و از ریاست جمهوری برکنار شود.</p>
      <p>27 درصد از کل رای‌دهندگان جوان و همچنین 28 درصد از رای‌دهندگان احتمالی جوان نیز با استیضاح و برکناری ترامپ از ریاست جمهوری مخالفت کردند. گروه باقی مانده نیز در دسته کسانی که گزینه های "نمیدانم"، "اهمیتی نمیدهم" و یا خودداری کننده از پاسخ به پرسش درباره استیضاح جای گرفتند.</p>
      <p>نظرسنجی انجام شده مربوط به ای‌بی‌سی نیوز/ایپسوس در بازه زمانی 16-17 نوامبر 2019 با پرسش از یک نمونه 506 نفری از بزرگسالان آمریکایی و نظرسنجی مربوط به "انستیتوی سیاست" دانشگاه هاروارد کندی هم با پرسش از 2075 تن از جوانان آمریکایی در بازه زمانی 15-29 اکتبر انجام شده است.</p>
    </article>
  </body>
</html>