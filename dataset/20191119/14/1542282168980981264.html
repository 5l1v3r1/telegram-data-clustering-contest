<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/19/synantisi-anastasiadi-kyprianou-kataskopeftiko-van"/>
    <meta property="og:site_name" content="euronews"/>
    <meta property="article:published_time" content="2019-11-19T14:59:06+00:00"/>
    <meta property="og:title" content="Συνάντηση Αναστασιάδη-Κυπριανού για το κατασκοπευτικό βαν"/>
    <meta property="og:description" content="Με τον γγ του ΑΚΕΛ θα συναντηθεί ο Πρόεδρος της Κυπριακής Δημοκρατίας, προκειμένου να τον ενημερώσει"/>
  </head>
  <body>
    <article>
      <h1>Συνάντηση Αναστασιάδη-Κυπριανού για το κατασκοπευτικό βαν</h1>
      <address><time datetime="2019-11-19T14:59:06+00:00">19 Nov 2019, 14:59</time> by <a rel="author">euronews </a></address>
      <p>Συνάντηση με τον Γενικό Γραμματέα του ΑΚΕΛ, Άντρο Κυπριανού, θα πραγματοποιήσει την Παρασκευή, ο Πρόεδρος της Κυπριακής Δημοκρατίας, Νίκος Αναστασιάδης, προκειμένου να τον ενημερώσει σχετικά με την πορεία των ερευνών για το <a href="https://gr.euronews.com/2019/11/17/kypros-thriler-me-kataskopeftiko-van">κατασκοπευτικό βαν που κατασχέθηκε το Σάββατο στη Λάρνακα</a>.</p>
      <p>Το εν λόγω βαν φέρεται να χρησιμοποιείται για την υποκλοπή τηλεφωνικών συνομιλιών, γραπτών μηνυμάτων και άλλων ηλεκτρονικών δεδομένων.</p>
      <p>Όπως αναφέρει σε γραπτή του δήλωση ο κυβερνητικός εκπρόσωπος, Πρόδρομος Προδρόμου, η συνάντηση θα γίνει παρουσία του Υπουργού Δικαιοσύνης και Δημόσιας Τάξης και του Αρχηγού της Αστυνομίας.,</p>
      <h3>Κυπριανού: Η κυβέρνηση έχει ξεπεράσει κάθε όριο</h3>
      <p>Να λογοδοτήσει η κυβέρνηση και να απαντήσει με διαφάνεια σε ό,τι έχει σχέση με το κατασκοπευτικό φορτηγό που εντοπίστηκε στη Λάρνακα, την εταιρεία που το έχει και τις δραστηριότητές της, ζήτησε σε διάσκεψη Τύπου, νωρίτερα σήμερα ο ΓΓ του ΑΚΕΛ, λέγοντας ότι το ζήτημα είναι πολύ σοβαρό για την ασφάλεια των πολιτών.</p>
      <p>Έχουν ξεπεράσει κάθε όριο, ανέφερε ο κ. Κυπριανού κάνοντας λόγο για προσφιλή τακτική της κυβέρνησης να μετατοπίζει την ουσία των θεμάτων με την αναφορά ότι η ιδιοκτήτρια εταιρία του κατασκοπευτικού οχήματος είχε εγγραφεί το 2011 και ότι ευθύνεται το ΑΚΕΛ γιατί δεν έχει, μέχρι στιγμής, προωθηθεί και ψηφιστεί κάποια νομοθεσία η οποία εκκρεμεί στη Βουλή των Αντιπροσώπων.</p>
      <p>Ο ΓΓ του ΑΚΕΛ είπε ότι απαιτούν πλήρη διερεύνηση των δραστηριοτήτων της εταιρίας από την πρώτη ημέρα ίδρυσης της μέχρι το τέλος της Προεδρίας του Δημήτρη Χριστόφια και το αποτέλεσμα να δοθεί στη δημοσιότητα. «Κατά αναλογία βέβαια, και με απόλυτη διαφάνεια θα πρέπει να δοθούν στη δημοσιότητα και όλα τα στοιχεία που αφορούν για τις μετέπειτα δραστηριότητες της συγκεκριμένης εταιρείας, της μετεξέλιξης της κ.ο.κ.»</p>
      <p>Να γίνουν γνωστά, συνέχισε, πότε έχει έρθει στην Κύπρο το περιβόητο κατασκοπευτικό βαν, με ποιες διαδικασίες, ποιες άδειες, από ποιους και πώς έχει λειτουργήσει μέχρι σήμερα. «Απαιτούμε πλήρη διαφάνεια σε όλα αυτά τα ζητήματα».</p>
      <p>Για την νομοθεσία ενώπιον της Βουλής ο Άντρος Κυπριανού είπε ότι η κυβέρνηση επιχειρεί για ακόμη μια φορά να παραπλανήσει τον κόσμο, λέγοντας ότι η σχετική νομοθεσία θα δώσει τη δυνατότητα - εάν και εφόσον υιοθετηθεί από τη Βουλή - στην ΚΥΠ «και μόνο στην ΚΥΠ, σε κανένα άλλο, κάτω από συγκεκριμένες περιστάσεις και δεδομένα να μπορεί να λειτουργεί με τρόπο που θα της επιτρέψει να εξιχνιάσει κάποια πράγματα».</p>
      <p>Αυτό, εξήγησε, δεν έχει καμία σχέση με την παράνομη δράση της εν λόγω εταιρείας, ούτε χρειάζεται επιπρόσθετη νομοθεσία για να κριθεί ότι η δράση της συγκεκριμένης εταιρείας και του κατασκοπευτικού βαν είναι παράνομη. «Και από τη στιγμή που έχει λεχθεί ότι αυτές οι δραστηριότητες είναι παράνομες, εμείς επαναλαμβάνουμε ότι περιμένουμε να γίνουν συλλήψεις. Γιατί δεν προβαίνουν σε συλλήψεις;».</p>
      <p>Ο ΓΓ του ΑΚΕΛ υπέβαλλε δύο ερωτήματα προς την κυβέρνηση, το πρώτο αφορά το πώς ο Ισραηλινός που εμπλέκεται στην υπόθεση πήρε τελικά άδεια οπλοφορίας, επικαλούμενος δημοσιεύματα ότι η αρμόδια αστυνομική επιτροπή αρνήθηκε σε δύο περιπτώσεις, και κατΆ εξαίρεση ο τέως Υπουργός Δικαιοσύνης και Δημόσιας Τάξεως, Ιωνάς Νικολάου ζήτησε από το Υπουργικό Συμβούλιο να του δοθεί η άδεια. «Να μας πει λοιπόν ο λαλίστατος Κυβερνητικός Εκπρόσωπος κατά πόσο αυτό ανταποκρίνεται στην πραγματικότητα και κάτω από ποιες προϋποθέσεις, για ποιους λόγους ζήτησε ο κ. Ιωνάς Νικολάου να του παραχωρηθεί κατ' εξαίρεση άδεια οπλοφορίας του συγκεκριμένου;».</p>
      <p>Το δεύτερο ερώτημα που έθεσε, είναι ποια είναι τα πολιτικά κόμματα που έχουν σχέση με τον Ισραηλινό και άλλα άτομα από τη συγκεκριμένη εταιρεία.</p>
      <p>Ο κ. Κυπριανού είπε ότι το όλο θέμα έχει τεράστιες διαστάσεις και είναι απαράδεκτο αυτό που γίνεται στη χώρα μας, «δηλαδή η κάθε ιδιωτική εταιρεία να έχει δικαίωμα να παρακολουθεί πολίτες. Είναι επικίνδυνο για την ασφάλεια των πολιτών και απαιτούμε από την κυβέρνηση να λογοδοτήσει με απόλυτη διαφάνεια. Ξεκινώντας από το 2011 και φτάνοντας μέχρι το σήμερα».</p>
      <p>Απαντώντας σε ερώτηση ο κ. Κυπριανού είπε ότι αναμένει από την κυβέρνηση να ολοκληρώσει τις έρευνες και να ενημερώσει, όπως έχει υποχρέωση, τους πολίτες, σημειώνοντας ότι πολλές έρευνες έχουν ξεκινήσει αλλά καμίας δεν δόθηκε το αποτέλεσμα στην δημοσιότητα, φέροντας ως παράδειγμα την υπόθεση με την Troika Laundromat την οποία η ΜΟΚΑΣ άρχισε να ερευνά τον Αύγουστο αλλά 3 μήνες μετά, δεν υπάρχει ενημέρωση.</p>
      <p>Ερωτηθείς αν γνωρίζει ποια είναι τα πολιτικά κόμματα που έχουν σχέση με την συγκεκριμένη εταιρεία και γιατί δεν τα λέει, ο κ. Κυπριανού είπε ότι αναμένουν να δουν τί έχει να πει η κυβέρνηση και μετά θα μιλήσουν. Σε ερώτηση εάν έχουν ένδειξη, υπόνοια ότι έτυχε παρακολούθησης το ΑΚΕΛ, απάντησε ότι μπορεί να το πει αυτό με βεβαιότητα και δεν είναι αυτό η ουσία. Το να έχει την δυνατότητα η εταιρεία αυτή να παρακολουθεί του Κύπριους πολίτες είναι απαράδεκτο και παράνομο, πρόσθεσε.</p>
    </article>
  </body>
</html>