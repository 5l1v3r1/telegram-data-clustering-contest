<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/una-notte-con-un-giovane-alcolista-senza-aiuti-ne-supporti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T14:30:11+00:00"/>
    <meta property="og:title" content="“Una notte con un giovane alcolista senza aiuti nè supporti”"/>
    <meta property="og:description" content="Messina- Il racconto di una notte senza assistenza nella lettera aperta della presidente Lelat Anna Maria Garufi"/>
  </head>
  <body>
    <article>
      <h1>“Una notte con un giovane alcolista senza aiuti nè supporti”</h1>
      <address><time datetime="2019-11-19T14:30:11+00:00">19 Nov 2019, 14:30</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Messina- Il racconto di una notte senza assistenza nella lettera aperta della presidente Lelat Anna Maria Garufi</i>
      </p>
      <p>La lettera aperta della presidente della Lelat Anna Maria Garufi</p>
      <p>Mi chiedo e vi chiedo in questa disperata città come si può fare per avere giustizia e assistenza sanitaria. Ho quasi 80 anni e per amore e senso di responsabilità ho passato una intera giornata, digiuna, per vedere di trovare una soluzione per un <b>giovane alcolista</b> che “uscito fuori di testa” aveva iniziato a <b>minacciare la moglie di ucciderla e poi di uccidersi</b>.</p>
      <h3>Il 118 e l’arrivo al Papardo</h3>
      <p>Facendo leva sul carisma che avevo sempre avuto su di lui, sono riuscita a portarlo a casa mia, a <b>chiamare il 118</b>, a far venire la dottoressa dell’ASP per prescrivergli un <b>TSO</b> (Trattamento Sanitario Obbligatorio). Arriviamo al <b>Papardo</b> dopo averlo imbottito di <b>sedativo</b> (nel frattempo si erano già fatte le 17 e noi combattevamo dalle 11…), e lì la psichiatra, avendolo trovato sedato e calmo, ha dichiarato che non lo avrebbe ricoverato perché <b>non c’erano gli estremi per un TSO</b> (premetto che era già scappato ieri dal Policlinico e l’altro ieri dal Piemonte).</p>
      <h3>Il Tso negato: portatevelo a casa</h3>
      <p>Se avesse minacciato ancora suicidi e omicidi, bisognava segnalarlo <b>ai carabinieri</b> (che a loro volta non hanno strumenti per aiutarlo). Abbiamo pregato la dottoressa del Papardo di fargli il TSO per non farlo scappare, ma si è opposta perché a suo dire dovevamo <b>portarcelo a casa</b>. Siamo andati via frustrati e spaventati dicendole che se fosse successo qualcosa se ne sarebbe assunta la responsabilità. Ho mandato <b>messaggi al sindaco e all’assessore Calafiore</b> che, essendo domenica, non rispondevano al telefono di servizio.</p>
      <h3>La paura al rientro</h3>
      <p>Nel viaggio di ritorno ci ha tirato di colpo il freno a mano perché c’era un bar e ci stava facendo ammazzare. Ora l’ho lasciato alla moglie che, terrorizzata, se lo riportava a casa e io alle 21,30 sono tornata a casa mia. Ho insistito perché venisse anche lui ma all’inizio non ne voleva sentire!</p>
      <h3>Anche al Sert si può fare poco</h3>
      <p>Poi, dopo aver bevuto un po’ si è convinto e ha passato <b>la notte a casa mia</b>. Questa mattina l’ho portato <b>al Sert,</b> ma ambulatorialmente non hanno gli strumenti per disintossicarlo se non con farmaci anticraving e una scaletta …di alcol</p>
      <p>Insomma a chi ci si deve rivolgere per aiutare una persona non in grado di intendere e di volere? Alla malattia della<b> dipendenza</b> si deve rispondere con la galera? Si deve arrivare allo <b>scarica barile</b> delle istituzioni se avviene un fatto di sangue?</p>
      <p>Il Presidente della Le.L.A.T Anna Maria Garufi</p>
      <h4>Articoli correlati</h4>
    </article>
  </body>
</html>