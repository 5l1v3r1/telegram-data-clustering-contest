<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/vicenza/una-notte-a-base-di-alcol-con-furto-e-crisi-di-pianto-1.7788173"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-19T14:00:20+00:00"/>
    <meta property="og:title" content="Una notte a base di alcol con furto e crisi di pianto"/>
    <meta property="og:description" content="."/>
  </head>
  <body>
    <article>
      <h1>Una notte a base <br/>di alcol con furto <br/>e crisi di pianto</h1>
      <address><time datetime="2019-11-19T14:00:20+00:00">19 Nov 2019, 14:00</time> by <a rel="author">K.Z.</a></address>
      <p>Volevano passare una serata danzante ma sono finiti ad incontrare due volte le volanti della questura che loro stessi avevano allertato. Mancava qualche minuto all’1.30 di ieri mattina quando una turista spagnola di 25 anni con un amico coetaneo che vive a Zugliano ma risiede a Vicenza, nel caffé Colorado di viale della Pace 234 ha incrociato un trio di ragazzi. Dopo qualche parola e l’invito a scambiarsi numeri di telefono e contatti sui social network, la ragazza avrebbe estratto lo smartphone per mostrare alcune foto. L’incontro sarebbe terminato in quel momento ma solo dopo qualche istante la giovane si sarebbe accorta che il telefono non era più con lei. Quindi, la “denuncia” alla cassa e l’allerta al 113. Gli agenti sono arrivati sul posto e hanno ascoltato la testimonianza dei giovani che sono stati descritti come fortemente alterati dall’alcol. Dopo aver udito le testimonianze, compresa quella della cassiera, i poliziotti hanno invitato la ragazza a raggiungere la questura per sporgere denuncia. In quel momento lei, che voleva risolvere tutto al momento, ha dato in escandescenza. Tutto sarebbe finito lì se non fosse che, qualche minuto prima delle 4 di ieri mattina, è stata la centrale del Suem 118 ad allertare il numero d’emergenza della questura per un intervento allo stesso indirizzo. Era sempre la coppia conosciuta in precedenza. Lei aveva una crisi di pianto che non sembrava risolvibile a breve termine: è stata allertata un’ambulanza. Gli agenti intervenuti due volte, ora, si riservano la possibilità di sanzionare i due ragazzi per ubriachezza. Al momento non sono state elevate sanzioni di alcun tipo. </p>
    </article>
  </body>
</html>