<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/sony-in-arrivo-7-smartphone-xperia-nel-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="Sony, in arrivo 7 smartphone Xperia nel 2020? | MobileLabs"/>
    <meta property="og:description" content="Secondo alcune fonti, Sony presenterà ben sette smartphone Xperia nel 2020: quattro top di gamma e tre dispositivi di fascia media. Tra le caratteristiche supporto 5G, sei fotocamere e display 5K."/>
  </head>
  <body>
    <article>
      <h1>Sony, in arrivo 7 smartphone Xperia nel 2020? | MobileLabs</h1>
      <address>
        <time datetime="2019-11-19T14:50:00+00:00">19 Nov 2019, 14:50</time>
      </address>
      <p>Il 2019 sta per concludersi e gli occhi sono tutti puntati sul prossimo 2020. Il primo grande evento che offrirà la possibilità ai produttori di mostrare al mondo le loro nuove creature sarà <b>il Mobile World Congress di Barcellona</b>, dove tra i protagonisti non mancherà di certo <b>Sony</b>. Secondo alcuni voci che circolano in rete, il produttore giapponese ha intenzione di presentare ben <b>7 smartphone della famiglia Xperia nel 2020.</b></p>
      <p>Nonostante i problemi che la divisione mobile sta affrontando nell’ultimo periodo, Sony intende continuare nel mercato smartphone. Stando a quanto riportato dal portale <a href="https://androidnext.info/?p=424">AndroidNext</a>, <b>quattro dispositivi saranno dotati di una piattaforma hardware da top di gamma</b> e tre rappresenteranno le proposte di fascia media di Sony. Andiamo per ordine.</p>
      <figure>
        <img src="https://www.tomshw.it/images/images/2019/05/sony-xperia-10-31636.768x432.jpg"/>
      </figure>
      <p><b>Xperia 1.1</b>. Come suggerito dal nome, dovrebbe essere il successore dell’attuale Xperia 1 e – come quest’ultimo – dovrebbe debuttare durante la fiera catalana che aprirà i battenti il 24 febbraio 2020. Sarà questo, il vero fiore all’occhiello di Sony nei mercati internazionali. Dovrebbe essere dotato di quattro fotocamere posteriori e un display OLED con risoluzione 4K. <b>Non dovrebbe mancare il supporto al nuovo standard di rete 5G</b>. Come top di gamma, è quasi scontata la presenza a bordo del prossimo SoC Snapdragon 865 che Qualcomm dovrebbe annunciare nelle prossime settimane.</p>
      <p><b>Xperia 3</b> dovrebbe, invece, rappresentare l’evoluzione di Xperia XZ2 Compact e arrivare con un sistema di tripla fotocamera posteriore e display 2K. Questo smartphone, sempre di fascia alta, dovrebbe rimanere esclusiva del mercato di casa (Giappone). La lista dei top di gamma si conclude con il <b>successore di Xperia 5</b> (probabile quattro fotocamere posteriori, supporto 5G e display 2K) e Xperia 0. Questo sarebbe superiore a tutti gli altri smartphone fin qui elencati.</p>
      <figure>
        <iframe data-src="https://twitter.com/Samsung_News_/status/1140939989230006272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La fonte sostiene che <b>Xperia 0 </b>potrà contare addirittura su ben <b>sei fotocamere posteriori</b> (20MP + 48MP + 16MP + 8MP + 12MP + ToF da 0.5MP) e una fotocamera frontale da 10MP accoppiata a un sensore ToF. Il resto della presunta scheda tecnica vede ovviamente la presenza dello Snapdragon 865, del supporto 5G e di un display di grandi dimensioni con risoluzione 5K. Questo smartphone dovrebbe fare il suo debutto a <b>IFA 2020</b>.</p>
      <p>La fascia media, infine, si popolerà con <b>Xperia 10.1, Xperia 9.1 e Xperia 8.1.</b> Quest’ultimo dovrebbe essere esclusivo del mercato giapponese, mentre i primi due rappresenterebbero rispettivamente i successori di Xperia 10 e Xperia 10 Plus.</p>
      <p>Tuttavia, sottolineiamo che <b>non parliamo di informazioni ufficiali</b> e non è detto che tutto ciò che è stato riportato poi trovi riscontro nella realtà. Ad ogni modo, Sony di solito presenta nuovi smartphone sia in occasione del MWC di Barcellona che dell’IFA di Berlino. Ci aspettiamo, dunque, che tra pochi mesi debutti almeno il successore di Xperia 1.</p>
      <blockquote>Sony Xperia 5 è disponibile all’acquisto a 799 euro su Amazon. Lo trovate a<a href="https://toms.it/6GwkP"> questo link. </a></blockquote>
    </article>
  </body>
</html>