<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/591549/%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0%E0%A6%BE-%E0%A6%AC%E0%A7%87%E0%A6%B9%E0%A7%87%E0%A6%B6%E0%A6%A4%E0%A7%87%E0%A6%B0-%E0%A6%9F%E0%A6%BF%E0%A6%95%E0%A6%BF%E0%A6%9F-%E0%A6%AC%E0%A7%87%E0%A6%9A%E0%A6%BE-%E0%A6%B6%E0%A7%81%E0%A6%B0%E0%A7%81-%E0%A6%95%E0%A6%B0%E0%A7%87%E0%A6%9B%E0%A7%87%E0%A6%A8-%E0%A6%AE%E0%A6%BE%E0%A6%A8%E0%A7%8D%E0%A6%A8%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T14:18:00+00:00"/>
    <meta property="og:title" content="মন্ত্রীরা বেহেশতের টিকিট বেচা শুরু করেছেন: মান্না"/>
    <meta property="og:description" content="সরকারের মন্ত্রীরা আজকাল বেহেশতের টিকিট বেচা শুরু করেছেন অভিযোগ করে বেহেশতের টিকিট কাটার আগে তাদের ভোটের টিকিটের গ্যারান্টি খোঁজার পরামর্শ দিয়েছেন নাগরিক ঐক্যের আহ্বায়ক মাহমুদুর রহমান মান্না। পরিকল্পনামন্ত্রীর এক মন্তব্যের জবাবে তার নাম উল্লেখ না করে মান্না বলেছেন,..."/>
  </head>
  <body>
    <article>
      <h1>মন্ত্রীরা বেহেশতের টিকিট বেচা শুরু করেছেন: মান্না</h1>
      <address><time datetime="2019-11-19T14:18:00+00:00">19 Nov 2019, 14:18</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/19/ac4db7ec7a010dba325091ce4ea3a813-5dd3fd798a6be.jpg"/>
        <figcaption>মানববন্ধনে বক্তব্য রাখছেন নাগরিক ঐক্যের আহ্বায়ক মাহমুদুর রহমান মান্না</figcaption>
      </figure>
      <p>সরকারের মন্ত্রীরা আজকাল বেহেশতের টিকিট বেচা শুরু করেছেন অভিযোগ করে বেহেশতের টিকিট কাটার আগে তাদের ভোটের টিকিটের গ্যারান্টি খোঁজার পরামর্শ দিয়েছেন নাগরিক ঐক্যের আহ্বায়ক মাহমুদুর রহমান মান্না।</p>
      <p>পরিকল্পনামন্ত্রীর এক মন্তব্যের জবাবে তার নাম উল্লেখ না করে মান্না বলেছেন, ‘‘দেশের এক মন্ত্রী বলেছেন, আমাদের প্রধানমন্ত্রী এত সওয়াব কামাই করেছেন, উনি যে বেহেশতে যাবেন এই বিষয়ে কোনও সন্দেহ নাই।’ বোঝেন, মন্ত্রীরা আজকাল বেহেশতের টিকিট বেচা শুরু করেছেন। আমি বলি, বেহেশতের টিকিটের যদি গ্যারান্টি থাকে, তাহলে ভোটের টিকিটের গ্যারান্টি পাবেন না কেন? বেহেশতে যদি যেতে পারেন, তাহলে ভোটের পুলসিরাত পার হতে পারবেন না কেন?’’</p>
      <p>মঙ্গলবার (১৯ নভেম্বর) দুপুরে জাতীয় প্রেসক্লাবের সামনে নাগরিক ঐক্য আয়োজিত দ্রব্যমূল্য বৃদ্ধির প্রতিবাদে এক মানববন্ধনে তিনি এ মন্তব্য করেন।</p>
      <p>আওয়ামী লীগকে উদ্দেশ করে মান্না বলেন, ক্ষমতা থেকে পদত্যাগ করেন, সংসদ ভেঙে দেন, রাষ্ট্রপতিকে বলেন একটা সুষ্ঠু নির্বাচনের ব্যবস্থা গ্রহণ করতে। আমাদের দাবিগুলো আপনাদের কাছে বলতে বলতে আমরা ক্লান্ত হয়ে গেছি। আপনারা ক্ষমতা ছাড়বেন না, অথচ অন্যের টুঁটি চেপে ধরার চেষ্টা করবেন। এবার আপনারা ভুল করছেন, ক্ষমতা না ছাড়লে এবার পার পাবেন না।</p>
      <p>সমাজে বৈষম্যের কথা উল্লেখ করে তিনি বলেন, দেশে দারিদ্র্য বাড়ছে। দেশের মানুষের জীবনযাত্রা উন্নত করতে এই সরকার কোনও ব্যবস্থা গ্রহণ করতে পারেনি। দারিদ্র্য কমাতে পারেনি। দেশে দরিদ্রতা বেড়েছে। ধনী মানুষ আরও ধনী হচ্ছে। লুটেরারা লুট করে তাদের সম্পদের পরিমাণ আরও বাড়াচ্ছে। আমরা সমস্ত আন্দোলনকারীদের সঙ্গে একাত্মতা ঘোষণা করছি। এখন সময় এসেছে আন্দোলন- সংগ্রামের। আপনারা ক্ষমতা নিয়ে গেছেন, আমরা রাজপথ দখল করবো। রাজপথ থেকে আমাদের দূর করতে পারবে না।</p>
      <p>দ্রব্যমূল্যের বৃদ্ধি প্রসঙ্গে মান্না বলেন, এই সরকার মানুষের জীবনের মান নিরাপদ করতে পারেনি। মানুষের পেটের ক্ষুধার আগুন নেভাতে পারেনি। চাল, পেঁয়াজ, আটা, লবণ, শাক-সবজি সমস্ত কিছুর দাম বৃদ্ধি পাওয়া সত্ত্বেও আপনারা কোনও ব্যবস্থা নিতে পারেন না। আপনারা শুধু পারেন যারা প্রতিবাদ করে তাদের ধরে নিয়ে গুম করতে।</p>
      <p>মানববন্ধনে নাগরিক ঐক্যের নেতারা উপস্থিত ছিলেন।</p>
      <p>প্রসঙ্গত সোমবার (১৮ নভেম্বর) রাজধানীর শেরেবাংলা নগরে অবস্থিত বঙ্গবন্ধু আন্তর্জাতিক সম্মেলন কেন্দ্রে ‘উন্নয়ন মেলা-২০১৯’ এর সমাপনী অনুষ্ঠানে পরিকল্পনামন্ত্রী এম এ মান্নান বলেন, দেশের মানুষ পেট ভরে তিনবেলা ভাত খাচ্ছে। প্রায় ৯৫-৯৬ ভাগ ঘরে বিদ্যুৎ পৌঁছে গেছে। এ কাজের জন্য প্রধানমন্ত্রী শেখ হাসিনা এত পুণ্য অর্জন করেছেন যে, তার বেহেস্তে যাওয়ার অধিকার আছে, হক আছে। পল্লী কর্ম-সহায়ক ফাউন্ডেশন (পিকেএসএফ) এ উন্নয়ন মেলার আয়োজন করে।</p>
      <p> </p>
      <footer>/এইচএন/টিএন/</footer>
    </article>
  </body>
</html>