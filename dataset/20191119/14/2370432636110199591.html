<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-19T14:40:36+00:00"/>
    <meta property="og:title" content="Το non paper του Μακρόν για το σχέδιο διεύρυνσης της ΕΕ"/>
    <meta property="og:description" content="Για τον Εμανουέλ Μακρόν η υιοθέτηση των προτάσεων αποτελεί προϋπόθεση για μια νέα διεύρυνση της ΕΕ"/>
  </head>
  <body>
    <article>
      <h1>Το non paper του Μακρόν για το σχέδιο διεύρυνσης της ΕΕ</h1>
      <h2>Για τον Εμανουέλ Μακρόν η υιοθέτηση των προτάσεων αποτελεί προϋπόθεση για μια νέα διεύρυνση της ΕΕ</h2>
      <address><time datetime="2019-11-19T14:40:36+00:00">19 Nov 2019, 14:40</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Facebook 0</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Twitter</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">LinkedIn</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Περισσότερα</a>
        </li>
      </ul>
      <p>Με τις ανεπίσημες προτάσεις για την μεταρρύθμιση της διαδικασίας διεύρυνσης της ΕΕ η γαλλική διπλωματία ευελπιστεί να μετριάσει την σκληρή κριτική που δέχθηκε τον Οκτώβριο ο πρόεδρος Εμανουέλ Μακρόν για το «όχι» στην έναρξη ενταξιακών διαπραγματεύσεων με τα Σκόπια και την Αλβανία.</p>
      <p>Για τον Γάλλο πρόεδρο η υιοθέτηση των προτάσεων αποτελεί προϋπόθεση για μια νέα διεύρυνση της ΕΕ. Αντί λοιπόν για τα 35 κεφάλαια, η Γαλλία προτείνει 7 θεματικές ενότητες, η οποία οφείλουν να εφαρμοστούν διαδοχικά από τις υποψήφιες προς ένταξη χώρες. Οι ενότητες αφορούν για παράδειγμα: Θεμελιώδη Δικαιώματα &amp; Κράτος Δικαίου, Παιδεία &amp; Επιστήμη, Απασχόληση &amp; Κοινωνικά ζητήματα. Μόλις ένα κράτος εκπληρώσει όσα προβλέπονται σε μια από τις θεματικές ενότητες, τότε θα αποκτά πρόσβαση σε ευρωπαϊκούς θεσμούς όπως η Eurojust για συνεργασία σε ζητήματα δικαιοσύνης ή το πρόγραμμα εκπαίδευσης και κατάρτισης Erasmus.</p>
      <p>Η μόνη ελπίδα θετικής αντιμετώπισης που διαφαίνεται στο κείμενο των έξι σελίδων για την έναρξη ενταξιακών διαπραγματεύσεων με τα Σκόπια και τα Τίρανα είναι το σημείο όπου επισημαίνεται ότι «Αλβανία, Βοσνία, Κοσσυφοπέδιο, Βόρεια Μακεδονία, Σερβία και Μαυροβούνιο ανήκουν ιστορικά, πολιτιστικά και γεωγραφικά στην Ευρώπη».</p>
      <h3>«Ο Μακρόν μπορεί και να αλλάξει γνώμη»</h3>
      <p>Σε ερώτηση της DW αναφορικά με το non paper του προέδρου Μακρόν ο εκπρόσωπος του γερμανικού υπουργείου Εξωτερικών Γιάνις Πέλερ απαντά ότι «είμαστε ανοιχτοί σε προτάσεις για τη βελτίωση της διαδικασίας διεύρυνσης, αρκεί να μην καθυστερήσει ακόμα περισσότερο η έναρξη ενταξιακών διαπραγματεύσεων με την Αλβανία και τα Σκόπια. Την επίτευξη αυτού του στόχου υπογράμμισε για μια ακόμα φορά ο υπ. Εξωτερικών Χάικο Μάας κατά την επίσκεψή του, την περασμένη Τετάρτη, στα Σκόπια: «Η ΕΕ πρέπει να τηρήσει τις δεσμεύσεις της. Η συνέχιση μιας επιτυχημένης πολιτικής για τη διεύρυνση της ΕΕ και η μακροπρόθεσμα σταθερή ανάπτυξη στα δυτικά Βαλκάνια αποτελεί για εμάς στρατηγικό συμφέρον».</p>
      <p>Όταν πριν από 15 χρόνια εντάσσονταν 10 νέα μέλη στην ΕΕ η Γαλλία είχε ταχθεί υπέρ της όσο το δυνατόν ταχύτερης ένταξης της Βουλγαρίας και τη Ρουμανίας στην ευρωπαϊκή οικογένεια, υπενθυμίζει ο Ερβάν Φουερέ από τη δεξαμενή σκέψης CEPS στις Βρυξέλλες. Κατά την άποψή του το «όχι» Μακρόν στις ενταξιακές διαπραγματεύσεις με Σκόπια και Αλβανία σχετίζεται με τις αυτοδιοικητικές εκλογές στη Γαλλία την ερχόμενη άνοιξη. Σύμφωνα με τον γάλλο πολιτικό αναλυτή οι μεταρρυθμίσεις που προτείνει ο γάλλος πρόεδρος θα μπορούσαν να υιοθετηθούν από την ΕΕ μέχρι τον ερχόμενο Μάρτιο. Προσθέτει ωστόσο ότι ο γάλλος πρόεδρος ενδέχεται να αλλάξει γνώμη μετά τις δημοτικές εκλογές στη Γαλλία και να δώσει, τελικά, το πράσινο φως για ενταξιακές διαπραγματεύσεις με τα Σκόπια και την Αλβανία.</p>
      <p>Πηγή: dw.com</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Facebook 0</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Twitter</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">LinkedIn</a>
        </li>
        <li>
          <a href="https://www.eleftherostypos.gr/diethni/489708-to-non-paper-toy-makron-gia-to-sxedio-dieyrynsis-tis-ee/#">Περισσότερα</a>
        </li>
      </ul>
    </article>
  </body>
</html>