<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640728/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:17:00+00:00"/>
    <meta property="og:title" content="کره شمالی تمایلی به مذاکره با آمریکا ندارد"/>
    <meta property="og:description" content="کره شمالی بار دیگر هشدار داد تمایلی به مذاکره با آمریکا ندارد مگر اینکه واشنگتن سیاست خصمانه خود علیه این کشور را کنار بگذارد."/>
  </head>
  <body>
    <article>
      <h1>
        <a href="https://www.bultannews.com/fa/news/640728/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%86%D8%AF%D8%A7%D8%B1%D8%AF">کره شمالی تمایلی به مذاکره با آمریکا ندارد</a>
      </h1>
      <h2>کره شمالی بار دیگر هشدار داد تمایلی به مذاکره با آمریکا ندارد مگر اینکه واشنگتن سیاست خصمانه خود علیه این کشور را کنار بگذارد.</h2>
      <address><time datetime="2019-11-19T14:17:00+00:00">19 Nov 2019, 14:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «کیم یونگ چول»، سرپرست سابق تیم مذاکره کننده کره شمالی با آمریکا، می‌گوید: کره شمالی تمایلی به مذاکره با آمریکا درباره خلع سلاح هسته‌ای ندارد مگر اینکه واشنگتن از سیاست خصمانه خود عقب نشینی کند.</p>
      <p>این مقام ارشد کره شمالی طی بیانیه‌ای به تصمیم روز یکشنبه آمریکا و کره جنوبی مبنی بر «تعویق رزمایش‌های هوایی» واکنش نشان داد.</p>
      <p>این بیانیه که امروز سه‌شنبه در رسانه رسمی کره شمالی منتشر شده، می‎گوید: چیزی که ما از آمریکا می‌خواهیم عقب نشینی از رزمایش‌های مشترک با کره جنوبی و یا توقف کامل این رزمایش‌ها است.</p>
      <p>کیم یونگ چول می‌گوید: به تعویق انداختن رزمایش مشترک نه صلح و امنیت در شبه جزیره کره را تضمین می‌کند و نه به تلاش‌های دیپلماتیک برای حل مشکل کمکی می‌کند.</p>
      <p>این مذاکره کننده ارشد کره شمالی گفته "آمریکا تا پیش از عقب نشینی از سیاست خصمانه خود علیه کره شمالی حتی رویای خلع سلاح هسته‌ای را نیز نباید داشته باشد."</p>
      <p>این بیانیه در حالی منتشر می‌شود که روز یکشنبه «مارک اسپر»، وزیر دفاع آمریکا، از تعویق رزمایش‌های نظامی واشنکگتن و سئول خبر داده بود.</p>
      <p>اسپر مدعی شده بود که این اقدام با هدف اثبات حسن نیت و در راستای تلاش‌های دیپلماتیک برای حل بحران در شبه جزیره کره است.</p>
      <p>روز دوشنبه نیز «کیم کیو گوان»، مشاور وزارت خارجه کره شمالی، اعلام کرده بود کره شمالی هیچ چیزی به آمریکا نخواهد داد مگر آنکه در برابر آن از آمریکا چیزی دریافت کند.</p>
      <p>گوان طی بیانیه‌ای که خبرگزاری دولتی کره شمالی منتشر کرده هشدار داد کره شمالی تمایلی به برگزاری نشست‌های بی‌فایده بیشتر (با آمریکا) ندارد.</p>
    </article>
  </body>
</html>