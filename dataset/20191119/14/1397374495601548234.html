<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/trinkijeri-ima-plan-podsetio-igrace-na-proslogodisnje-ispadanje-393183.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T14:23:00+00:00"/>
    <meta property="og:title" content="Trinkijeri ima plan, podsetio igrače na prošlogodišnje ispadanje!"/>
    <meta property="og:description" content="Trener košarkaša Partizana Andrea Trinkijeri rekao je da je Ritas težak protivnik, ali da se nada da će njegova ekipa pobediti i pred svojim navijačima obezbediti plasman u Top 16 fazu Evrokupa."/>
  </head>
  <body>
    <article>
      <h1>Trinkijeri ima plan, podsetio igrače na prošlogodišnje ispadanje!</h1>
      <h2>Trener košarkaša Partizana Andrea Trinkijeri rekao je da je Ritas težak protivnik, ali da se nada da će njegova ekipa pobediti i pred svojim navijačima obezbediti plasman u Top 16 fazu Evrokupa.</h2>
      <address><time datetime="2019-11-19T14:23:00+00:00">19 Nov 2019, 14:23</time> by <a rel="author">Beta</a></address>
      <p>Trener košarkaša Partizana Andrea Trinkijeri rekao je da je Ritas težak protivnik, ali da se nada da će njegova ekipa pobediti i pred svojim navijačima obezbediti plasman u Top 16 fazu Evrokupa.<br/><br/>"<i>Ritas je težak protivnik, tim sa velikim ambicijama i sjajnim pojedincima. Pobedili smo ih u Viljnusu, ali nećemo zaboraviti prošlu godinu i način na koji su nas eliminisali u borbi za Top 8. Nadam se da će Beogradska arena biti puna i da ćemo obezbediti mesto u Top 16 pred našim navijačima</i>", rekao je Trinkijeri za klupski sajt.<br/><br/>Košarkaši Partizana igraju u sredu od 20 časova u Beogradskoj areni protiv Ritasa, utakmicu osmog kola Grupe B Evrokupa. Crno-beli su drugi na tabeli skorom od pet pobeda i dva poraza, koliko ima i prvoplasirana Venecija, Tofaš ima pobedu manje, a Ritas tri pobede i četiri poraza. Lokomotiva je pretposlednja sa dve pobede i pet poraza, koliko ima i poslednjeplasirani Limož. <br/><br/><i>"Ukoliko pogledamo izgled tabele u našoj grupi, biće nam jasno da svi timovi i dalje imaju puno razloga da se bore i imaju za šta da igraju. Svi još mogu da izbore plasman u Top 16 i sigurno je da će u poslednja tri kola dati sve od sebe da to i ostvare"</i>, naveo je Trinkijeri.<br/><br/>Zamenik kapitena Partizana Rade Zagorac rekao je da ekipa mora da pruži maksimum. <br/><i><br/></i><i>"Još jedna teška utakmica u nizu za nas. Posle pet vezanih pobeda, spojili smo dva poraza u Evrokupu i sada želimo da damo sve od sebe kako bismo već sutra, pred našim navijačima, izborili Top 16. Ritas je odličan tim i siguran sam da ćemo biti u problemu ukoliko izgubimo fokus makar i na minut. Zbog toga, sutra moramo biti na maksimumu</i>", naveo je Zagorac.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/kosarka/rason-tomas-posle-derbija-naucio-cirilicu-393124.html"/>
        <a href="https://www.sportske.net/vest/kosarka/partizan-poziva-grobare-na-novi-spektakl-u-areni-ritas-za-plasman-u-top-16-evrokupa-karte-u-prodaji-393084.html"/>
        <a href="https://www.sportske.net/vest/kosarka/trinkijeri-iskren-bazen-nismo-mogli-da-pogodimo-bila-je-tuca-nigde-da-maknes-393059.html"/>
        <a href="https://www.sportske.net/vest/kosarka/gavrilovic-otkrio-plan-za-pobedu-u-finisu-da-li-zvezda-ima-lidera-393058.html"/>
        <a href="https://www.sportske.net/vest/kosarka/grobari-zadovoljni-za-ubedljiv-trijumf-je-falila-samo-jedna-stvar-tvitovi-393052.html"/>
      </related>
    </article>
  </body>
</html>