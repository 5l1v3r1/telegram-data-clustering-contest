<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-sudytymut-uchasnykiv-zlochynnoyi-grupy-yaki-skoyily-nyzku-rozbiynyh-napadiv-na"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-19T14:59:00+00:00"/>
    <meta property="og:title" content="На Сумщині судитимуть учасників злочинної групи, які скоїли низку розбійних нападів на пенсіонерів"/>
    <meta property="og:description" content="Прокуратурою Сумської області затверджено та направлено до суду обвинувальний акт стосовно трьох осіб, які скоїли розбійні напади на пенсіонерів. У ході слідства встановлено, що 40-річна сумчанка, не бажаючи заробляти на життя законним шляхом, вирішила систематично збагачуватись за рахунок протиправного заволодіння чужим майном. До своєї злочинної діяльності вона систематично залучала іще двох жінок, а одного разу – 26-річного знайомого."/>
  </head>
  <body>
    <article>
      <h1>На Сумщині судитимуть учасників злочинної групи, які скоїли низку розбійних нападів на пенсіонерів</h1>
      <address>
        <time datetime="2019-11-19T14:59:00+00:00">19 Nov 2019, 14:59</time>
      </address>
      <p>Прокуратурою Сумської області затверджено та направлено до суду обвинувальний акт стосовно трьох осіб, які скоїли розбійні напади на пенсіонерів.</p>
      <p>У ході слідства встановлено, що 40-річна сумчанка, не бажаючи заробляти на життя законним шляхом, вирішила систематично збагачуватись за рахунок протиправного заволодіння чужим майном. До своєї злочинної діяльності вона систематично залучала іще двох жінок, а одного разу – 26-річного знайомого.</p>
      <p>Злочинна група, зокрема, у березні 2019 року скоїла розбійний напад на 67-річного пенсіонера з Глухівщини. Тоді нападники, прив’язавши чоловіка до стільця та погрожуючи ножем, забрали 18 тисяч гривень. А вже в квітні цього ж року нападниці вдерлися в будинок до 91-річної пенсіонерки з Конотопського району,завдавши кілька ударів молотком по голові та рукам, відібрали 6 тисяч гривень та золоті прикраси.</p>
      <p>На лаві підсудних опинилась організаторка групи та її 28-річна спільниця. Дії обох кваліфіковано за ч. 4 ст. 187 (розбій, вчинений повторно, за попередньою змовою групою осіб, поєднаний з проникненням у житло, особою, яка раніше вчинила розбій, організованою групою) КК України. Обвинуваченим загрожує до 15 років позбавлення волі.</p>
      <p>Судитимуть також і чоловіка, який брав участь у одному злочині. Він відповідатиме за ч. 3 ст. 187 (розбій, вчинений за попередньою змовою групою осіб, поєднаний з проникненням у житло) КК України. Обвинувачений може провести за гратами 12 років.</p>
      <p>Досудове слідство стосовно третьої спільниці обвинувачених триває, вона оголошена в розшук, повідомляє прес-служба прокуратури області.</p>
    </article>
  </body>
</html>