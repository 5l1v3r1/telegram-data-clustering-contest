<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/3000-snegorini-v-gotovnost-da-chistiat-20-000-km-pytishta-ot-utre.430114"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T14:25:00+00:00"/>
    <meta property="og:title" content="3000 снегорини в готовност да чистят 20 000 км пътища от утре"/>
    <meta property="og:description" content="АПИ: Зимното поддържане на пътищата започва от 20 ноември | Dnes.bg"/>
  </head>
  <body>
    <article>
      <h1>3000 снегорини в готовност да чистят 20 000 км пътища от утре</h1>
      <h2>АПИ: Зимното поддържане на пътищата започва от 20 ноември</h2>
      <address><time datetime="2019-11-19T14:25:00+00:00">19 Nov 2019, 14:25</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Зимното поддържане на пътищата започва от утре. Със заповед на председателя на Управителния съвет на Агенция "Пътна инфраструктура" /АПИ/ Георги Терзийски от 20 ноември поддържането на републиканската пътна мрежа ще бъде за зимен период, съобщиха от пътната агенция.</p>
      <p>АПИ призовава шофьорите, ако досега не са подготвили автомобилите за пътуване при зимни условия, да го направят, тъй като от следващата седмица се очаква застудяване и по високопланинските райони е възможно дъждовете да преминават в сняг.</p>
      <p>В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. Към момента по опорните пунктове са близо 1800 машини.</p>
      <p>В края на октомври АПИ е проверила готовността на пътноподдържащите фирмите за предстоящия зимен сезон 2019/2020.</p>
      <p>Осигурени са над 83 хил. т сол, 112 хил. т пясък, 3 340 т химически материали за обработване на пътната настилка на републиканските пътища, за да се осигури безопасното пътуване на шофьорите. Пътноподдържащите фирми продължават с доставките за предстоящия зимен сезон.</p>
      <p>На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.</p>
      <p>Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.</p>
      <p>Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ Ц www.api.bg, както и по всяко време от денонощието на тел. 0700 130 20 в АПИ.</p>
      <p>В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.<br/> </p>
    </article>
  </body>
</html>