<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/zelenskyj-pryznachyv-jurysta-zi-ssha/30280476.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T14:10:37+00:00"/>
    <meta property="og:title" content="Зеленський призначив юриста зі США радником роботи з українською діаспорою"/>
    <meta property="og:description" content="Ендрю Мак очолює вашингтонський офіс київської юридичної фірми «Астерс», його роль – побудова міцніших зв’язків із українцями у США й Канаді"/>
  </head>
  <body>
    <article>
      <h1>Зеленський призначив юриста зі США радником роботи з українською діаспорою</h1>
      <address><time datetime="2019-11-19T14:10:37+00:00">19 Nov 2019, 14:10</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Вашингтон – Президент України Володимир Зеленський призначив американського юриста радником із налагодження відносин із етнічними українцями, які живуть у США й інших країнах.</b>
      </p>
      <p>Згідно з указом президента, <b>Ендрю Мак</b>, який очолює вашингтонський офіс київської юридичної фірми «Астерс», був офіційно призначений на цю посаду 5 листопада.</p>
      <p>У повідомленні Міністерству юстиції США відповідно до закону про реєстрацію іноземних агентів Мак зазначив, що його призначення має невизначений термін, і його послуги не будуть оплачувати.</p>
      <p>«Реєстрована особа особисто бере участь у конференціях та інших заходах, які сприяють зв’язкам між Україною і спільнотою американців українського походження та американським інвестиціям в Україні, що опосередковано може принести користь президентові України», – мовиться в <a href="https://efile.fara.gov/docs/6750-Registration-Statement-20191114-1.pdf">повідомленні</a> 14 листопада.</p>
      <p>Призначення Мака відбулося в час, коли репутація України у США значно постраждала на тлі слухань про імпічмент під керівництвом демократів щодо того, чи справді президент <b>Дональд Трамп</b> заблокував військову допомогу Україні з метою тиску на <b>Володимира Зеленського</b>, щоб домогтися розслідування проти його потенційного суперника на президентських виборах 2020 року.</p>
      <p>Республіканці намагалися частково захистити Трампа, змальовуючи Україну як одну з найбільш корумпованих країн світу.</p>
      <p>Згідно з повідомленням Міністерству юстиції, роль Мака, «найімовірніше, передбачає» спілкування зі ЗМІ американців українського походження або з тими ЗМІ, які читає ця спільнота.</p>
      <h3>Мак: буду працювати не для американців, а для діаспори</h3>
      <p>В інтерв’ю Радіо Свобода Мак заявив, що після того, як у квітні Зеленський був обраний президентом, із ним зв’язався один із радників Зеленського <b>Андрій Єрмак</b>, якого він назвав добрим другом. Він зазначив, що його зусилля зосереджені не на покращенні іміджу України серед американців, а на побудові міцніших зв’язків із українцями у США й Канаді.</p>
      <p>«Діаспора величезна, але цей ресурс недостатньо використаний, – сказав він. – Моя роль – зміцнити наявні мости, але ще важливіше – побудувати нові».</p>
      <p>«Моя мета – не інформувати американців, де на карті Україна, – сказав він. – Мене не наймали на посаду консультанта з питань зв’язків із громадськістю задля іміджу України в усьому світі».</p>
      <p>Прес-секретарка Зеленського не відповіла на запит Радіо Свобода з проханням прокоментувати ситуацію. До Єрмака не вдалося звернутися за коментарем.</p>
      <p>Мак – другий американський лобіст, зареєстрований відповідно до закону США про реєстрацію закордонних агентів, який працює на користь влади Зеленського.</p>
      <p>У квітні, за кілька тижнів до президентських виборів в Україні, адвокат із Вашингтону на ім’я <b>Маркус Коен</b> найняв компанію Signal Group Consulting, LLC, щоб покращити міжнародний імідж Зеленського і організувати зустріч між членами його команди й посадовцями у Вашингтоні.</p>
      <p>Пізніше Коен <a href="https://www.radiosvoboda.org/a/news-zelenskyi-lobisty-cohen/30100331.html">сказав Радіо Свобода</a>, що заплатив майже 70 тисяч доларів за лобістські послуги з власної кишені і з доброї волі до Зеленського.</p>
      <p>Спочатку Зеленський казав, що не знає Коена, але пізніше підтвердив зустріч із ним і заявив, що впевнений, що не просив Коена чи будь-кого іншого лобіював на його користь.</p>
      <h3>Добрянський: у Зеленського проблеми з бюджетом, треба приваблювати бізнес</h3>
      <p><b>Андрій Добрянський</b>, директор комунікацій Українського конгресового комітету Америки, сказав, що існує понад 1 мільйон американців, які вважають себе українцями.</p>
      <p>Основна роль Мака буде, найімовірніше, зосереджена на сприянні уявленню про Україну як місце для ведення бізнесу, сказав Добрянський. «Боротьба з уявленням про те, що Україна корумпована, ймовірно, буде частиною його роботи», – сказав він Радіо Свобода.</p>
      <p>«Метою президента Зеленського є зростання економіки, бо він має дуже конкретні бюджетні проблеми», – додав він.</p>
      <p>Україна веде переговори про новий кредитний пакет від Міжнародного валютного фонду. Низький рівень життя змусив багатьох громадян України шукати роботу за кордоном, у таких країнах, як сусідня Польща.</p>
      <p>Зеленський, який у квітні переміг на президентських виборах, обіцяючи боротися з корупцією і прискорити економічне зростання, зустрічався з лідерами Світового конгресу України і Конгресу українців Канади під час візиту до Торонто в липні.</p>
      <h3>Ендрю Мак: робота в Києві й українське коріння</h3>
      <p>Згідно з <a href="https://www.asterslaw.com/ua/our_team/mac/">біографією</a> на сайті компанії «Астерс», Мак спеціалізується на міжнародних угодах із участю США, України й інших країн колишнього Радянського Союзу.</p>
      <p>Компанія «Астерс», штаб-квартира якої розташована в Києві, має у своєму списку клієнтів найбільшого в Україні кредитора «ПриватБанк», який перебуває в центрі великої юридичної й політичної боротьби з участю колишнього співвласника банку, мільярдера <b>Ігоря Коломойського</b>.</p>
      <p>Банк був націоналізований у 2016 році, коли міжнародні аудитори виявили в його балансі дірку в 5,5 мільярдів доларів; Коломойський, який має тісні зв’язки із Зеленським, наполягав на тому, що українські регуляторні органи націоналізували банк неналежним чином.</p>
      <p>В інтерв’ю виданню Kyiv Post 2010 року Мак заявляв, що був прийнятий на роботу в бухгалтерську фірму PricewaterhouseCoopers у Києві у 2002 році і вирішив залишитися тут на довше після того, як «надихнувся» революцією 2004 року, яка привела до влади прозахідний уряд на чолі з Віктором Ющенком.</p>
      <p>У 2009 році Мак став керуючим партнером у великій юридичній фірмі Magisters, заснованій у Києві. Після того, як російська юридична фірма «Єгоров, Пугінський, Афанасьєв і партнери» придбала Magisters у липні 2011 року, Maк створив фірму у Вашингтоні, пов’язану зі схожою практикою.</p>
      <p>Згадана російська фірма була співзаснована одним із одногрупників президента Росії <b>Володимира Путіна</b> в часи його навчання в юридичній школі в Санкт-Петербурзі</p>
      <p>Мак народився в Нью-Йорку і виріс у районі Філадельфії, він має українське походження.</p>
    </article>
  </body>
</html>