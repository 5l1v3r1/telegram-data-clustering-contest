<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/britsky-princ-andrew-ztraci-kvuli-epsteinove-kauze-sponzory-a-podporovatele.A191119_141630_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T14:25:00+00:00"/>
    <meta property="og:title" content="Britský princ Andrew ztrácí kvůli Epsteinově kauze sponzory a podporovatele"/>
    <meta property="og:description" content="Kvůli stykům s americkým miliardářem Jeffreym Epsteinem i obviněním, že se sám zapojil do sexuálního zneužívání nezletilých, přichází britský princ Andrew o sponzory svých projektů i další podporovatele."/>
  </head>
  <body>
    <article>
      <h1>Britský princ Andrew ztrácí kvůli Epsteinově kauze sponzory a podporovatele</h1>
      <address>
        <time datetime="2019-11-19T14:25:00+00:00">19 Nov 2019, 14:25</time>
      </address>
      <p>
        <mark>Londýn</mark>
        <b> Kvůli stykům s americkým miliardářem Jeffreym Epsteinem i obviněním, že se sám zapojil do sexuálního zneužívání nezletilých, přichází britský princ Andrew o sponzory svých projektů i další podporovatele.</b>
      </p>
      <p>Kauza 59letého syna Alžběty II. otřásla pověstí královského domu a v mnohých, nejen bulvárních médiích v pondělí i v úterý zcela zastínila zpravodajství o nadcházejících parlamentních volbách.</p>
      <related>
        <a href="https://www.lidovky.cz/svet/princ-andrew-se-v-rozhovoru-kaje-za-nevhodne-styky-s-epsteinem.A191116_153710_ln_zahranici_ele"/>
      </related>
      <p>Spolupráci s Andrewovou iniciativou <u><a href="https://pitchatpalace.com/">Pitch@Palace</a></u>, která se soustředí na podporu start-upů, zrušila podle britských médií například poradenská společnost KPMG. Sponzorskou smlouvu, která vypršela na konci října, podle Buckinghamského paláce KPMG neprodloužila.</p>
      <p>Od mladšího bratra prince Charlese se hodlají podle stanice Sky News distancovat i další společnosti. O budoucnosti spolupráce s Andrewem nyní rozhoduje třeba farmaceutická společnost AstraZeneca. Také studenti univerzity v Huddersfieldu už hlasovali o tom, zda zbaví Andrewa čestné funkce univerzitního kancléře. Výsledek jejich hlasování ale zatím není znám.</p>
      <p>Britský princ čelí kritice kvůli stykům s americkým miliardářem Jeffreym Epsteinem, který v létě skončil ve vazbě kvůli obvinění ze sexuálního zneužívání mladistvých. V srpnu spáchal Epstein v newyorské věznici sebevraždu.</p>
      <related>
        <a href="https://www.lidovky.cz/svet/britsky-princ-andrew-celi-obvineni-ze-zneuziti-nezletile-divky-pry-mu-ji-dohodil-epstein.A190921_115604_ln_zahranici_ele"/>
      </related>
      <p>Některé snímky ze schůzek amerického miliardáře a člena britské královské rodiny pocházejí z doby, kdy si Epstein už odseděl svůj první trest za sexuální zneužívání. Jedna z obětí zneužívání Virginia Giuffreová u soudu s Epsteinem uvedla, že ji donutili k sexu s Epsteinem i dalšími vlivnými muži, včetně prince Andrewa. Její setkání s princem se údajně konala v Londýně, New Yorku a na soukromém ostrově v Karibiku v letech 1999 a 2002, kdy ji Epstein „držel jako sexuální otrokyni“.</p>
      <p>Už letos v létě druhý syn královny Alžběty II. vydal prohlášení, v němž se ohradil proti tomu, že by měl cokoliv společného se sexuálním zneužíváním mladých dívek. Kauzu se znovu pokusil uklidnit v rozhovoru, který tuto sobotu odvysílala stanice BBC. „Vůbec si nepamatuji, že bych tuto ženu kdy potkal,“ uvedl na adresu Giuffreové.</p>
      <figure>
        <img src="https://1gr.cz/fotky/lidovky/19/073/lnorg/ELE7ce758_p201907180978601.jpg"/>
        <figcaption>Jeffrey Epstein.</figcaption>
      </figure>
      <p>Podle britských médií ale bylo interview pro pověst Andrewa i celého královského domu katastrofální. Odborník na krizovou komunikaci Mark Borkowski agentuře PA řekl, že to bylo „jako se dívat na muže v tekutém písku“.</p>
      <p>Andrewova kauza dominovala pondělním i úterním titulním stránkám řady britských médií a mnohdy zcela zastínila politická témata včetně brexitu a nadcházejících parlamentních voleb. „Sexuální skandál eskaluje... Smyčka se utahuje,“ napsal na titulní stránce bulvární list The Sun. O kauze královnina syna na prvních stranách informovala i řada dalších bulvárních listů, ale například i seriózní The Times.</p>
    </article>
  </body>
</html>