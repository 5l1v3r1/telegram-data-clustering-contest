<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Studentka-suzdade-roklya-koyato-razkazva-istorii-915083"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T14:47:00+00:00"/>
    <meta property="og:title" content="Студентка създаде рокля, която разказва истории"/>
    <meta property="og:description" content="Десислава Веселинова – четвъртокурсничка в специалност &quot;Мода и мениджмънт в модата“ на Варненския св..."/>
  </head>
  <body>
    <article>
      <h1>Студентка създаде рокля, която разказва истории</h1>
      <address>
        <time datetime="2019-11-19T14:47:00+00:00">19 Nov 2019, 14:47</time>
      </address>
      <p>Десислава Веселинова – четвъртокурсничка в специалност "Мода и мениджмънт в модата“ на Варненския свободен университет, създаде рокля, която разказва истории. В нея младата дизайнерка е вплела по неповторим начин послания от социалните мрежи и модата. Моделът – произведение на изкуството, бе представен на ревю по време на изложението за текстил и мода "TexTailor Expo“ в Пловдив и веднага се превърна в хит сред модните среди и може да стане част от визията за следващото издание на форума.</p>
      <p>"Днес младите хора се изразяват в социалните мрежи. Като дизайнер и творец, реших, че моя визитка ще бъдат дрехите, които създавам. Ето защо силуетът на роклята е асиметричен, неограничаващ, несъвършен – с външни тропоски, с ципове и работни чертежи. Показва, че за красотата не е нужно съвършенство. Такива са и над 40-те послания по нея - някои смешни, други тъжни, а трети - провокиращи“, сподели Деси, която от 2016 г. развива собственият си моден бранд "Азария“. "Обучението във Варненския свободен университет ми помогна да се срещна с подобни на мен хора. Научих много и се уверих, че пътят, който съм избрала е правилен“, допълни още студентката.</p>
      <p>В модното ревю, съпътстващо "TexTailor Expo“, със свои модели се представиха  студентите Росица Георгиева и Стела Димитрова, които също предизвикаха овациите на публиката. Моделите на дипломантката Стела Димитрова участваха и в интерактивната бяла експозиция в ревю-зоната на Панаирната палата. На щанда на Варненски свободен университет бяха представени облекла на студенти от специалностите "Моден дизайн“ и "Мода и мениджмънт в модата“, вдъхновени от Шанел и изработени чрез редизайн на изделия от Деним. Младите дизайнери от катедра "Изкуства“ участваха в семинари за модни тенденции, маркетинг и рекламата и в работилниците на известния дизайнер Иван Донев.</p>
      <p>Доц. д-р Капка Манасиева, ръководител на катедра "Изкуства“ във ВСУ "Черноризец Храбър“, представи магистърската програма "Дизайнерски практики в модната индустрия“, която се фокусира върху подготовката на кадри за глобалната модна индустрия и трите най-изявени тенденции в развитието й: "Моделиране на облекло“, "Устойчива мода“  и  "Стайлинг  и концепции“.</p>
      <p>Варненският свободен университет "Черноризец Храбър“ и специалност "Моден дизайн“ отново защитиха качеството на образованието по моден дизайн в България, сподели доц. Манасиева. Тя добави още, че второто издание на изложението за текстил и мода е преминало на световно ниво.</p>
    </article>
  </body>
</html>