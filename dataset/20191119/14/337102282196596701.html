<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D9%87-%D8%B1%D9%88%D8%B2-%D8%A8%D8%B9%D8%AF-%D8%A7%D8%B2-%DA%AF%D8%B1%D8%A7%D9%86-%D8%B4%D8%AF%D9%86-%D8%A8%D9%86%D8%B2%DB%8C%D9%86%D8%8C-%D8%A8%D8%AE%D8%B4-%D8%A7%D9%88%D9%84-%DB%8C%D8%A7%D8%B1%D8%A7%D9%86%DB%80-%D8%AD%D9%85%D8%A7%DB%8C%D8%AA%DB%8C-%D9%BE%D8%B1%D8%AF%D8%A7%D8%AE%D8%AA-%D8%B4%D8%AF-20191119/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-19T14:28:32+00:00"/>
    <meta property="og:title" content="سه روز بعد از گران شدن بنزین، بخش اول &quot;یارانۀ حمایتی&quot; پرداخت شد"/>
    <meta property="og:description" content="به دنبال افرایش قیمت بنزین، بخش دیگر این طرح، یعنی پرداخت &quot;یارانۀ حمایتی&quot; نیز آغاز شد. چنان که مقامات..."/>
  </head>
  <body>
    <article>
      <h1>سه روز بعد از گران شدن بنزین، بخش اول "یارانۀ حمایتی" پرداخت شد</h1>
      <address>
        <time datetime="2019-11-19T14:28:32+00:00">19 Nov 2019, 14:28</time>
      </address>
      <p>
        <b><a href="http://fa.rfi.fr/%D9%88%D8%A7%DA%A9%D9%86%D8%B4-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D8%B9%D9%84%DB%8C%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%BE%D8%B1%D8%AF%D8%A7%D8%AE%D8%AA-%DA%A9%D9%85%DA%A9%E2%80%8C%D9%87%D8%A7%DB%8C-%D9%85%D8%B9%DB%8C%D8%B4%D8%AA%DB%8C-%D8%A7%D8%B2-%D9%81%D8%B1%D8%AF%D8%A7-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF-20191117/%D8%B3%DB%8C%D8%A7%D8%B3%D8%AA">به دنبال افرایش قیمت بنزین، بخش دیگر این طرح، یعنی پرداخت "یارانۀ حمایتی" نیز آغاز شد.</a> چنان که مقامات جمهوری اسلامی گفته‌اند، این کمک نقدی به عنوان جبران گران شدن بنزین پرداخت می‌شود. قرار بر این است که تمامی منابع حاصل از افزایش قیمت‌ بنزین در قالب "حمایت معیشتی" بین ۶٠ میلیون نفر توزیع شود.</b>
      </p>
      <p>به نوشتۀ خبرگزاری‌های جمهوری اسلامی ایران، نخستین مرحلۀ واریز "یارانۀ حمایتی"، در ساعت ٢۴ شب گذشته – دوشنبه ٢٧ آبان – انجام گرفته است. هر مرحله، شامل ٢٠ میلیون نفر می‌شود. قرار است که دو مرحلۀ بعدی در روزهای چهارشنبه و شنبۀ آینده اجرا شود.</p>
      <p>بر این اساس به خانواده‌های یک‌نفره ۵۵ هزار تومان (حدود پنج دلار)، دونفره ١٠٣ هزار تومان، سه‌نفره ١٣٨ هزار تومان، چهارنفره ١٧٢ هزار تومان و پنج‌نفره به بالا ٢٠۵ هزار تومان، به عنوان "یارانۀ حمایتی جبرانی افزایش قیمت بنزین" تعلق می‌گیرد.</p>
      <p>منابع دولتی گفته‌اند که مبلغی نزدیک به ٢۵٠٠ میلیارد تومان برای پرداخت این یارانه‌ها تهیه شده است که با در نظر گرفتن نرخ تقریبی دلار در این روزها، مبلغی معادل ٢١٠ میلیون دلار خواهد بود. این پول باید بین ۱۸ میلیون خانوار (۶۰ میلیون نفر) تقسیم شود.</p>
      <p>همزمان با گران شدن بنزین، محمد باقر نوبخت، رئیس سازمان برنامه و بودجه اعلام کرده بود که از محل این افزایش قیمت، "۲۹ تا ۳۰ هزار میلیارد تومان درآمد خواهیم داشت که ظرف کمتر از ۱۰ روز به حساب خانوارهای واجد شرایط پرداخت می‌شود". قرار است که این کمک نقدی هر ماه پرداخت شود اما معلوم نیست تا کی.</p>
      <p>طرح "حمایت معیشتی" دولت، ارتباطی به یارانۀ ماهیانه ندارد. این یارانۀ ماهیانه که برای هر نفر ۴۵۵۰۰ تومان است، مطابق معمول در روزهای آخر ماه واریز می‌شود.</p>
      <p>بر اساس ارقامی که سال گذشته اعلام شد، نزدیک به ٧٧ میلیون نفر از یارانه نقدی ۴۵۵۰۰ تومانی برخوردارند. علاوه بر این، بیش از ٢ میلیون خانوار تحت پوشش کمیتۀ امداد و سازمان بهزیستی قرار دارند  و از این محل مستمری جداگانه دریافت می‌کنند.</p>
      <p> </p>
    </article>
  </body>
</html>