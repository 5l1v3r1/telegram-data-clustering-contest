<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/amalfi-e-pronta-per-la-festa-patronale-il-30-novembre-si-onora-sant-andrea-programma/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-19T14:30:19+00:00"/>
    <meta property="og:title" content="Amalfi è pronta per la Festa Patronale: il 30 novembre si onora Sant’Andrea / Programma"/>
    <meta property="og:description" content="Ad Amalfi si inizia a respirare aria di festa per la ricorrenza del 30 novembre data in cui si onora Sant’Andrea Apostolo, patrono della città marinara."/>
  </head>
  <body>
    <article>
      <h1>Amalfi è pronta per la Festa Patronale: il 30 novembre si onora Sant’Andrea / Programma</h1>
      <address><time datetime="2019-11-19T14:30:19+00:00">19 Nov 2019, 14:30</time> by <a rel="author" href="https://amalfinotizie.it/author/ramona-buonocore/" target="_blank">Ramona Buonocore</a></address>
      <p>Ad Amalfi si inizia a respirare aria di festa per la ricorrenza del <b>30 novembre</b> data in cui si onora <b>Sant’Andrea Apostolo</b>, patrono della città marinara.</p>
      <p>Una festa patronale molto sentita non solo dagli amalfitani ma anche dagli altri abitanti della Costiera che ogni 30 novembre raggiungono piazza Duomo per vedere la statua argentea valicare le porte bronzee della Cattedrale accompagnata da una marea di applausi.</p>
      <p>Ma sono tantissimi anche gli amalfitani “fuori sede” che rientrano in città per onorare il primo Apostolo chiamato da Gesù mentre chi non riuscirà a raggiungere fisicamente Amalfi potrà contare come sempre sulle foto o sulle dirette che inonderanno i social in questo giorno di festa.</p>
      <figure>
        <img src="https://amalfinotizie.it/wp-content/uploads/2017/11/santandrea-amalfi.jpg"/>
      </figure>
      <p>I festeggiamenti in onore di Sant’Andrea Apostolo avranno inizio <b>giovedì 21 novembre con il Novenario</b>: alle 18.00 in Cripta sarà celebrata la Santa Messa, la Coroncina ed il rito della Manna.</p>
      <p><b>Venerdì 29 novembre – Vigilia della Solennità- alle ore 10.00 sarà esposa la Venerata Statua di Sant’Andrea a cui seguirà la Messa</b>. Le celebrazioni continueranno alle <b>18.30 con i Primi Vespri Pontificali</b> presieduti dall’Arcivescovo S.E.Rev.ma Mons. Orazio Soricelli. Segue il <b>rito della Manna</b>.</p>
      <p>Per quanto riguarda <b>giorno 30 novembre, Solennità di S. Andrea Apostolo</b>, i festeggiamenti inizieranno alle 5 quando è previsto il giro delle zampogne che annunceranno l’inizio dei festa.</p>
      <p>Alle 5.30 in cripta l’Ufficio delle Letture, Lodi mattutine e S. Messa. Alle 7 e alle 8.30 la celebrazione delle Ss. Messe. Alle 8.30 il Giro del concerto bandistico “Città di Minori” per le vie della città.</p>
      <figure>
        <img src="https://amalfinotizie.it/wp-content/uploads/2017/12/santandrea-amalfi-nov-2017.jpg"/>
      </figure>
      <p><b>Alle 10.00 il Solenne Pontificale presieduto da S.Ecc. Rev.ma Mons Andrea Bellandi<br/></b>, Arcivescovo Metropolita di Salerno. La Messa sarà animata dalla Schola Cantorum “Cantate Domino Aloysiana”. <b>A seguire la Processione della statua di Sant’Andrea che si snoderà per le vie della città.</b></p>
      <p>Alle 17.30 il giro del concerto bandistico “Città di Minori” per le vie della città e alle 18.00 i Primi Vespri della I Domenica di Avvento.</p>
      <p>Alle 18.30 segue la S. Messa Solenne celbrata da Mons. Arcivescovo a cui segue la reposizione del venerato busto argenteo. <b>Alle 20.00 lo spettacolo pirotecnico a cura della ditta “Senatore” di Cava de’ Tirreni.</b></p>
    </article>
  </body>
</html>