<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232431/"/>
    <meta property="og:site_name" content="Українська правда"/>
    <meta property="article:published_time" content="2019-11-19T14:01:00+00:00"/>
    <meta property="og:title" content="Зеленський підписав закон про доступні пляжі для всіх"/>
    <meta property="og:description" content="Президент Володимир Зеленський підписав закон про забезпечення вільного доступу громадян до узбережжя водойм."/>
  </head>
  <body>
    <article>
      <h1>Зеленський підписав закон про доступні пляжі для всіх</h1>
      <address>
        <time datetime="2019-11-19T14:01:00+00:00">19 Nov 2019, 14:01</time>
      </address>
      <p>Президент Володимир Зеленський підписав закон про забезпечення вільного доступу громадян до узбережжя водойм.</p>
      <p><b>Джерело:</b> <a href="https://president.gov.ua/news/volodimir-zelenskij-pidpisav-zakon-pro-zabezpechennya-vilnog-58413?fbclid=IwAR1YDxqneJNaDLqTJy7AMrTE_Pr-9EJmHi1q7N4XCKl1HltzFtrF0NS43vY">пресслужба</a> офісу президента</p>
      <p><b>Дослівно:</b> "Закон забороняє обмеження права загального водокористування; забезпечує безперешкодний і безоплатний доступ до узбережжя річок, водойм та островів для загального водокористування і посилює відповідальність за будь-яке обмеження такого доступу".</p>
      <p><b>Деталі:</b> Згідно з документом, обмеження доступу громадян до узбережжя морів, морських заток, лиманів та островів у внутрішніх морських водах у межах пляжної зони, а також до берегів річок, водойм та островів загального користування буде каратися штрафом від 3400 до 6800 грн (для громадян) та від 6800 до 11900 грн (для посадових осіб).</p>
      <p>Повторні такі дії, вчинені протягом року, будуть каратися штрафом від 6800 грн до 11900 грн (для громадян) і від 11900 грн до 17000 грн (для посадових осіб).</p>
      <p>Крім того встановлення огорож, які обмежують доступ громадянам до узбережжя на земельних ділянках прибережних захисних смуг, що перебувають у користуванні юридичних або фізичних осіб, є підставою для припинення права користування такими ділянками за рішенням суду.</p>
      <p>Документ набирає чинності з дня, наступного за днем його опублікування, та вводиться в дію через три місяці з дня набрання ним чинності.</p>
      <p>Закон "Про внесення змін до деяких законодавчих актів України щодо забезпечення безперешкодного доступу громадян до узбережжя водних об'єктів для загального водокористування" № 233-ІХ Верховна Рада підтримала 29 жовтня 2019 року.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232439/"/>
        <a href="https://www.pravda.com.ua/news/2019/11/19/7232418/"/>
        <a href="https://www.pravda.com.ua/news/2019/11/19/7232416/"/>
      </related>
    </article>
  </body>
</html>