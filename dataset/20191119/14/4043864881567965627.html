<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232433/"/>
    <meta property="og:site_name" content="Українська правда"/>
    <meta property="article:published_time" content="2019-11-19T14:16:10+00:00"/>
    <meta property="og:title" content="Екснардепу Дзензерському повідомили про підозру: приховав 4,7 мільярда боргів"/>
    <meta property="og:description" content="Екснародному депутату Денису Дзензерському повідомили про підозру у недекларуванні 4,7 мільярдів гривень фінансових зобов’язань."/>
  </head>
  <body>
    <article>
      <h1>Екснардепу Дзензерському повідомили про підозру: приховав 4,7 мільярда боргів</h1>
      <address>
        <time datetime="2019-11-19T14:16:10+00:00">19 Nov 2019, 14:16</time>
      </address>
      <p>Екснародному депутату Денису Дзензерському повідомили про підозру у недекларуванні 4,7 мільярдів гривень фінансових зобов'язань.</p>
      <p><b>Джерело:</b> поінформований співрозмовник Української правди, <a href="https://www.facebook.com/sap.gov.ua/photos/a.836519139784604/1985901684846338/?type=3&amp;theater">пресслужба</a> САП</p>
      <p><b>Дослівно САП:</b> "Детективами НАБУ повідомлено про підозру народному депутату України VIIІ скликання у декларуванні недостовірної інформації за 2015-2018 роки".</p>
      <p><b>Деталі: </b>Офіційно у відомстві не називають прізвища колишнього нардепа, але за інформацією УП, йдеться про <a href="http://w1.c1.rada.gov.ua/pls/site2/p_deputat?d_id=15652&amp;skl=9"><b>Дениса Дзензерського</b></a> (нардеп 2014-2019 рр від "Народного фронту").</p>
      <p>Правоохоронці встановили, що протягом 2015-2018 років колишній депутат, з метою приховування інформації про свій реальний майновий стан, не задекларував наявність у себе невиконаних фінзобов’язань перед банківськими установами на суму понад 4,7 млрд гривень.</p>
      <p>Дії колишнього парламентаря кваліфіковані за ст. 366-1 (декларування недостовірної інформації) КК України.</p>
      <p>Наразі він не перебуває за місцем свого проживання письмове повідомлення про підозру йому надіслали поштою та засобом електронного зв’язку.</p>
      <p><b>Що було раніше:</b> Торік НАЗК направило до НАБУ обґрунтовані висновки за результатами повної <a href="https://www.pravda.com.ua/news/2018/02/26/7172900/">перевірки декларацій</a> за 2015 та 2016 роки, поданих Дзензерським.</p>
      <p>Загалом Дзензерський не вказав у деклараціях фінансові зобов’язання на суму 4 823 675 079,14 грн.</p>
      <p>Зобов’язання у колишнього нардепа виникли на підставі рішень Бабушкінського та Жовтневого районних судів Дніпропетровська. Рішення набрали законної сили, суди ухвалили стягнути з нардепа як поручителя у зобов’язаннях заборгованість за кредитними договорами.</p>
      <p>Йдеться про ПАТ "ВТБ банк", ПАТ "Банк Кредит Дніпро", ПАТ "БТА Банк".</p>
      <p>Також Дзензерський приховував наявність корпоративних прав у ПАТ "МНК "Веста".</p>
      <p>Водночас у 2018 році прокурор САП <a href="https://www.pravda.com.ua/news/2018/07/25/7187384/">закривав кримінальне провадження</a> щодо Дзензерського. В НАБУ стверджували, що "усунули недоліки в поданні на зняття недоторканності з нардепа".</p>
      <p>У липні 2017 року САП вносила на погодження генпрокурора подання про <a href="https://www.pravda.com.ua/news/2017/07/11/7149324/">зняття недоторканності</a> з Дзензерського.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232429/"/>
        <a href="https://www.pravda.com.ua/news/2019/11/19/7232399/"/>
        <a href="https://www.pravda.com.ua/news/2019/11/19/7232393/"/>
      </related>
    </article>
  </body>
</html>