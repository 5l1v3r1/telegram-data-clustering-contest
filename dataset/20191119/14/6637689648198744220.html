<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/zhertvamy-telefonnyh-shahrayiv-staly-dvoye-zhyteliv-sumshchyny"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-19T14:33:00+00:00"/>
    <meta property="og:title" content="Жертвами телефонних шахраїв стали двоє жителів Сумщини"/>
    <meta property="og:description" content="В рамках відкритих кримінальних проваджень поліція розшукує шахраїв, що одурили двох жителів Сумщини майже на 55 тисяч гривень. У першому випадку чоловік за вказівками незнайомця намагався розблокувати доступ до свого рахунку. У другому – громадянин втратив гроші при спробі купити авто через Всесвітню мережу."/>
  </head>
  <body>
    <article>
      <h1>Жертвами телефонних шахраїв стали двоє жителів Сумщини</h1>
      <address>
        <time datetime="2019-11-19T14:33:00+00:00">19 Nov 2019, 14:33</time>
      </address>
      <p>В рамках відкритих кримінальних проваджень поліція розшукує шахраїв, що одурили двох жителів Сумщини майже на 55 тисяч гривень. У першому випадку чоловік за вказівками незнайомця намагався розблокувати доступ до свого рахунку. У другому – громадянин втратив гроші при спробі купити авто через Всесвітню мережу.</p>
      <p>До поліції Глухова звернувся за допомогою звернувся місцевий чоловік. Він розповів: на його мобільний з прихованого номеру прийшло смс-повідомлення про те, що його картка заблокована. Згодом надійшло ще два смс-повідомлення з цифровим кодом. За кілька хвилин після цього йому зателефонував незнайомець і назвався працівником служби безпеки одного з українських банків.</p>
      <p>Співрозмовник підтвердив, що картка заявника й справді заблокована, а для відновлення доступу до рахунку необхідно назвати цифри з двох останніх повідомлень. Чоловік пристав на пропозицію, однак, перевіривши за деякий час баланс на картці, зрозумів, що через власну довірливість втратив більше 30 тисяч гривень.</p>
      <p>Втрапив учора у шахрайську пастку і житель Конотопу. Бажаючи придбати автівку, він звернув свою увагу на один з найвідоміших в Україні сайтів з відповідними оголошенням. Знайшов пропозицію, що якнайкраще відповідала його бажанням, зателефонував за вказаним номером і узгодив всі деталі угоди. І зрозумів, що спілкувався з аферистом лише тоді, коли, переказавши всю суму вартості покупки, не зумів зв‘язатися з продавцем, який просто змінив сім-карту свого телефону.</p>
      <p>В поліції за обома фактами відкриті кримінальні провадження за ч.1 ст. 190 «Шахрайство» Кримінального кодексу України, та встановлюють особи аферистів.</p>
      <p>Поліція знову закликає громадян до обачності та розумної обережності під час спілкування з невідомими телефонними співрозмовниками. За жодних обставин не повідомляйте незнайомцям інформацію, що дає доступ до ваших банківських рахунків. А купляючи товар через Всесвітню мережу, звертайтеся до перевірених інтернет-магазинів, й тим більш уникайте попередньої оплати за свою покупку. Передати продавцю гроші варто лише з рук в руки і тільки тоді, коли ви оглянули товар і впевнились у його справності.</p>
    </article>
  </body>
</html>