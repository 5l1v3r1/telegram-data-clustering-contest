<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000111151"/>
    <meta property="og:site_name" content="MGR Online"/>
    <meta property="article:published_time" content="2019-11-19T14:47:00+00:00"/>
    <meta property="og:title" content="ป่วนใต้! คนร้ายลอบวางระเบิดตำรวจรือเสาะสาหัส 3 นาย ต้องนำ ฮ.ส่ง รพ.สงขลานครินทร์"/>
    <meta property="og:description" content="นราธิวาส – คนร้ายลอบวางระเบิดเจ้าหน้าที่ตำรวจขณะตั้งจุดตรวจบริเวณใกล้หน้ามัสยิดบือแนยาโมง ต.รือเสาะออก อ.รือเสาะ จ.นราธิวาส เป็นผลให้เจ้าหน้าที่ได้รับบาดเจ็บสาหัส 3 ราย ต้องนำ ฮ.ส่งตัวรักษาที่โรงพยาบาลสงขลานครินทร์"/>
  </head>
  <body>
    <article>
      <h1>ป่วนใต้! คนร้ายลอบวางระเบิดตำรวจรือเสาะสาหัส 3 นาย ต้องนำ ฮ.ส่ง รพ.สงขลานครินทร์</h1>
      <address><time datetime="2019-11-19T14:47:00+00:00">19 Nov 2019, 14:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011500501.JPEG"/>
      </figure>
      <p><b> </b><br/><b>นราธิวาส - คนร้ายลอบวางระเบิดเจ้าหน้าที่ตำรวจขณะตั้งจุดตรวจบริเวณใกล้หน้ามัสยิดบือแนยาโมง ต.รือเสาะออก อ.รือเสาะ จ.นราธิวาส เป็นผลให้เจ้าหน้าที่ได้รับบาดเจ็บสาหัส 3 ราย ต้องนำ ฮ.ส่งตัวรักษาที่โรงพยาบาลสงขลานครินทร์</b><br/><br/>วันนี้ (19 พ.ย.) ร.ต.ท.คมสัน ฑีฆกาญจน์ รอง สว.(สอบสวน) สภ.รือเสาะ จ.นราธิวาส ได้รับแจ้งว่าเกิดเหตุระเบิดเสียงดังสนั่น บริเวณใกล้หน้ามัสยิดบือแนยาโมง หมู่ที่ 2 บ้านปลายนา ต.รือเสาะออก อ.รือเสาะ จ.นราธิวาส หลังรับแจ้งเหตุ เจ้าหน้าที่ตำรวจ สภ.รือเสาะ ทหาร และฝ่ายปกครอง นำกำลังเจ้าหน้าที่ไปตรวจสอบยังจุดเกิดเหตุ<br/><br/>เมื่อไปถึงพบมีผู้บาดเจ็บจำนวน 3 นาย ทราบชื่อคือ 1.ด.ต.ณรงค์ชัย กิมาคม, 2.ส.ต.อ.จักร์ชัย จันทร์ลอย และ 3.ส.ต.ต.พรเทพ ไชยมุสิก ทั้ง 3 นายโดนสะเก็ดระเบิดได้รับบาดเจ็บสาหัส เจ้าหน้าที่ได้ช่วยนำส่งผู้บาดเจ็บทั้งหมดไปรักษาตัวที่โรงพยาบาลรือเสาะ แต่เนื่องจากผู้บาดเจ็บทั้ง 3 คนอาการสาหัส เจ้าหน้าที่จึงประสานศูนย์ตำรวจปฎิบัติการณ์ภาค 9 ตำรวจแห่งชาติส่วนหน้า ส่งเฮลิปคอปเตอร์เพื่อลำเลียงผู้บาดเจ็บทั้ง 3 ราย ไปรักษาต่อที่โรงพยาบาลสงขลานครินทร์ หรือ (รพ.มอ.หาดใหญ่) เป็นการเร่งด่วนแล้ว<br/> </p>
      <figure>
        <img src="https://mpics.mgronline.com/pics/Images/562000011500502.JPEG"/>
      </figure>
      <p> <br/>จากการตรวจสอบของเจ้าหน้าที่พบว่า คนร้ายวาระเบิดแสวงเครื่องบริเวณเป็นโคนต้นไม้ริมถนน เบื้องต้นเป็นระเบิดชนิดแสวงเครื่อง บรรจุไว้ในกล่องเหล็ก ยังไม่ทราบตัวจุดชนวน ที่ได้กระเด็นกระจายเกลื่อนพื้นถนน โดยได้กันพื้นที่ให้เจ้าหน้าที่ชุดเก็บกู้และทำลายวัตถุระเบิดเข้าตรวจสอบอีกครั้ง<br/><br/><b>จากการสอบสวนทราบว่า ก่อนเกิดเหตุ ร.ต.อ.เทียนชัย อินนุพัฒน์ สารวัตรจราจร สภ.รือเสาะ ได้นำกำลังเจ้าหน้าที่ตำรวจจราจร จำนวน 6 นาย ตั้งจุดตรวจจุดสกัดบนถนน และในระหว่างที่เจ้าหน้าที่กำลังปฏิบัติหน้าที่อยู่นั้น คนร้ายซึ่งคาดว่าแฝงตัวอยู่ในละแวกจุดเกิดเหตุ ได้จุดชนวนระเบิดที่แฝงตัวนำไปวางไว้ใต้โคนต้นไม้จนระเบิดขึ้น ทำให้เจ้าหน้าที่ตำรวจได้รับบาดเจ็บ 3 นายดังกล่าว ส่วนสาเหตุคาดเป็นฝีมือกลุ่มก่อความไม่สงบ หวังผลดักสังหารเจ้าหน้าที่เพื่อป่วนใต้</b><br/><b> </b></p>
      <figure>
        <img src="https://mpics.mgronline.com/pics/Images/562000011500503.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000111151"/>
      </related>
    </article>
  </body>
</html>