<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/politismos/makria-apo-ton-kosmo-grafei-o-kostas-mayrakakis/"/>
    <meta property="og:site_name" content="ert.gr"/>
    <meta property="article:published_time" content="2019-11-19T14:10:43+00:00"/>
    <meta property="og:title" content="«Μακριά από τον κόσμο»: γράφει ο Κώστας Μαυρακάκης"/>
    <meta property="og:description" content="Ο αόρατος εαυτός"/>
  </head>
  <body>
    <article>
      <h1>«Μακριά από τον κόσμο»: γράφει ο Κώστας Μαυρακάκης</h1>
      <address><time datetime="2019-11-19T14:10:43+00:00">19 Nov 2019, 14:10</time> by <a rel="author">Μαρία Σφυρόερα</a></address>
      <blockquote>ΕΝΑΣ ΣΥΓΓΡΑΦΕΑΣ, ΕΝΑ ΒΙΒΛΙΟ<br/>Επιμέλεια: Μαρία Σφυρόερα</blockquote>
      <p>
        <b>Ο αόρατος εαυτός</b>
      </p>
      <p><b>Εάν υποθέσουμε πως υπάρχει ένας αόρατος εαυτός που σκηνοθετεί τη ζωή μας,</b> τότε ενώ στο πρώτο μου βιβλίο, τη συλλογή διηγημάτων <b><a href="https://www.kedros.gr/product/8591/kosmos-kalwsorizei.html"><i>ο κόσμος με καλωσορίζει</i></a></b><a href="https://www.kedros.gr/product/8591/kosmos-kalwsorizei.html">,</a> εξερεύνησα τα παράδοξα γεγονότα που μας στέλνει ο εαυτός μας για να φωτίσει μια πτυχή της ζωής μας ή να μας κάνει να πάρουμε μια άλλη κατεύθυνση, στο δεύτερο μου βιβλίο εξερεύνησα <b>το παράδοξο του ίδιου μας του εαυτού</b>. <b>Πώς μπορεί δηλαδή ολόκληρος ο κόσμος –εξωτερικός και εσωτερικός– να γίνει το πεδίο στο οποίο θα αναζητήσουμε το νόημα των γεγονότων και θα ανακαλύψουμε εντέλει την κρυμμένη μας αλήθεια.</b></p>
      <p>Ας γίνω όμως πιο συγκεκριμένος. Βλέποντας ανθρώπους να αρνούνται να αλλάξουν μέσα στο πέρασμα των χρόνων αναρωτιόμουν συχνά πού θα μπορούσε να τους οδηγήσει η στάση τους αυτή. Στο δεύτερο βιβλίο μου λοιπόν, το μυθιστόρημα <a href="https://www.kedros.gr/product/8873/makria-kosmo.html"><i><b>Μακριά από τον κόσμο</b></i></a> θέλησα <b>να οδηγήσω αυτή τη συνθήκη –την άρνηση της αλλαγής-</b> στο ακραίο της σημείο και να προσπαθήσω να φανταστώ τι θα μπορούσε να συμβεί στη συνέχεια.</p>
      <figure>
        <img src="https://www.ert.gr/wp-content/uploads/2019/07/mavrakakis_makria_apo_ton_kosmo.jpg"/>
      </figure>
      <p>Ο ήρωας του βιβλίου, ο Λουκάς, βλέπει μέσα σε διάστημα λίγων εβδομάδων τη ζωή του να καταρρέει. Πιο συγκεκριμένα, η γυναίκα του τον εγκαταλείπει και η τηλεοπτική εκπομπή που παρουσίαζε διακόπτεται. Αντί εκείνος να προσπαθήσει να αντιμετωπίσει τα προβλήματά του επιλέγει τη φυγή. Και ίσως αν επέλεγε να κάνει ένα ταξίδι αναψυχής για να ξεχαστεί ή να κάνει ένα καινούργιο ξεκίνημα σε έναν άλλο τόπο να μην μπορούσε κανείς να τον κατηγορήσει για αυτό. Εκείνος, ωστόσο, αποφασίζει να κάνει κάτι πιο ασυνήθιστο: <b>να εγκατασταθεί σε ένα ορεινό χωριό της Αίγινας για να γράψει το αστυνομικό μυθιστόρημα που πάντα ονειρευόταν</b>. Επειδή όμως όπως είπε και ο ποιητής <b>«η πόλις θα σε ακολουθεί»</b>, τα προβλήματα που άφησε πίσω του δεν μπορούν παρά να τον στοιχειώνουν. Και για να γίνουν τα πράγματα ακόμα πιο περίπλοκα, σύντομα αφότου εγκαθίσταται στο χωριό, ο Λουκάς διαπιστώνει πως εκεί έχει τη βάση της μια παράξενη οργάνωση, ο «θίασος», με επικεφαλής έναν αμφιλεγόμενο καθηγητή φιλοσοφίας. Ο καθηγητής έχει τη φιλοδοξία να φτιάξει τον <b>«νέο άνθρωπο»</b>, <b>έναν νέου τύπου άνθρωπο δηλαδή ο οποίος θα μπορεί να ανταποκριθεί στις προκλήσεις της σημερινής εποχής.</b> Στο χωριό ο Λουκάς συναντά και μια παλιά του γνωστή ηθοποιό, την Αιμιλία που είναι μέλος του θιάσου. Το φλερτ του Λουκά με την Αιμιλία αλλά και η περιέργεια του για τον θίασο τον οδηγούν εντέλει να μπλεχτεί στα δίχτυα της οργάνωσης.</p>
      <p>Στη συνέχεια θα συμβούν μια σειρά από συμπτώσεις και ασυνήθιστα γεγονότα τα οποία ο Λουκάς θα κληθεί κατά μία έννοια να εξιχνιάσει. Ωστόσο, σταδιακά και με έναν μυστηριώδη τρόπο, θα γίνει φανερό πως τα γεγονότα αυτά πέρα από τις όποιες άλλες τους διαστάσεις είναι και <b>σύμβολα της εσωτερικής αλλαγής</b> που έχει τόσο ανάγκη ο κεντρικός ήρωας. <b>Γι’ αυτό και εντέλει μεγαλύτερη σημασία από τα αντικειμενικά γεγονότα αποκτά το πώς έχει βιώσει αυτά τα γεγονότα ο Λουκάς.</b></p>
      <p>
        <b>Θέλω να ελπίζω πως έτσι δένουν και αρμονικά για τον αναγνώστη τα δύο παράλληλα επίπεδα του βιβλίου, δηλαδή η ιστορία μυστηρίου και το εσωτερικό ταξίδι αναζήτησης του Λουκά για να βρει τον νέο του εαυτό.</b>
      </p>
      <p>
        <b>Κώστας Μαυρακάκης</b>
      </p>
      <figure>
        <img src="https://www.ert.gr/wp-content/uploads/2019/07/DSC01399.jpg"/>
      </figure>
      <p>Ο <a href="https://www.facebook.com/kostas.mavrakakis.5"><b>Κώστας Μαυρακάκης</b></a> γεννήθηκε το 1977 στην Αθήνα. Σπούδασε Ναυτιλιακά στο Πανεπιστήμιο Πειραιά και στο Πανεπιστήμιο City του Λονδίνου και συνέχισε με μεταπτυχιακά στις Πολιτισμικές Σπουδές και στην Συμβουλευτική. Το 2016 κυκλοφόρησε η συλλογή διηγημάτων του με τίτλο <b><a href="https://www.kedros.gr/product/8591/kosmos-kalwsorizei.html">o<i> κόσμος με καλωσορίζει</i></a></b> (<a href="https://www.facebook.com/kedros.gr/">εκδόσεις Κέδρος</a>, 2016) που συμπεριλήφθηκε από την <a href="https://www.bookpress.gr/">Book Press</a> στα 100 βιβλία της χρονιάς. Το 2019 κυκλοφόρησε το δεύτερο βιβλίο του και πρώτο του μυθιστόρημα, το <a href="https://www.kedros.gr/product/8873/makria-kosmo.html"><b><i>Μακριά από τον κόσμο</i></b></a> (<a href="https://www.facebook.com/kedros.gr/">εκδόσεις Κέδρος</a>, σελ.: 208, τιμή: 11,00).</p>
      <figure>
        <img src="https://www.ert.gr/wp-content/uploads/2019/07/%CE%9C%CE%91%CE%A5%CE%A1%CE%91%CE%9A%CE%91%CE%9A%CE%97%CE%A3-%CE%92%CE%99%CE%92%CE%9B%CE%99%CE%91.jpg"/>
      </figure>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/politismos/kati-n-allaxei-ma-pos-grafei-i-aggela-kastrinaki/"/>
        <a href="https://www.ert.gr/eidiseis/politismos/stoys-dikoys-mas-kykloys-tis-elizabeth-harrower-grafei-i-kerasia-samara/"/>
        <a href="https://www.ert.gr/eidiseis/politismos/o-jonas-jonasson-kai-o-ekatontachronos-poy-anevike-sto-aerostato-kai-exafanistike-grafei-o-xenofon-pagkalias/"/>
        <a href="https://www.ert.gr/eidiseis/politismos/metamorfoseis-kai-ananeoseis-tis-eyropaikis-dramatoyrgias-apo-ton-18o-ston-21o-aiona-grafei-i-sofia-felopoyloy/"/>
        <a href="https://www.ert.gr/eidiseis/politismos/trogontas-sto-trapezi-toy-lykoy-me-ti-rosella-postorino-grafei-i-stella-pekiaridi/"/>
        <a href="https://www.ert.gr/eidiseis/politismos/fovoy-toys-erotas-kai-dora-ferontas-grafei-i-konstantina-s-livieratoy/"/>
      </related>
    </article>
  </body>
</html>