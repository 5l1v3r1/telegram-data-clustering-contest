<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23500724-efecte-ale-cresterii-salariului-minim-2-230-lei-parlamentari-mai-bogati-amenzi-mai-mari-venituri-buget.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T14:06:00+00:00"/>
    <meta property="og:title" content="Efecte ale creșterii salariului minim la 2.230 lei: Parlamentari mai bogați, amenzi mai mari, venituri la buget"/>
    <meta property="og:description" content="Guvernul Orban a anunțat că salariul minim ar putea crește cu 7,2% de anul viitor, adică cu circa 150 de lei, la 2.230 lei brut. Atenție: ar putea. Deci e posibil să apară o schimbare. Pe deoparte,"/>
  </head>
  <body>
    <article>
      <h1>Efecte ale creșterii salariului minim la 2.230 lei: Parlamentari mai bogați, amenzi mai mari, venituri la buget</h1>
      <address><time datetime="2019-11-19T14:06:00+00:00">19 Nov 2019, 14:06</time> by <a rel="author">Florin Barbuta</a></address>
      <p><b>Guvernul Orban a anunțat că salariul minim ar putea crește cu 7,2% de anul viitor, adică cu circa 150 de lei, la 2.230 lei brut. Atenție: ar putea. Deci e posibil să apară o schimbare. Pe deoparte, de creștere se bucură angajații care primesc salariul minim brut pe economie, dar și unele categorii de bugetari. Pe de altă parte, sunt efecte și în alte zone.<br/></b><br/><br/><b>3 efecte ale salariului minim</b><br/><br/><b>1. </b>Cei mai norocoși beneficiari sunt parlamentarii cărora, la această creștere, pe brut le urcă veniturile cu 1.350 lei, iar pe net cu 747 lei.<br/><br/>Asta pentru că parlamentarii beneficiază, prin legea salarizării, de o creștere de 9 ori salariul minim pe economie.<br/><br/><b>2. </b>Salariul minim este legat și de amenzile de circulație. Punctul de amendă urcă odată cu creșterea salariului minim. Astfel: <br/><br/>• Clasa I - 2 sau 3 puncte-amendă – 446 – 669 lei (acum sunt 290-435 lei)<br/>• Clasa a II-a - 4 sau 5 puncte-amendă – 892 – 1115 lei (acum sunt 580-625 lei)<br/>• Clasa a III-a - de la 6 la 8 puncte-amendă – 1.338 – 1.784 lei ( acum sunt 870 – 1160 lei)<br/>• Clasa a IV-a - de la 9 la 20 puncte-amendă – 2007 – 4460 lei (acum sunt 1.305 - 2900)<br/>• Clasa a V-a - de la 21 la 100 puncte-amendă – 4683 – 22.400 ( acum sunt 3.045 – 14.500)<br/><br/>Trebuie avut în vedere că, în cazul Clasei V, contravenţiile se aplică persoanelor juridice.<br/><br/>De precizat că în 2018 și 2019 amenzile nu au mai crescut pentru că Guvernul a venit cu legi prin care punctul de amendă a fost înghețat la nivelul anului 2017. Dacă se va întâmpla la fel și acum, rămâne de văzut.<br/><br/><b>3. </b>Bani mai mulți la buget. La o creștere pe brut a salariului minim cu 150 lei, către angajat se duc 83 de lei, iar restul de bani sunt încasați de stat. Practic, cam 45% încasează statul. Luând în considerare că în economie sunt circa 1,3 milioane de persoane cu salariul minim, statul ar încasa în jur de 87 milioane lei. <br/><br/><br/> </p>
    </article>
  </body>
</html>