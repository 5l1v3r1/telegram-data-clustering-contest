<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%81%ce%bf%cf%83%cf%84%ce%b1%cf%83%ce%af%ce%b1-%cf%80%cf%81%cf%8e%cf%84%ce%b7%cf%82-%ce%ba%ce%b1%cf%84%ce%bf%ce%b9%ce%ba%ce%af%ce%b1%cf%82-%ce%b1%cf%8d%ce%be%ce%b7%cf%83%ce%b7-%cf%84%cf%89.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T14:26:02+00:00"/>
    <meta property="og:title" content="Προστασία πρώτης κατοικίας: Αύξηση των χρηστών της ηλεκτρονικής πλατφόρμας"/>
    <meta property="og:description" content="Στις 20 εβδομάδες λειτουργίας της ηλεκτρονικής πλατφόρμας για την προστασία της πρώτης κατοικίας, μπήκαν στην πλατφόρμα και συναίνεσαν στην άρση φορολογικού και τραπεζικού απορρήτου 48.040 χρήστες."/>
  </head>
  <body>
    <article>
      <h1>Προστασία πρώτης κατοικίας: Αύξηση των χρηστών της ηλεκτρονικής πλατφόρμας</h1>
      <address>
        <time datetime="2019-11-19T14:26:02+00:00">19 Nov 2019, 14:26</time>
      </address>
      <p>
        <b>Στις 20 εβδομάδες λειτουργίας της ηλεκτρονικής πλατφόρμας για την προστασία της πρώτης κατοικίας, μπήκαν στην πλατφόρμα και συναίνεσαν στην άρση φορολογικού και τραπεζικού απορρήτου 48.040 χρήστες.</b>
      </p>
      <p>Αύξηση καταγράφει ο αριθμός των χρηστών της ηλεκτρονικής πλατφόρμας για την <b>προστασία της πρώτης κατοικίας</b>, τη ρύθμιση και επιδότηση των στεγαστικών, καταναλωτικών και επιχειρηματικών δανείων, με <b>υποθήκη στην κύρια κατοικία</b>.</p>
      <p>Στις 20 εβδομάδες λειτουργίας της <b>ηλεκτρονικής πλατφόρμας</b>, από την 1η Ιουλίου ως τις 14 Νοεμβρίου, στην πλατφόρμα μπήκαν και συναίνεσαν στην άρση φορολογικού και τραπεζικού απορρήτου 48.040 χρήστες, ενώ τη διαδικασία για την ετοιμασία της αίτησης 32.060 χρήστες.</p>
      <p>Σύμφωνα με την Ειδική Γραμματεία Διαχείρισης Ιδιωτικού Χρέους έχουν υποβληθεί 579 αιτήσεις και διαβιβαστεί στις τράπεζες, ενώ έχουν δοθεί 103 προτάσεις ρύθμισης από τις τράπεζες.</p>
      <p>Επίσης, έχουν ήδη αποδεχθεί 20 προτάσεις ρύθμισης οι δανειολήπτες και εκκρεμεί η αποδοχή των υπολοίπων και έχει ήδη εγκριθεί η κρατική επιδότηση σε εφτά πολίτες.</p>
      <p>Υπενθυμίζεται ότι το νομοσχέδιο για την προστασία της πρώτης κατοικίας ψηφίστηκε προ ημερών.</p>
      <h3>Η ρύθμιση για την προστασία της πρώτης κατοικίας</h3>
      <p>Ο νόμος για την προστασία της πρώτης κατοικίας έχει καταληκτική ημερομηνία τα τέλη Δεκεμβρίου και αφορά τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί αλλά δεν έχουν ολοκληρωθεί.</p>
      <p>Αίτηση μπορούν να υποβάλλουν και όσοι διαμένουν σε <b>μισθωμένο ή παραχωρημένο ακίνητο</b>, εκτός της Περιφερειακής Ενότητας στην οποία βρίσκεται η κύρια κατοικία τους. Αφορά κυρίως σε όσους διαμένουν σε άλλη πόλη λόγω της εργασίας τους, π.χ. σώματα ασφαλείας, γιατροί, εκπαιδευτικοί κλπ.</p>
      <p>Σε περιπτώσεις που υπάρχουν <b>περισσότεροι από ένας ιδιοκτήτες</b>, υπάρχει η δυνατότητα προστασίας ολόκληρης της κατοικίας, με αίτηση μόνο του ενός συνιδιοκτήτη, με σκοπό να επωφεληθούν οι συγγενείς.</p>
      <p>
        <b>Επίσης:</b>
      </p>
      <ul>
        <li>Ρύθμιση της <b>διαδικασίας υποβολής αιτήσεων</b> για οφειλέτες που βρίσκονται αποδεδειγμένα σε διάσταση, κατά τρόπο ώστε να μην χρειάζεται πλέον η συνυπογραφή της αίτησης από το έτερο εν διαστάσει μέλος.</li>
        <li>Δικαίωμα <b>κρατικής επιδότησης</b> όλοι οι συνιδιοκτήτες που αιτούνται της προστασίας της κύριας κατοικίας.</li>
        <li>Παρέχεται η δυνατότητα να συμμετέχει <b>εγγυητής μικρότερης ηλικίας σε περιπτώσεις ηλικιωμένων οφειλετών</b>, οι οποίοι δεν μπορούσαν να ωφεληθούν από τη ρύθμιση των δόσεων σε βάθος 25-ετίας.</li>
        <li>Οφειλέτες που έχουν λάβει <b>στεγαστικό δάνειο</b> από εταιρείες παροχής πιστώσεων έχουν το δικαίωμα να ρυθμίζουν τις οφειλές τους και να προστατεύουν την κύρια κατοικία τους μέσω της πλατφόρμας.</li>
        <li>Σε περίπτωση <b>επανυποβολής αίτησης</b>, προστατεύεται η κατοικία κατά το διάστημα που μεσολαβεί μέχρι την επανυποβολή.</li>
      </ul>
    </article>
  </body>
</html>