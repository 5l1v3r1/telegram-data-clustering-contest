<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140113-vkdka_hoche_usunuti_progalini_u_kvalifikaciynih_procedurah.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-19T14:29:00+00:00"/>
    <meta property="og:title" content="ВКДКА хоче усунути прогалини у кваліфікаційних процедурах"/>
    <meta property="og:description" content="Представники регіональних КДКА запропонували шляхи усунення певних прогалин, що існують у Порядку допуску до складення кваліфікаційного іспиту, порядку складення іспиту та методиці оцінювання результатів для набуття права на заняття адвокатською діяльніст"/>
  </head>
  <body>
    <article>
      <h1>ВКДКА хоче усунути прогалини у кваліфікаційних процедурах</h1>
      <address>
        <time datetime="2019-11-19T14:29:00+00:00">19 Nov 2019, 14:29</time>
      </address>
      <p>
        <i>
          <b>Представники регіональних КДКА висловили можливі шляхи усунення певних прогалин, що існують у Порядку допуску до складення кваліфікаційного іспиту, порядку складення кваліфіспиту та методиці оцінювання результатів складення іспиту для набуття права на заняття адвокатською діяльністю в Україні.</b>
        </i>
      </p>
      <p>Відповідні проблеми було обговорено під час круглого столу, що відбувся сьогодні, 19 листопада, у Рівному, передає <a href="http://zib.com.ua/">«Закон і Бізнес»</a>.</p>
      <p>Участь у заході взяли голова ВКДКА <b>Сергій Вилков,</b> керівник секретаріату комісії <b>Віктор Вовнюк</b>, голова ради адвокатів Рівненської області Сергій Удовиченко, голова КДКА Рівненської області <b>Світлана Сурікова</b>, голова КДКА Житомирської області <b>Наталія Радушинська</b>,  а також члени КДКА цих областей.</p>
      <p>Як зазначили у ВКДКА, непоодинокими є випадки, коли особа, яку було допущено до складення кваліфіспиту, не з’являється на нього, або, пройшовши першу (письмову) частину, ігнорує другу – усний іспит. У цій ситуації КДКА вимушені постійно переносити дати складання іспитів для таких кандидатів. Крім іншого, з плином часу втрачаються підстави допуску осіб до кваліфіспиту. На думку кваліфікаційників, можна було б застосувати підхід, встановлений  пунктом 8 розділу 3 Порядку для випадку, коли особа, що подала документи та була допущена до іспиту, не внесла плати за його складення, а саме – скасування рішення про допуск.</p>
      <p>Також, на думку представників регіональних органів адвокатського самоврядування, можливо було б значно скоротити час складення усного іспиту та спростити процедуру його оформлення без шкоди об’єктивності оцінювання. Кваліфікаційники впевнені, що вислуховування відповідей погано підготовлених кандидатів — даремно змарнований час та сили. Адже під час відповідей і так стає зрозумілим, що з урахуванням оцінок за попередні відповіді на питання білету, кандидат у будь-якому випадку вже не набере мінімально необхідної кількості балів.</p>
      <p>Тому у ВКДКА систематизують висловлені пропозиції, аналізують можливі шляхи розв’язання заявлених прогалин. </p>
      <related>
        <h4>Матеріали за темою</h4>
        <a href="https://zib.com.ua/ua/139880-chomu_tak_zvanih_politichnih_advokativ_ne_spriymayut_inozemc.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139736-u_vischiy_shkoli_advokaturi_rozkazhut_pro_filosofiyu_procesu.html"/>
        <a href="https://zib.com.ua/ua/139720-dlya_advokativ_pidgotuvali_vebinar_pro_pravovi_pozicii_espl_.html"/>
        <a href="https://zib.com.ua/ua/138761-yak_pravoporushniku_uniknuti_kriminalnoi_vidpovidalnosti_roz.html"/>
        <a href="https://zib.com.ua/ua/138760-yak_zminitsya_proces_stazhuvannya_advokativ_rozpovili_v_naau.html"/>
        <a href="https://zib.com.ua/ua/138682-rau_uskladnila_maybutnim_advokatam_umovi_skladannya_pismovog.html"/>
        <a href="https://zib.com.ua/ua/138231-stazhuvannya_dlya_advokativ_rau_vvela_novu_vimogu.html"/>
        <a href="https://zib.com.ua/ua/137834-v_naau_poyasnili_koli_advokatu_neobhidno_pidvischuvati_kvali.html"/>
        <a href="https://zib.com.ua/ua/137820-koncepciya_reformuvannya_yuridichnoi_osviti_mon_prezentuvalo.html"/>
        <a href="https://zib.com.ua/ua/137680-advokat_sto_raziv_podumae_kudi_investuvati_dorogocinniy_chas.html"/>
        <a href="https://zib.com.ua/ua/issue/660/"/>
        <a href="https://zib.com.ua/ua/137531-u_strazburzi_advokatam_rozkriyut_sekreti_uspishnogo_zvernenn.html"/>
        <a href="https://zib.com.ua/ua/137495-advokativ_navchatimut_zahischati_zhertv_nasilstva.html"/>
        <a href="https://zib.com.ua/ua/137485-ukrainski_advokati_poidut_vchitisya_do_parizhu.html"/>
        <a href="https://zib.com.ua/ua/137370-suddi_y_prokurori_stavatimut_advokatami_anonimno_i_bez_stazh.html"/>
        <a href="https://zib.com.ua/ua/issue/657/"/>
        <a href="https://zib.com.ua/ua/137060-dlya_molodih_advokativ_u_parizhi_proyde_bezkoshtovne_navchan.html"/>
        <a href="https://zib.com.ua/ua/137055-reforma_yuridichnoi_osviti_eksperti_obgovorili_koncepciyu.html"/>
        <a href="https://zib.com.ua/ua/135915-u_vsha_nazvali_tipovi_pomilki_pri_prohodzhenni_obovyazkovih_.html"/>
        <a href="https://zib.com.ua/ua/135625-kvalifpalata_mae_obruntovuvati_kriterii_zastosovani_pid_chas.html"/>
        <a href="https://zib.com.ua/ua/issue/638/"/>
        <a href="https://zib.com.ua/ua/134934-vid_pretendentiv_v_advokati_ne_varto_vimagati_zayvih_paperiv.html"/>
        <a href="https://zib.com.ua/ua/issue/631/"/>
        <a href="https://zib.com.ua/ua/134294-advokatskiy_kvalifispit_skladatimetsya_za_novoyu_proceduroyu.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>