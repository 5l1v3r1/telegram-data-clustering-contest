<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640744/%D8%B8%D8%B1%D9%81%DB%8C%D8%AA-%D9%BE%D8%B0%DB%8C%D8%B1%D8%B4-%D8%AF%D8%B1-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D8%A7%D8%B1%D8%B4%D8%AF-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:42:00+00:00"/>
    <meta property="og:title" content="ظرفیت پذیرش در تکمیل ظرفیت ارشد اعلام شد"/>
    <meta property="og:description" content="مشاور عالی سازمان سنجش آموزش کشور با تاکید بر اینکه بیش از ۵۰ هزار داوطلب در مرحله تکمیل ظرفیت کدرشته محل‌های آزمون‌ کارشناسی‌ ارشد..."/>
  </head>
  <body>
    <article>
      <h1>
        <a href="https://www.bultannews.com/fa/news/640744/%D8%B8%D8%B1%D9%81%DB%8C%D8%AA-%D9%BE%D8%B0%DB%8C%D8%B1%D8%B4-%D8%AF%D8%B1-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D8%A7%D8%B1%D8%B4%D8%AF-%D8%A7%D8%B9%D9%84%D8%A7%D9%85-%D8%B4%D8%AF">ظرفیت پذیرش در تکمیل ظرفیت ارشد اعلام شد</a>
      </h1>
      <h2>مشاور عالی سازمان سنجش آموزش کشور با تاکید بر اینکه بیش از ۵۰ هزار داوطلب در مرحله تکمیل ظرفیت کدرشته محل‌های آزمون‌ کارشناسی‌ ارشد...</h2>
      <address><time datetime="2019-11-19T14:42:00+00:00">19 Nov 2019, 14:42</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دکتر حسین توکلی  ضمن بیان این مطلب اظهار کرد: مهلت ثبت‌نام تمدید شده برای داوطلبانی که تاکنون موفق به انتخاب رشته در مرحله تکمیل ظرفیت آزمون کارشناسی ارشد ناپیوسته سال ۱۳۹۸ نشده‌اند، ساعت ۲۴ امشب سه‌شنبه ۲۸ آبان ۹۸ پایان می‌پذیرد. داوطلبانی که تا کنون انتخاب رشته کردند نیز می‌توانند در این مهلت تمدیدشده نسبت به ویرایش اطلاعات خود اقدام کنند.</p>
      <p>وی در ادامه تصریح کرد: داوطلبان شرکت‌کننده در آزمون کارشناسی ارشد دانشگاه‌ آزاد نیز که بر اساس کارنامه صادره از سوی سازمان سنجش آموزش کشور مجاز به انتخاب رشته شده‌اند (اعم از پذیرفته‌شدگان یا مردودین اعلام نتیجه قبلی این مقطع و یا افرادی که در مرحله قبل انتخاب رشته نکرده‌اند) به منظور شرکت در این مرحله از تکمیل ظرفیت و انتخاب رشته محل در دانشگاه آزاد اسلامی در این مهلت تمدیدشده می‌توانند به سامانه ثبت نام الکترونیکی مرکز سنجش و پذیرش به آدرس http://azmoon.org مراجعه کنند.</p>
      <p>مشاور عالی سازمان سنجش آموزش کشور خاطر نشان کرد: بر اساس آخرین آمار اعلام شده تا ساعت ۱۳ امروز سه شنبه ۲۸ آبان، تعداد ۲۳ هزار و ۶۸۰ داوطلب در این مرحله از تکمیل ظرفیت شرکت کردند و ظرفیت پذیرش دانشجو نیز ۵۰ هزار و ۳۰ نفر است.</p>
      <p>به گفته توکلی، اطلاعات لازم در خصوص رشته‌ها و دانشگاه‌های دارای ظرفیت برای تکمیل ظرفیت آزمون کارشناسی ارشد ناپیوسته سال ۹۸ دانشگاه‌ها و موسسات آموزش عالی از جمله دانشگاه آزاد اسلامی برای داوطلبان‌ شرکت‌کننده در آزمون‌ در کدرشته محل‌های دانشگاه‌ها و مؤسسات‌ آموزش‌ عالی که ظرفیت آنها تکمیل نشده، از روز چهارشنبه ۲۲ آبان ماه بر روی سایت سازمان‌ سنجش‌ آموزش‌ کشور قرار گرفته است.</p>
      <p>به گزارش ایسنا، آزمون کارشناسی ارشد سال ۹۸ به همراه اولین مرحله المپیاد علمی- دانشجویی کشور در ۶ گروه آموزشی و ۱۳۱ کدرشته برای تمامی دانشگاه‌های دولتی و غیر دولتی از جمله دانشگاه آزاد اسلامی با حضور ۶۱۴ هزار و ۸۸۳ داوطلب روز ۲۳ و ۲۴ خرداد ۹۸ برگزار شد. حدودا ۱۶۰ هزار نفر در آزمون کارشناسی ارشد سال ۹۸ پذیرش شدند که با احتساب استعدادهای درخشان این آمار به حدود ۱۹۰ هزار داوطلب می‌رسد.</p>
    </article>
  </body>
</html>