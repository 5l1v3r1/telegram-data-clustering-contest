<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/yak-u-borispoli-sudyat-lyashka-translyaciya-640967.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T14:29:00+00:00"/>
    <meta property="og:title" content="Як у Борисполі судять Ляшка (трансляція)"/>
    <meta property="og:description" content="Лідер Радикальної партії подякував усім, хто прийшов його підтримати і пообіцяв: коли вас будуть саджати, я теж прийду"/>
  </head>
  <body>
    <article>
      <h1>Як у Борисполі судять Ляшка (трансляція)</h1>
      <address>
        <time datetime="2019-11-19T14:29:00+00:00">19 Nov 2019, 14:29</time>
      </address>
      <h4>Лідер Радикальної партії подякував усім, хто прийшов його підтримати і пообіцяв: коли вас будуть саджати, я теж прийду</h4>
      <p>Бориспільський міськрайонний суд сьогодні розглядає клопотання про обрання запобіжного заходу для народного депутата попереднього скликання Олега Ляшка.</p>
      <p>На засіданні, що розпочалось  о 14:00, обиратиметься міра запобіжного заходу Ляшку, якого підозрюють у нанесенні тілесних ушкоджень нардепу від «Слуги народу», голові комітету з питань енергетики та житлово-комунальних послуг Андрію Герусу.</p>
      <figure>
        <iframe src="https://www.youtube.com/embed/YiHvXbDgQZU" width="580" height="390" data-service="Youtube" scrolling="no"/>
      </figure>
      <p>Як повідомлялось, депутати Верховної Ради Вікторія Сюмар (фракція «Європейська солідарність»), Валентин Наливайченко та Михайло Волинець (обидва - «Всеукраїнське об'єднання «Батьківщина») <a href="https://glavcom.ua/news/troje-nardepiv-gotovi-vzyati-na-poruki-lyashka-v-razi-yogo-areshtu-640958.html">готові взяти на поруки у разі арешту Олега Ляшка</a>, який підозрюється в насильницьких діях стосовно Андрія Геруса в міжнародному аеропорту «Бориспіль» (Київська область).</p>
      <p>Крім того, на поруки Ляшка готові взяти ексдепутати Віталій Купрій (позафракційний), Андрій Лозовий і Дмитро Лінько (обидва - Радикальна партія Олега Ляшка).</p>
      <p>Коли слово взяв Ляшко, він подякував усім, хто прийшов його підтримати і взяти на поруки, але підкреслив, що, якщо треба буде сісти за сфальсифікованою справою, то він сяде.</p>
      <p>«Дякую усім, хто прийшов мене підтримати. Коли вас будуть саджати, я теж прийду. Дякую усім, хто хоче взяти мене на поруки. Але я не потребую взяття на поруки. Я доросла, самостійна і здорова людина. Я не буду сідати в інвалідний візок і влаштовувати комедію. Треба буде сісти за сфальсифікованою справою - сяду», - заявив лідер Радикальної партії.</p>
      <p>Як <a href="https://glavcom.ua/news/prokuratura-prosit-sud-zaareshtuvati-lyashka-bez-alternativi-zastavi-640697.html">зазначали раніше у ГПУ</a>, до суду скеровано клопотання про обрання запобіжного заходу у вигляді тримання під вартою.</p>
      <p>Розглядає справу суддя Юрій Кабанячий.</p>
      <p>Як повідомлялось, <a href="https://glavcom.ua/news/lyashka-viklikali-na-dopit-cherez-biyku-z-gerusom-639683.html">прокуратура повідомила ексдепутату Ради Ляшку про підозру</a> в побитті голови комітету парламенту з питань енергетики Геруса в аеропорту «Бориспіль».</p>
      <p>Нагадаємо, лідер Радикальної партії Олег Ляшко і народний депутат, глава комітету з ПЕК Андрій Герус <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html">побилися 6 листопада в аеропорту «Бориспіль»</a>.  Радикал звинуватив «слугу народу» в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Згодом <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html">Герус опублікував фото після бійки з Ляшком</a>.</p>
      <p>Бійку Ляшка з Герусом у поліції кваліфікували як погрозу або <a href="https://glavcom.ua/country/criminal/policiya-kvalifikuvala-biyku-lyashka-z-gerusom-yak-nasilstvo-shchodo-nardepa-638380.html">насильство щодо державного діяча</a>. </p>
      <p>Нагадаємо, 31 жовтня обидва політики зустрічалися в ефірі ток-шоу «Свобода слова Савіка Шустера». Тоді Герус відмовився відповідати на питання Ляшка і демонстративно покинув студію.</p>
      <p>Зазначимо, 18 вересня Верховна Рада прийняла закон «Про внесення змін до деяких законів України у сфері використання ядерної енергії», в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами.</p>
      <p>За словами Геруса, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень втричі - до 12 млн кВт-год / добу.</p>
      <related>
        <a href="https://glavcom.ua/news/troje-nardepiv-gotovi-vzyati-na-poruki-lyashka-v-razi-yogo-areshtu-640958.html"/>
        <a href="https://glavcom.ua/economics/finances/kriminalnoyu-spravoyu-proti-lyashka-vlada-namagajetsya-zalyakati-nezgodnih-koshulinskiy-640876.html"/>
        <a href="https://glavcom.ua/news/gerus-zayaviv-shcho-krim-lyashka-sudimist-svitit-i-yogo-ohoroncevi-640823.html"/>
      </related>
    </article>
  </body>
</html>