<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_vidbudetsya_zhinochyy_forum_superwoman_lviv_331125.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T14:47:00+00:00"/>
    <meta property="og:title" content="У Львові відбудеться жіночий форум &quot;Superwoman Lviv&quot;"/>
    <meta property="og:description" content="23 листопада у Львові відбудеться масштабний форум ʺSuperwoman Lvivʺ, де збереться понад 500 жінок, щоб поговорити про лідерство, підприємництво, баланс, піклування про себе, красу та здоров’я. Про це Гал-інфо розповіли у прес-службі ЛМР."/>
  </head>
  <body>
    <article>
      <h1>У Львові відбудеться жіночий форум "Superwoman Lviv"</h1>
      <h2>23 листопада у Львові відбудеться масштабний форум ʺSuperwoman Lvivʺ, де збереться понад 500 жінок, щоб поговорити про лідерство, підприємництво, баланс, піклування про себе, красу та здоров’я. Про це Гал-інфо розповіли у прес-службі ЛМР.</h2>
      <address>
        <time datetime="2019-11-19T14:47:00+00:00">19 Nov 2019, 14:47</time>
      </address>
      <figure>
        <img src="https://galinfo.com.ua/media/gallery/intxt/s/u/superwoman.jpg"/>
        <figcaption>У Львові відбудеться жіночий форум "Superwoman Lviv"</figcaption>
      </figure>
      <p>Організатори підготували практичні та бізнес-майстер-класи, виступи експертів, багато подарунків і велику бренд-зону.</p>
      <p>Форум ʺSuperwoman Lvivʺ — унікальна work &amp; life balance подія, де успішні жінки різних професій діляться своїм досвідом підприємництва, створення бізнесу, професійного та особистого зростання. Організаторками заходу є Катерина Смотрич — авторка та продюсер проєкту Superwoman, та Катерина Писанко — організаторка конференції UA WOMAN.</p>
      <p>ʺЯ не знайшла для себе нічого, що мене б надихало, тому вирішила організувати такий захід. Жінки дуже відрізняються у різних регіонах. Це стосується побуту та поглядів на життя й суспільство. Та, попри все, вони стикаються зі схожими проблемами. Жінка часто втрачає себе за всіма тими базовими речами, які в нашому житті все ще залишаються у відповідальності жінкиʺ, — розповідає Катерина Писанко.</p>
      <p>На прийдешньому форумі буде 10 спікерів, із яких 5 — зі Львова, і 5 — з Одеси та Києва. Серед них — телеведуча Яніна Соколова, консультантка з ораторської майстерності Ірина Снітинська, бізнес-коуч та Global HR Business Partnership компанії SoftServe Рената Чучмай та інші. Також спікером вперше буде чоловік — співзасновник холдингу емоцій ʺFESTʺ Андрій Худо.</p>
      <p>ʺНа форумі ніколи ще не було чоловіків, адже захід завжди декларувався як суто жіночий. Але ми вирішили спробувати. Це цікавий досвід — послухати історії з чоловічої точки зоруʺ, — додає Катерина Писанко.</p>
      <p>Спочатку ʺSuperwomanʺ проводили лише у Львові, тоді підключилася Одеса, а згодом — і Київ. Наступного року організаторки планують підкорити Харків та Дніпро. ʺМоя ідея — зробити форум для жінок, які просто живуть своїм життям, вирішують свої проблеми, а не намагаються стати ідеальними партнерками для чоловіка чи кращою за нього. Ця подія — для тих, хто заміжні чи незаміжні, хто має бізнес чи ні, хто збирається народжувати чи ні, — тобто для всіх жінок, без виняткуʺ, — зазначає спікерка форуму Ірина Снітинська.</p>
      <p>Організаторки поєднали на одному майданчику бізнес-леді, топ-менеджерок, психологинь, журналісток, письменниць, дизайнерів, стилістів, рестораток та представниць різноманітних професій для створення мотивуючої атмосфери нетворкінгу та народження надихаючих ідей.</p>
      <p>ʺЯ готова бути спікеркою, бо маю багато досвіду, яким хочу поділитися. Я не розповідатиму готові рецепти про те, як правильно жити, а просто поділюся своїми історіями з життя. Якщо це надихне хоча б одну жінку чи наштовхне її на щось хороше, я буду щасливаʺ, — додає Ірина Снітинська.</p>
      <p>На весну 2020 року організаторки вже планують наступний форум ʺSuperwomanʺ. Передбачається, що він відбуватиметься двічі на рік.</p>
      <p>Нагадаємо, як писало Гал-інфо, у Львові пройде туристичний форум <a href="https://galinfo.com.ua/news/u_lvovi_proyde_turystychnyy_forum_peremagay_z_levom_330742.html">ʺПеремагай з Левом!ʺ</a>.</p>
    </article>
  </body>
</html>