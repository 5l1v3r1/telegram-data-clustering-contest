<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/nasa-pidtverdylo-prysutnist-vodyanoyi-pary-na-suputnyku-yupitera.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T14:27:01+00:00"/>
    <meta property="og:title" content="NASA підтвердило присутність водяної пари на супутнику Юпітера"/>
    <meta property="og:description" content="NASA підтвердило присутність водяної пари на супутнику Юпітера"/>
  </head>
  <body>
    <article>
      <h1>NASA підтвердило присутність водяної пари на супутнику Юпітера</h1>
      <address>
        <time datetime="2019-11-19T14:27:01+00:00">19 Nov 2019, 14:27</time>
      </address>
      <p>
        <b>Команда, яку очолювали дослідники з Центру космічних польотів імені Годдарда, підтвердила наявність слідів водяної пари над поверхнею Європи – шостого супутника Юпітера, передає <a href="https://1news.com.ua/">1NEWS</a> з посиланням на <a href="https://www.poglyad.tv/vcheni-nasa-pidtverdyly-nayavnist-vodyanoyi-pary-na-suputnyku-yupitera/">poglyad.tv</a>.</b>
      </p>
      <figure>
        <img src="https://1news.com.ua/wp-content/uploads/2019/11/545-1.jpg"/>
      </figure>
      <p>Вчені провели 17 спостережень з обсерваторії Кека на Гаваях, де використовується спектрограф для визначення хімічного складу атмосфер інших планет. За результатами одного зі спостережень в складі атмосфери супутника була виявлена вода в газоподібному стані.</p>
      <p>«<i>Хоча рідка вода ще не виявлена, ми зробили інше відкриття: водяна пара</i>», – <b>Лукас Паганіні</b>, провідний планетолог NASA.</p>
      <p>Згідно зі статтею, опублікованою в журналі Nature Astronomy, над поверхнею Європи виділяється достатня кількість водяної пари, щоб за лічені хвилини заповнити басейн олімпійських розмірів.</p>
      <p>Вчені, які використовують наземні телескопи для пошуку води в глибокому космосі, мають враховувати воду в атмосфері самої Землі, яка може давати похибку у розрахунках. Проте Паганіні та його колеги надали докази того, що ця робота була проведена з усією скрупульозністю.</p>
      <p>«<i>Ми провели ретельні перевірки безпеки, щоб виключити можливі забруднювачі в наземних спостереженнях. Однак необхідно наблизитися до Європи, щоб побачити, що насправді відбувається</i>», – <b>Аві Манделл</b>, один з дослідників.</p>
    </article>
  </body>
</html>