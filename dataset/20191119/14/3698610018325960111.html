<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pid-chas-normandskoyi-zustrichi-zelenskiy-hoche-obgovoriti-termini-pripinennya-viyni-v-donbasi-330177_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T14:06:00+00:00"/>
    <meta property="og:title" content="Під час &quot;нормандської зустрічі&quot; Зеленський хоче обговорити терміни припинення війни в Донбасі"/>
    <meta property="og:description" content="За його словами, мало просто говорити про припинення війни на сході України, необхідно вирішити питання з конкретними термінами."/>
  </head>
  <body>
    <article>
      <h1>Під час "нормандської зустрічі" Зеленський хоче обговорити терміни припинення війни в Донбасі</h1>
      <h2>За його словами, мало просто говорити про припинення війни на сході України, необхідно вирішити питання з конкретними термінами.</h2>
      <address>
        <time datetime="2019-11-19T14:06:00+00:00">19 Nov 2019, 14:06</time>
      </address>
      <p>Президент України Володимир Зеленський під час зустрічі в "нормандському форматі", яка запланована на 9 грудня, має намір говорити про конкретні терміни <b><a href="https://dt.ua/UKRAINE/z-pochatku-viyni-v-donbasi-zaginuli-4100-ukrayinskih-voyiniv-5650-boyovikiv-i-3345-civilnih-oon-329797_.html">припинення війни в Донбасі</a></b>. Також Зеленський хоче конкретики щодо строків деокупації Донбасу.</p>
      <p>"Кожен день ми можемо говорити про припинення війни на Донбасі, повернення наших територій. Але ми не можемо просто про це говорити. Потрібно домовлятися про повернення наших територій. Я кажу про зрозумілі якісь терміни", - заявив президент під час брифінгу після зустрічі з прем'єр-міністром Чехії Андрієм Бабишем, відповідаючи на питання про свої очікування від зустрічі в Парижі.</p>
      <p>Він також вказав, що "хоче говорити про повернення, деокупацію Донбасу з якимись більш-менш чіткими термінами". За словами Зеленського, " ми про це будемо говорити. Я буду піднімати це питання".</p>
      <p>Як повідомлялося, лідери України, Німеччини, Франції і Росії на "нормандському саміті" <b><a href="https://dt.ua/POLITICS/na-normandskomu-samiti-mozhut-pidpisati-dokument-schodo-vregulyuvannya-v-donbasi-roszmi-330138_.html">можуть підписати рамковий документ</a></b> про перспективи політичного врегулювання ситуації в Донбасі.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>