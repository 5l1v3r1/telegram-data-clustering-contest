<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-urs-a-fost-lovit-de-o-masina-pe-dn-11-in-judetul-covasna-animalul-ranit-a-fost-tranchilizat-si-transportat-intr-o-rezervatie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T14:29:58+00:00"/>
    <meta property="og:title" content="Un urs a fost lovit de o maşină pe DN 11, în județul Covasna. Animalul rănit a fost tranchilizat și transportat într-o rezervaţie"/>
    <meta property="og:description" content="Un urs a fost lovit, marţi, de o maşină care circula pe DN 11, în județul Covasna. Animalul, rănit grav, a fost tranchilizat și transportat apoi într-o"/>
  </head>
  <body>
    <article>
      <h1> Un urs a fost lovit de o maşină pe DN 11, în județul Covasna. Animalul rănit a fost tranchilizat și transportat într-o rezervaţie </h1>
      <address><time datetime="2019-11-19T14:29:58+00:00">19 Nov 2019, 14:29</time> by <a rel="author">Redacția</a></address>
      <p>Un urs a fost lovit, marţi, de o maşină care circula pe DN 11, în județul Covasna. Animalul, rănit grav, a fost tranchilizat și transportat apoi într-o rezervaţie din judeţul Braşov, iunde va primi îngrijiri.</p>
      <p>„Un conducător auto, în timp ce conducea un autoturism pe DN 11, din direcţia Târgu Secuiesc către Braşov, a lovit frontal un animal sălbatic, respectiv un urs, care se afla pe partea carosabilă, pe sensul său de mers. În urma accidentului animalul a fost rănit, deplasându-se circa 200 de metri pe un teren agricol, unde a fost tranchilizat de către un medic veterinar, iar în urma examinării de către acesta s-a stabilit faptul că are ambele membre din faţă rupte. Animalul a fost transportat la o rezervaţie pentru urşi în vederea acordării de îngrijiri medicale”, au precizat reprezentanţii Inspectoratul Judeţean de Poliţie (IJP) Covasna, citată de Agerpres.</p>
      <p>În urmă cu două zile, președintele Consiliului Județean Harghita, Borboly Csaba, i-a adresat ministrului Mediului, Apelor și Pădurilor, Costel Alexe, o scrisoare deschisă în care îi atrage atenția că viața cetățenilor din județele Harghita, Covasna și Mureș ”este în pericol în fiecare zi” din cauza urșilor. Borboly susține că demiterea prefectului de Harghita din cauza modului în care a gestionat situația ursului rănit, care a agonizat 17 ore înainte să fie împușcat, ”este praf în ochii presei” și susține că este nevoie de măsuri concrete din partea ministerului mediului.</p>
      <p>Un urs a fost lovit de o mașină, sâmbătă seara, la ieșirea din localitatea Praid, județul Harghita. Deși autoritățile au găsit repede ursul rănit pe marginea drumului, acesta a rămas în cursul nopții fără niciun fel de îngrijire, și a fost împușcat abia duminică la amiază. Tranchilizarea animalului a fost făcută la 14 ore de la accident, iar împușcarea sa la 17 ore.</p>
      <p>În urma modului în care a gestionat această situație, prefectul județului Harghita a fost demis de ministrul de Interne.</p>
      <p>
        <i>Sursa foto: G4Media.ro</i>
      </p>
    </article>
  </body>
</html>