<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000111148"/>
    <meta property="og:site_name" content="MGR Online"/>
    <meta property="article:published_time" content="2019-11-19T14:27:00+00:00"/>
    <meta property="og:title" content="สลด! วินมอ’ไซค์ รุมกระทืบรปภ.รุ่นพ่อเหตุแค่เตือนให้สวมหมวกกันน็อค"/>
    <meta property="og:description" content="ลุงรปภ. ถูกหนุ่มวินมอเตอร์ไซค์รับจ้างรุมตีและกระทืบหลังตักเตือนให้สวมหมวกกันน็อคเข้ามหาวิทยาลัยผู้ขับขี่ไม่พอใจรุมทำร้ายวันนี้( 19 พ.ย.) เพจเฟสบุ๊คปทุมธานีที่นี่มีแต่เรื่องได้แชร์คลิปจากกล้องวงจรปิดเป็นชายวัยรุ่น 2 คน พร้อมอาวุธไม"/>
  </head>
  <body>
    <article>
      <h1>สลด! วินมอ’ไซค์ รุมกระทืบรปภ.รุ่นพ่อเหตุแค่เตือนให้สวมหมวกกันน็อค</h1>
      <address><time datetime="2019-11-19T14:27:00+00:00">19 Nov 2019, 14:27</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011500201.JPEG"/>
      </figure>
      <p><b>ลุงรปภ. ถูกหนุ่มวินมอเตอร์ไซค์รับจ้างรุมตีและกระทืบหลังตักเตือนให้สวมหมวกกันน็อคเข้ามหาวิทยาลัยผู้ขับขี่ไม่พอใจรุมทำร้าย</b><br/><br/>วันนี้( 19 พ.ย.) เพจเฟซบุ๊กปทุมธานีที่นี่มีแต่เรื่องได้แชร์คลิปจากกล้องวงจรปิดเป็นชายวัยรุ่น 2 คน พร้อมอาวุธไม้ทำร้ายร่างกาย รปภ.พร้อม โพสต์ข้อความว่าใครทำลุงรปภ.ใน มธ.เขาเตือนตามหน้าที่ จากการตรวจสอบพบว่าเหตุการณ์เกิดขึ้นที่บริเวณประตูเชียงราก1ภายในมหาวิทยาลัยธรรมศาสตร์ศูนย์รังสิต ต.คลองหนึ่ง อ.คลองหลวง จ.ปทุมธานี จึงหาข้อมูลและลงพื้นที่ตรวจสอบ<br/><br/>วันเดียวกันที่ห้องสอบสวนสภ.คลองหลวง นายสุชาติ สุดสระ อายุ 54 ปี รปภ.ของมหาวิทยาลัยธรรมศาสตร์ศูนย์รังสิต ได้เดินทางเข้าพบ พ.ต.ท.ศิโรจน์ แนบเนียน สารวัตรสอบสวน สภ.คลองหลวง เพื่อให้ปากคำเพิ่มเติมในการรวมรวมพยานหลักฐานเพื่อขออนุมัติศาลจังหวัดธัญบุรีในการออกหมายจับผู้ก่อเหตุ<br/><br/>นายสุชาติ สุดสระ รปภ.ให้การว่า เหตุการณ์ครั้งนี้เกิดขึ้นเวลา18.00น.วันที่ 17 พ.ย.2562 ที่บริเวณประตูเชียงราก1 ภายในมหาวิทยาลัยธรรมศาสตร์ศูนย์รังสิต <br/><br/>ขณะตนเองปฏิบัติหน้าที่รปภ.มีการกล่าวตักเตือนผู้ขับขี่วินจยย.รับจ้างที่เข้าออกในภายมหาวิทยาลัยว่า ในมหาวิทยาลัยมีมาตราการรณรงค์ความปลอดภัย 100 เปอร์เซ็นต์โดยให้ผู้ที่ขับขี่และซ้อนท้ายรถจยย.จะต้องสวมหมวกนิรภัยทุกคน ซึ่งคราดว่าคงสร้างความไม่พอใจให้กับผู้ขับขี่วินจยย.รับจ้างด้านนอกทั้งสองคนที่เป็นผู้เข้ามาทำร้ายตนเอง โดยชายวัยรุ่นนั้นขับวินอยู่บริเวณหน้าประตูเชียงราก1 ซึ่งที่ผ่านมาตนเองได้ว่ากล่าวตักเตือนไปหลายครั้งเพราะผู้ขับขี่ทั้งสองคนไม่สวมหมวกนิรภัยในการขับขี่ คาดว่าคงจะสร้างความไม่พอใจให้กับผู้ขับขี่วินจยย.แต่มันเป็นหน้าที่ของตนที่ตนเองต้องปฏิบัติ หากไม่ปฏิบัติก็จะโดนเรื่องละเว้นการปฏิบัติหน้าที่ โดยในวันเกิดเหตุตนเองได้ตักเตือนผู้ขับขี่จยย.รับจ้างไปก่อนที่ทั้งสองคนจะขับรถออกไปจอดด้านนอกรั้วหมาวิทยาลัยแล้วเดินเข้ามาพร้อมด้วยท่อนไม้ก่อนจะเข้าผลักตนเองและทำร้ายตนเองด้วยการเตะต่อยทุบตีด้วยไม้ ก่อนที่จะมีรปภ.และผู้ขับขี่จยย.รับจ้างมาช่วยห้ามปรามหลังเกิดเหตุตนเองถูกนำส่งร.พ.ธรรมศาสตร์เฉลิมพระเกียรติพบว่า มีบาดแผลศีรษะแตกเย็บ2เข็ม ปลายคางฝั่งซ้ายปกช้ำ ที่ลำตัวซ้ายฟกช้ำนอนร.พ.1วัน และในวันนี้ก็เดินทางไปพบแพทย์ตามใบนัดอีก<br/><br/>ทางด้านพ.ต.ท.ศิโรจน์ แนบเนียน สารวัตรสอบสวนสภ.คลองหลวง เปิดเผยว่า ตอนนี้ทราบแล้วว่าผู้ก่อเหตุเป็นใครบ้าง อยู่ระหว่างรวบรวมพยานหลักฐานพร้อมทั้งใบรับรองแพทย์ในการขออำนาจศาลจังหวัดธัญบุรีในการออกหมายจับในข้อหาร่วมกันทำร้ายร่างกายผู้อื่นจนได้รับบาดเจ็บ อย่างไรก็ตามได้ประสานเจ้าหน้าที่ตำรวจฝ่ายสืบสวนลงพื้นที่ประกบตัวผู้ก่อเหตุทั้งสองคนหากศาลอนุมันติหมายจับจะได้จับกุมตัวได้ทันที</p>
    </article>
  </body>
</html>