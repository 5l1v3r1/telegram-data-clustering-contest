<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821332-u-lvovi-arheologi-sukaut-mogili-polskih-vijskovih.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T14:51:00+00:00"/>
    <meta property="og:title" content="У Львові археологи шукають могили польських військових"/>
    <meta property="og:description" content="Українські археологи спільно зі спеціалістами Бюро пошуку та ідентифікації Інституту національної пам’яті Польщі розпочали у львівському районі Збоїща пошуки поховань польських військовослужбовців, які загинули у вересні 1939 року під час захисту міста від гітлерівців."/>
  </head>
  <body>
    <article>
      <h1>У Львові археологи шукають могили польських військових</h1>
      <h2>Українські археологи спільно зі спеціалістами Бюро пошуку та ідентифікації Інституту національної пам’яті Польщі розпочали у львівському районі Збоїща пошуки поховань польських військовослужбовців, які загинули у вересні 1939 року під час захисту міста від гітлерівців.</h2>
      <address>
        <time datetime="2019-11-19T14:51:00+00:00">19 Nov 2019, 14:51</time>
      </address>
      <p>Про це повідомив представник ІНП Польщі Томаш Тшаска, інформує <a href="https://dzieje.pl/aktualnosci/pierwsze-prace-ipn-we-lwowie-w-poszukiwaniu-mogily-obroncow-miasta-z-1939-r">Dzieje.pl</a>.</p>
      <p>“Як завжди, перший день є днем вивчення, під час якого ми визначаємо, зокрема, розміри місця, які хочемо перевірити”,- повідомив Тшаска.</p>
      <p>За його словами, наступним етапом робіт буде перевірка, чи на колишньому кладовищі у Збоїщах є братські могили солдатів з вересня 1939 року.</p>
      <p>Як інформується, на даному етапі не планується проведення ексгумацій, а лише вивчення місцевості, що робиться на підставі попередніх досліджень та наявних архівних джерел. Потім, експерти хочуть визначити межі братської могили, де можуть бути поховані польські солдати.</p>
      <p>Як відомо, у Збоїщах 16-17 вересня відбувалися бої з німцями солдат 10-ї бригади кавалерії генерала Станіслава Мачека.</p>
      <p>Як інформувало агентство, на початку листопада ІНП <a href="https://www.ukrinform.ua/tag-polsa">Польщі</a> отримав від Міністерства культури, молоді та спорту України дозвіл на здійснення пошуково-ексгумаційних робіт щодо виявлення останків польських солдатів, які в 1939 загинули у боях з гітлерівцями у районах Львова - Збоїща і Голоско.</p>
      <p>В ІНП <a href="https://www.ukrinform.ua/tag-polsa">Польщі</a> інформували, що в Голоско ще раніше польські спеціалісти виявили братську могилу, де поховані 120 польських солдатів. Польська сторона хоче їх ексгумувати, але з огляду на початок осінньо-зимового сезону в цьому році це вже запізно.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2814148-polsa-provede-posuki-ostankiv-svoih-soldativ-v-ukraini.html">Польща проведе пошуки останків своїх солдатів в Україні</a>
      </blockquote>
      <p>На початку листопада під час зустрічі у <a href="https://www.ukrinform.ua/tag-lviv">Львові</a> заступник керівника Офісу Президента України Ігор Жовква в рамках засідання Консультаційного комітету Президентів України і Польщі передав згоду міністра культури, молоді та спорту України Володимира Бородянського на проведення цих пошуково-ексгумаційних робіт.</p>
      <p>Ще раніше польських експертів було запрошено до участі й проведення пошуково-ексгумаційних робіт у Дрогобичі.</p>
    </article>
  </body>
</html>