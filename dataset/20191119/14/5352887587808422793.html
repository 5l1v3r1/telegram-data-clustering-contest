<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/in-memoriam/eidamas-86-uosius-metus-mire-diplomatas-ricardas-backis-1750984/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T14:12:00+00:00"/>
    <meta property="og:title" content="Eidamas 86-uosius metus mirė diplomatas Ričardas Bačkis"/>
    <meta property="og:description" content="Reklama"/>
  </head>
  <body>
    <article>
      <h1>Eidamas 86-uosius metus mirė diplomatas Ričardas Bačkis</h1>
      <address><time datetime="2019-11-19T14:12:00+00:00">19 Nov 2019, 14:12</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Lapkričio 19 d. eidamas 86-uosius metus po sunkios ligos mirė diplomatas, lietuvių išeivijos veikėjas Ričardas Bačkis, praneša Bernardinai.lt.</b>
      </p>
      <p>R. Bačkis gimė 1934 m. Kaune, diplomato Stasio Bačkio ir mokytojos Onos Galvydaitės-Bačkienės šeimoje, kurioje taip pat užaugo ir Ričardo brolis kardinolas Audrys Juozas Bačkis.</p>
      <p>1938 m. gavęs paskyrimą, S. Bačkis su žmona ir vaikais išvyko gyventi į Paryžių. 1940 m. Sovietų Sąjungai okupavus Lietuvą, šeima į gimtinę nebegrįžo.</p>
      <p>R. Bačkis baigė Paryžiaus politinių ir ekonominių mokslų institutą, Verslo administravimo mokyklą Sorbonoje bei Paryžiaus vadybos valdymo institutą. Dirbo „Unilever“ koncerne, dėstė Paryžiaus vadybos institute, vadovavo Prancūzijos lietuvių bendruomenei.</p>
      <p>Būdamas Sąjūdžio narys ir nenuilstantis Lietuvos nepriklausomybės rėmėjas, R. Bačkis 1989 m. Paryžiuje inicijavo daugiatūkstantinę demonstraciją „Baltijos kelias“. 1990 m. tapo asmeniniu Lietuvos Respublikos Aukščiausiosios Tarybos pirmininko Vytauto Landsbergio atstovu Prancūzijoje, aktyviai siekė, kad užsienio šalys pripažintų Lietuvą nepriklausoma valstybe.</p>
      <p>1994–1998 m. buvo Lietuvos ambasadorius Prancūzijoje, po to – konsultacinės firmos „De Facto“ partneris. Baigęs diplomatinę karjerą, R. Bačkis dėjo pastangas, kad Lietuva ekonomiškai integruotųsi į Vakarus ir būtų plėtojami kultūriniai mainai.</p>
      <p>Reklama</p>
      <p>2001 m. už nuopelnus apdovanotas Lietuvos didžiojo kunigaikščio Gedimino ordino Riterio kryžiumi. Tais pačiais metais Lietuvos pramonininkų konfederacija R. Bačkį paskyrė garbės ambasadoriumi Prancūzijoje.</p>
      <p>R. Bačkis tai pat buvo Pasaulio lietuvių bendruomenės komisijos narys, lietuvių diplomato ir poeto Oskaro Milašiaus kūrybos mylėtojų draugijos prezidentas.</p>
      <p>Kaip skelbia Bernardinai.lt, lapkričio 20-22 d. nuo 10 iki 19 val. Lietuvos ambasadoje Paryžiuje (22, bd de Courcelles, 75017 Paris) bus atvira užuojautų knyga.</p>
      <p>Dėl diplomato R. Bačkio mirties užuojautą pareiškė premjeras Saulius Skvernelis.</p>
      <p>„Į amžinybę iškeliavo garbingos giminės atstovas, intelektualas, buvęs Lietuvos diplomatas Ričardas Bačkis. Nuoširdžiai užjaučiu Kardinolą Audrį Juozą Bačkį, artimuosius, gimines ir draugus dėl šios šviesios asmenybės netekties“, – sakoma ministro pirmininko S. Skvernelio užuojautoje.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuva/baltijos-kelia-surenge-ir-paryziuje-1731143/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>