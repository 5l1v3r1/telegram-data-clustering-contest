<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Suecia-investigacio-presumta-Julian-Assange_0_2346965424.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:11:00+00:00"/>
    <meta property="og:title" content="Suècia deixa d'investigar Julian Assange per presumpta violació"/>
    <meta property="og:description" content="El fundador de Wikileaks està pres a Londres en espera del judici per extradir-lo als Estats Units"/>
  </head>
  <body>
    <article>
      <h1>Suècia deixa d'investigar Julian Assange per presumpta violació</h1>
      <h2>El fundador de Wikileaks està pres a Londres en espera del judici per extradir-lo als Estats Units</h2>
      <address>
        <time datetime="2019-11-19T14:11:00+00:00">19 Nov 2019, 14:11</time>
      </address>
      <p>La número dos de la fiscalia de Suècia,  Eva-Marie Persson, ha anunciat aquest dimarts al migdia, a Estocolm, la retirada formal de la investigació per una violació comesa, presumptament, pel cofundador de Wikileaks, Julian Assange. Els fets haurien tingut lloc l'agost del 2010 i són a l'origen del viacrucis judicial que des d'aleshores pateix l'australià, de 48 anys. És la segona vegada que el ministeri públic suec abandona la investigació contra Assange. La primera va ser el 2017. </p>
      <p>El <i>hacker</i> informàtic, que sempre ha negat l'acusació –i també una altra que ja va ser retirada, per uns suposats abusos deshonestos–, va evitar l’extradició a Suècia durant set anys després de buscar refugi a l’ambaixada equatoriana a Londres el juny del 2012.</p>
      <p>El passat mes d'abril, però, en va ser <a href="https://www.ara.cat/internacional/policia-britanica-dete-julian-assange-equador-retira-asil_0_2213778747.html">ser expulsat</a> i la policia britànica, autoritzada pel govern equatorià, el va detenir a l'interior de la legació. Posteriorment, Julian Assange va ser jutjat per saltar-se la llibertat condicional que li havia imposat un jutge mentre es veia el cas de l'extradició a Suècia i va ser condemnat a una pena de 50 setmanes de presó, que encara compleix al centre penitenciari de Belmarsh, al sud-est de Londres. </p>
      <p>Després de la seva detenció, la fiscalia sueca va reobrir el cas. Però Persson ha assegurat aquest migdia que després de prendre testimoni a set persones no s'han trobat evidències suficients que aconsellin continuar amb el cas obert. "La raó d'aquesta decisió és que les proves s'han afeblit considerablement a causa del llarg període de temps transcorregut des dels fets en qüestió", ha dit la fiscal.</p>
      <p>El nou gir en els esdeveniments té lloc després que un tribunal suec rebutgés una sol·licitud de detenció del fundador de Wikileaks al juny, una sentència que va impedir que els fiscals del país nòrdic en sol·licitessin l’extradició per fer front a les denúncies de presumpta violació.</p>
      <p>Després que Suècia hagi decidit no investigar més Assange, el futur del polèmic activista es jugarà a caixa o faixa al mes de febrer, quan ha de tenir lloc la vista pel cas d'extradició als Estats Units, on se'l reclama per divulgació de secrets oficials.</p>
    </article>
  </body>
</html>