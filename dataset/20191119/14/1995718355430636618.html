<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152547-za-6-rokiv-prozhyvannia-u-polschi-zrozumila-iaka-krasa-otochuvala-mene-vdoma--volynianka-pro-zhyttia-za-kordonom"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T14:01:00+00:00"/>
    <meta property="og:title" content="За 6 років проживання у Польщі зрозуміла, яка краса оточувала мене вдома, – волинянка про життя за кордоном"/>
    <meta property="og:description" content="Маргарита Цигульова народилася й виросла у селі Прилуцьке Ківерцівського району."/>
  </head>
  <body>
    <article>
      <h1>За 6 років проживання у Польщі зрозуміла, яка краса оточувала мене вдома, – волинянка про життя за кордоном</h1>
      <address>
        <time datetime="2019-11-19T14:01:00+00:00">19 Nov 2019, 14:01</time>
      </address>
      <p><b>Маргарита Цигульова</b> народилася й виросла у селі Прилуцьке Ківерцівського району. Коли дівчина отримала диплом магістра української філології в СНУ імені Лесі Українки, то влаштувалася на роботу – пів року працювала учителем української мови та літератури у рідному селі. <br/><br/>Вона розповідає, що була дуже здивована, коли декан філологічного факультету запропонував підготувати документи, аби отримати стипендію Центру Східноєвропейських студій Варшавського університету та продовжити навчання у Польщі, - пишуть Волинські новини.<br/><br/>Адже до цього дівчина не знала, що такі програми існують. Тож Маргарита відправила усі потрібні документи, хоча не дуже вірила, що її зарахують у Варшавський університет. Дівчину таки зарахували на полоністику філологічного факультету. З 2013 року вона живе у Варшаві. Спершу навчалася та працювала, а тепер перебуває у декретній відпустці та пише кандидатську дисертацію.<br/><br/><b>На навчання – до Польщі</b><br/><br/>Протягом п’яти років навчання Маргарита отримувала стипендію. Гуртожитком її теж забезпечили за невелику оплату. А коли через рік вийшла заміж за українця, який теж навчався у Польщі, то і гуртожиток парі дали сімейний. Коли народився син, стали винаймати у Варшаві однокімнатну квартиру. Маргарита розповідає, що їм вистачало стипендії на все: і на дитину, і на квартиру, і на продукти та одяг.<br/><br/>«Це дуже хороша можливість – вчитися й отримувати стипендію, – розповідає Маргарита. – Адже ми мали змогу приділяти достатньо уваги дитині».<br/><br/>За п’ять років навчання Маргариті та її чоловіку зарахували усі необхідні предмети. Однак дипломів вони ще не отримали – спершу їм потрібно скласти державні іспити і захистити дисертацію, яку іноземною мовою не так вже й легко написати. Тож вони дописують свої праці та готуються до захисту. На це мають два роки – до 2021-го. Якщо за цей час цього не зроблять, то все одно зможуть захистити працю, але уже платно. Це у Польщі вартує приблизно 10 тисяч злотих.</p>
      <figure>
        <img src="http://www.volynpost.com/img/modules/news/b/7f/3b0c9cae99a3a2957f82a6a9e40b57fb/cb-210783948281553240306814566381005361890550n.jpg"/>
      </figure>
      <p>Навчання в аспірантурі, як і в Україні, вимагає плідної співпраці з науковим керівником, якого студенти обирають самі. Маргарита каже, що і їй, і її чоловікові дуже пощастило з науковими керівниками. «Вони надзвичайно людяні та доброзичливі, хоча і вимогливі. Без цього в сфері науки, мабуть, ніяк», – розповідає Маргарита.<br/><br/>Протягом навчання, а також для того, щоб мати стипендію влітку, студенту потрібно отримати від свого наукового керівника схвальний відгук, який засвідчує, що йому справді потрібно проживати у Варшаві, аби завершити написання кандидатської дисертації, і що він активно просувається в її написанні.<br/><br/>«Нам давали таке підтвердження без проблем, – розповідає вона. – І ми не мусили відриватись від носіїв мови насамперед – від бібліотек, архівів, конференцій. Спокійно писали свої праці. Нам було це дуже зручно. Керівники розуміли, що ми з іншої країни, що вдосконалюємо мову, тому йшли нам назустріч».<br/><br/>Маргарита розповідає, що навчатися у Польщі їй дуже подобалося. Цікаві лекції з наочними матеріалами, з мультимедійними дошками, проекторами, і не менш цікаві практичні. Заняття зазвичай проходили за круглим столом у надзвичайно комфортній атмосфері. На пари студентам дозволялося приносити їжу, каву чи чай.<br/><br/>«Мені це не дуже подобалось, бо мене це якось відволікало, – зізнається Маргарита. – Але тутешні студенти й викладачі до їжі, пиття та гучного цямкання звикли та не звертали на це уваги».<br/><br/>Форми заліку в студентів – різноманітні. Бали можна отримати за тести, відвідування, написання праці. Є предмети обов’язкові, а є й на вибір: від китайської мови до занять із дикції. Маргариті найбільше були до вподоби курси польської мови від університету. Разом з дівчиною навчалися студенти з інших країн. Були і німці, і болгари, і білоруси, і росіяни, і українці, й іспанці. Річ у тім, що у Польщі набагато дешевше навчання, ніж в інших країнах Європи.<br/><br/>«Ми вчили мову, обговорюючи різні традиції, світоглядні переконання, упередження, твори класиків. Слово надавали кожному, хто цього хотів. Пари завжди були польською, а от студенти – з різних країн. Але ми собі раду давали. Щось відгадували, виправляли одне одного, перекладали. Усі, хто приїздив на навчання до Польщі, були дуже відкриті до спілкування, спраглі до знань, пригод і досвіду. «Люди світу», як то зараз кажуть, не зациклені на тому, що вони якоїсь там національності, і з цієї точки зору вони чи то кращі, чи то більше мають рації. Ні, такого не було, – розповідає вона. – Кожен легко ділився плюсами і мінусами життя зі свого рідного краю».<br/><br/>Маргарита розповідає, що її дуже здивувала у Польщі одна річ – для того, щоб студента відрахували з університету, треба добре постаратися.<br/><br/>«Для цього потрібно було, мабуть, зовсім виїхати з Польщі та взагалі не навідуватися на пари, – усміхається вона. – У кожного студента тут є можливість перескласти іспит і при цьому навіть не втратити стипендію. Здивувало й те, що в Польщі перескладання і прохання скласти екзамен повторно – це все без будь-якого докору з боку одногрупників чи викладачів. Тут ніхто не ставиться до тебе зверхньо, не каже, що ти якийсь недолугий, бо це робиш. Усі розуміють, що з кожним у житті можуть трапитися різні ситуації».<br/><br/><b>На прийом до лікаря – через два роки</b><br/><br/>Маргарита разом з чоловіком виховують двійко дітей: хлопчику – п’ять років, дівчинці – кілька місяців.<br/><br/>«Сина народжувала у Луцьку, хоч і була ще студенткою Варшавського Університету, – розповідає вона. – Протягом трьох місяців мені допомагала мама, то якось було легше, ніж зараз. Хоч тепер у Варшаві ми теж непогано даємо собі раду, та й подруга-кума допомагає неабияк».<br/><br/>Оскільки Маргарита зараз у декретній відпустці, то протягом року їй виплачують 80% від останньої зарплати. У Варшаві до декрету вона працювала учителем польської мови в інтернаціональних яслах – «Тримовна інтернаціональна школа у Варшаві» для дітей до трьох років. Перебувати у декреті в Польщі можна три роки, але гроші на дитину виплачують лише рік.<br/><br/>«В Україні, хай які низькі виплати, але три роки гроші на дитину таки виплачують, а у Польщі цього немає», – каже Маргарита.<br/><br/>Другу дитину Маргарита народжувала у Варшаві. І хоч донька народилася на території Польщі, ані польського громадянства, ані карти побиту вона немає. Жінка розповідає, що ставлення лікарів у пологовому було дуже фаховим і турботливим, а от медсестри траплялися і крикливі та прискіпливі.<br/><br/>У пологовому під час виписки немає послуг фотографа. Не зроблять тут і відео на згадку, не пов’яжуть бантиків. Жодних урочистостей. Лікар, який веде маму з дитиною, лише побажає здоров’я і перевірить, чи є автокрісло для немовляти. Без нього з лікарні ніхто не випустить. Тут добре дбають про безпеку.<br/><br/>Маргарита каже, що у Польщі ніколи не відчувала до себе дискримінації чи негативного ставлення. «Для жінок з палати взагалі не було різниці, хто я і звідки. Кожна розповідала, як у неї проходили попередні пологи, ділилася порадами і переживаннями. Національність нікого не цікавила. У нас всіх була одна ціль – народити здорових дітей з якнайменшою шкодою для себе», – зазначає вона.<br/><br/>У Польщі з медициною теж не все так просто. Зарплати невисокі, тому більшість лікарів, а особливо вузького профілю, виїздять за кордон, найчастіше – до Німеччини. Тож до таких спеціалістів, як ортопед, хірург, невролог, окуліст потрапити за державною страховкою дуже складно. Треба записуватися заздалегідь. Іноді потрапити до лікаря можна і через два роки, а то й більше. Тож тут часто люди змушені вдаватися до послуг приватних клінік, де візит до лікаря вартує від 200 злотих, і це без вартості аналізів та додаткових обстежень.<br/><br/>«Тож, коли хтось із моїх знайомих скаржиться, що кілька годин довелося сидіти у черзі в українській поліклініці, то раджу не скиглити, а радіти, що з дня на день таки вдалося втрапили до лікаря і отримати консультацію», – каже вона.<br/><br/>Більшість ліків тут продають лише за рецептами. Майже усі медикаменти – за власний кошт, і лише на певні види медикаментів держава видає дотації, тож їх можна придбати дешевше, але це ліки лише проти деяких хвороб.<br/><br/>«Тут є чіткий протокол дій лікарів, тобто нема такого, що один лікар сказав вирізати поліпи, а інший ні, – розповідає Маргарита. – Є стандартна процедура, якої дотримуються: спочатку лікують медикаментами, а як не допомагає – роблять операцію».<br/><br/><b>Комфорт мами та дитини – понад усе<br/></b><br/>Син Маргарити ходить до садочка. Для цього потрібно було зареєструватися на сайті відділу освіти, заповнити анкету та вказати дані, за якими надають бали. У Польщі це працює так:<br/><br/>якщо батьки працюють і платять податки у Варшаві – маєш бал, мати-одиначка – бал, особлива дитина – бал, багатодітна родина – бал, студент – теж бал.<br/><br/>«Сина зарахували до садочка, який розташований прямісінько у нас в дворі. Я дуже задоволена, бо не мушу з немовлям далеко кудись їхати, аби старшого завести у садок, – розповідає мама двох діток. – У садочку йому дуже подобається, з мовою в нього жодних проблем, ставлення якось особливого теж не спостерігаємо, він нарівні з іншими дітьми».<br/><br/>У дитсадку – п’ятиразове харчування, за яке пара платить 11 злотих на день. Навчальні книги купують теж за власні гроші. А також щомісяця віддають 60 злотих на дозвілля дитини: екскурсії, театри, подарунки до дня Святого Миколая. В кінці місяця обов’язково батькам на мейл надходить звіт про витрату коштів. Вони також мусять купити для дитини медичну страховку – 30 злотих на рік.<br/><br/>Загалом у Варшаві дуже комфортно пересуватися з дітьми та возиками в трамваях, метро й автобусах. Усюди є спеціальні пандуси, а в кожному торговельному центрі – кімната для матері і дитини, в кожній установі (банку, аптеці, стоматології) – столик з олівцями й розмальовками для дітей.<br/><br/>Маргарита розповідає: ніхто у Польщі не дивиться косо, коли жінка з дитиною прийшла якісь проблеми розв’язувати. Усі пропускають її у черзі і не висловлюють невдоволення, поступаються місцем у транспорті, а ще не кажуть, мовляв, погана мати, коли часом в магазині дитина хоче купити якусь гидоту і валяється на підлозі. Всі розуміють, що відбувається виховний процес, і обходять дитя стороною.<br/><br/>«Коли розраховуюся у супермаркеті, а донька плаче, бабці мені її гойдають у возику і вона заспокоюється. Ніхто не витріщається, коли годую її грудьми в парку. Тут це не є браком виховання, а нормою. І це дуже добре», – розповідає жінка.<br/><br/>Величезна перевага Варшави над Луцьком – це дитячі майданчики. Усі вони огороджені, зі спеціальним травмобезпечним гумовим покриттям, з безпечними гірками та боковими стінками. Усе час до часу перевіряють на справність, а пісок підкопують і досипають.<br/><br/>«Може, це лише мої відчуття, але чомусь у Луцьку я почувалася некомфортно, коли кудись вибиралася з дитиною. У мене було таке враження, що всі засуджують такі спільні походи, мовляв, чого тобі з дитиною вдома не сидиться, нащо ти її туди чи туди з собою тягнеш. У Варшаві з цим усе значно простіше. У польських кінотеатрах є дні, коли на кіно можуть піти матері з дітьми. Зазвичай це сеанси до обіду. Дитину можна залишити на спеціаліста й піти на кіноновинки, – розповідає вона. – Правду кажучи, не користувалась, але приємно, що є така можливість. До речі, якщо фільм польський, то він буде польською, а якщо англійський, то дубляжу не буде, будуть лише написи внизу. Мабуть, так дбають про рівень англійської».<br/><br/>Варшава – дуже гарне місто, зручне для життя з дітьми. Для них тут зроблено багато чого. Погано тільки, що в опалювальний сезон у безвітряні дні дуже забруднене повітря. Усе місто – в смогу.<br/><br/>Усюди на зупинках є графік автобусів. Дістатися можна скрізь. Транспорт курсує за графіком. На зупинках та в автобусах – безплатний Wi-Fi. Тут добре продумана система з проїзними квитками. Є можливість і картою заплатити, і купити квиток в білетоматі, і в автобусі та на зупинці. За безквитковий проїзд – штрафи. І їх стягують з людини, хай що ти там пояснюватимеш. Поліція постійно штрафує за куріння в неналежному місці. Тобто це все справді працює, не лише на папері прописано.<br/><br/><b>Без дискримінації українців</b><br/><br/>Поляки, як і українці, бувають різні. Маргарита каже, що усюди є люди та людиська. «Одного разу, коли ми тільки приїхали і гуляли з подругою в парку з дітками, то один безхатько нам услід гукав, мовляв, чого приперлись, невже в Україні місця немає. Та ми добре розуміли, що це він від безвиході озлоблений, – розповідає вона. – Жили з сусідами-поляками дуже дружно. Вони гарно до нас ставились, привозили нам овочі та фрукти з села, залишали своїх дітей нам пильнувати і нашого сина часом пильнували, запрошували на свята. До речі, Різдво ми святкуємо завжди двічі: один раз католицьке, а другий раз – наше. Освічені люди не конфліктують через політику чи національність. Поляки, які трудяться, думають, як дітей на ноги поставити, а не про те, як українця образити. Якщо людина хороша, то якось уже і не важливо, поляк то чи українець. А якщо отакі «шалам-балам», то зрозуміло, що починається дурна розмова, мовляв, ти українець такий-сякий, зробив колись те і те. Але в моєму оточенні таких людей немає. Єдине, за що дуже прикро, – це те, що поляки майже не відрізняють росіян від українців, а російську мову від української».<br/><br/>За шість років життя у Польщі Маргарита не відчувала до себе дискримінації через те, що вона українка. Хоча неприємні ситуації траплялися. Але вона каже, що це залежить не від нації, а від людини. Адже всякі люди трапляються. Уже не раз стомлений держслужбовець не хотів допомогти жінці, спираючись на те, що незрозуміло пояснює, мовляв, щоб привела з собою перекладача, хоча річ була не в розумінні, а в упередженому ставленні.<br/><br/>Маргарита розповідає, що поляки зовсім не так ставляться до роботи, як українці. Вони бережуть себе. А українці беруться за будь-яку роботу.<br/><br/>«Українці себе не жаліють. Важко працюють, вилизують ті смітники і територію, і все вміють, і все знають, і покосять, і пофарбують, і ще й лампу вкрутять, і сифон вичистять, – розповідає вона. – Тож підприємці наших людей дуже цінують, бо завдяки працьовитості українців виграють тендери і мають роботу. В банкоматах та білетоматах уже навіть мову українську запровадили, тож я сказала б, що увагу на українців тут точно звертають. От тільки шкода співвітчизників, які платять величезні гроші за легалізацію і за оформлення документів, а наші ж українці їх обманюють, бо фактично нічого не роблять, а беруть за таку псевдодопомогу 2000-2500 злотих, а в людей зарплата місячна така, і то максимальна. Ті документи і самим можна зробити, але треба розібратись. Адже такі помагайки потім навіть слухавки не беруть, а люди бідкаються».<br/><br/>Мінімальна пенсія у Польщі – 1100 злотих. Тож пенсіонерам часто допомагають діти. Приблизно 800 злотих коштує лише комуналка. Але є й переваги – сума за опалювання розбита на 12 місяців. Теж величезна перевага, що з наближенням свят ціни стають нижчими, знижок – море.<br/><br/>«А не так, як в нас – ціни ростуть, і після свят уже ні копійки не залишається, – каже Маргарита. – У Польщі є можливість придбати якісні речі зі знижкою від 50 до 80% двічі на рік».<br/><br/>Також полячки не готують так багато, як українки. Коли тут накривають святковий стіл, то господиня не стоїть кілька діб біля плити. Гарніру, салату та м’яса полякам цілком вистачає, щоб посвяткувати і не скаржитись потім, що живіт болить, бо об’ївся.<br/><br/>Поляки добре знають, що таке відпочинок і як його спланувати. Вони можуть запланувати щось навіть на п’ять років наперед. А в Україні відпочинок – поживемо, а там побачимо.<br/><br/><b>Лише на чужині розумієш, як вдома добре</b><br/><br/>Щодо до того, залишатися в Польщі чи повертатися в Україну, сім’я ще не визначилась. Кажуть, треба спершу все обдумати. Адже жити у Варшаві дорого. Зарплати не дуже високі, а житло дороге. Наприклад, перший внесок за трикімнатну квартиру – 100 тисяч злотих і по 3000 злотих треба сплачувати щомісяця протягом 30 років.<br/><br/>«Винаймаємо двокімнатну квартиру. З комунальними виходить 2800 злотих. Наприклад, зарплата касира чи прибиральника тут 2500 злотих. Якщо працюєш легально, то на руки матимеш лише 1500. Решту треба буде віддати на медичне страхування, – розповідає вона. – Тобто, якщо приїздиш сюди заробити, перебиваєшся в хостелах за 500 злотих на місяць, то щось додому, може, і привезеш. А жити тут дорого. У мене зарплата 2500 злотих на руки була, бо ясла мали дотації з Євросоюзу, то податки за мене платили окремо. У чоловіка – 1500, бо сам за себе платив. Тож нам з двома дітьми того ледь вистачає. Звісно, кредит у Польщі можна взяти, але за умови карти побиту, а вона потребує офіційного працевлаштування».<br/><br/>Маргарита каже, що скрізь добре, де нас нема. Адже у будь-якій країні треба багато працювати, аби щось мати. Життя за кордоном не легке, є свої плюси та мінуси. Бо важко не лише фізично, а й морально. «Дуже складно без рідних, зібрань родини на свята,<br/><br/>вечірніх посиденьок. Ми ходимо в кіно та на вистави, слухаємо симфонічну музику, вибираємося на прогулянки на кораблі Віслою. Але це аж ніяк не замінює родинного спілкування», – переконує вона.<br/><br/>Жінка розповідає, що лише за кордоном розуміла, яка краса оточувала її вдома.<br/><br/>«Коли збиралась до університету, то завше вставала о шостій ранку. За вікном так гарно сходило сонце. Лише коли шість років прожила за кордоном, то зрозуміла, що те сонце – найпрекрасніше, що я бачила, – зізнається вона. – А як то добре було поїсти морозива на лавці біля дому під захід сонця. Навіть не уявляєте, як мені бракує того збирання картоплі з усіма разом. Часом так хочеться прополоти квітника біля будинку в рідному селі. Здається, це якісь такі дрібниці, а так цього бракує».<br/><br/>Хоч і дорога додому недалека, а приїздити до родичів часто не вдається. Черги на кордоні по 12 годин. А в закритому автобусі з дітьми часто не наїздишся.<br/><br/>«У такі миті відчуваю таке приниження, що не передати словами, – розповідає вона. – А в них або перезміна, або штрафи годинами виписують, або каву п’ють. Одного разу запитала польського прикордонника, чи вони беруть до уваги те, що їдуть вагітні, жінки з малими дітьми, то він мені відповів, мовляв, як щось не подобається, то хай пані літаком літає і на тому все. Якось мало людяності, мало домовленостей між такими близькими країнами».</p>
      <figure>
        <img src="http://www.volynpost.com/img/modules/news/4/85/ab9fd394f64fb592a479c287c0757854/cb-4249706610688360366292741597362675992494080n.jpg"/>
      </figure>
      <p>За шість років життя у Польщі Маргарита зрозуміла: хай як добре за кордоном, а в Україні все одно краще, бо вдома, а в Польщі – завжди у гостях. Вона переконана: кожен мусить за кордоном побувати, щоб порівняти й оцінити те, що має на рідній землі.</p>
    </article>
  </body>
</html>