<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/victor-eskenasy-redactor-al-radio-europa-libera-a-murit-1922402219422019111419174821"/>
    <meta property="og:site_name" content="News.ro"/>
    <meta property="article:published_time" content="2019-11-19T14:22:42+00:00"/>
    <meta property="og:title" content="Victor Eskenasy, redactor al Radio Europa Liberă, a murit"/>
    <meta property="og:description" content="Victor Eskenasy, arheolog şi istoric medievist, ziarist, redactor la Radio Europa Liberă din 1988, a încetat din viaţă, potrivit anunţului Radio Europa Liberă Moldova."/>
  </head>
  <body>
    <article>
      <h1>Victor Eskenasy, redactor al Radio Europa Liberă, a murit</h1>
      <address><time datetime="2019-11-19T14:22:42+00:00">19 Nov 2019, 14:22</time> by <a rel="author">News.ro</a></address>
      <p>
        <b>Victor Eskenasy, arheolog şi istoric medievist, ziarist, redactor la Radio Europa Liberă din 1988, a încetat din viaţă, potrivit anunţului Radio Europa Liberă Moldova.</b>
      </p>
      <p>A fost licenţiat al Facultăţii de Istorie a Universităţii Bucureşti, apoi a profesat ca arheolog medievist şi cercetător ştiinţific la Centrul de istorie şi teorie militară pînă în 1981, după care s-a specializat în istoria evreilor din România.</p>
      <p>În 1983 a emigrat în Elveţia, unde a lucrat ca asistent de cercetare la Universitatea din Lausanne. A fost colaborator extern la postul de radio Vocea Americii şi redactor la BBC (1984-85).</p>
      <p>La Radio Europa Liberă a fost redactor al programului Actualitatea internaţională şi a realizat emisiuni culturale muzicale, inclusiv interviuri cu mari personalităţi muzicale (Sergiu Celibidache, Yehudi Menuhin etc.), republicate ulterior la casele de discuri Tahra (Paris), Edition Modern (Bucuresti) si RFE (Praga), potrivit aceleiaşi surse.</p>
      <p>A fost titularul rubricii Cultură şi politică, difuzată în fiecare miercuri la Radio Europa Liberă.</p>
      <p>Între lucrările publicate: Izvoare şi mărturii referitoare la evreii din România (vol I, Bucureşti, 1986, 1995), Bibliografia evreilor din România (în colab., Tel Aviv, 1991), Fondation Humbert II et Marie-Jose de Savoie. Catalogue des livres imprimes (Torino, 1998), Moses Gaster. Memorii. Corespondenţă (Bucureşti, 1998), Hermann Scherchen: Vieţile unui dirijor, vol. 1 Memorii; vol. 2 Scherchen şi România (Ploieşti, 2003-2005); numeroase studii si contribuţii în reviste de specialitate.</p>
      <p>A tradus si adnotat volumul: Gottfried Wagner, Moştenirea Wagner. O autobiografie (Bucureşti, 2001).</p>
      <p>A fost colaborator permanent cu o rubrică de informaţie muzicală la săptămânalul „Suplimentul de cultură” (Iaşi).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>