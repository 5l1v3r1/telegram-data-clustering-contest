<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/guncel/belediye-baskaninin-aracini-kursunlayip-bu-notu-biraktilar-bu-seni-son-uyarimiz/haber-1023275"/>
    <meta property="og:site_name" content="Akşam"/>
    <meta property="article:published_time" content="2019-11-19T14:06:00+00:00"/>
    <meta property="og:title" content="Belediye başkanının aracını kurşunlayıp bu notu bıraktılar!.. 'Bu seni son uyarımız'"/>
    <meta property="og:description" content="Karaman'ın Kazımkarabekir ilçesi Belediye Başkanı MHP'li Recep Boyacıoğlu'nun park halindeki özel aracı, kimliği belirsiz kişi ya da kişiler tarafından kurşunlandı."/>
  </head>
  <body>
    <article>
      <h1>Belediye başkanının aracını kurşunlayıp bu notu bıraktılar!.. 'Bu seni son uyarımız'</h1>
      <h2>Karaman'ın Kazımkarabekir ilçesi Belediye Başkanı MHP'li Recep Boyacıoğlu'nun park halindeki özel aracı, kimliği belirsiz kişi ya da kişiler tarafından kurşunlandı.</h2>
      <address>
        <time datetime="2019-11-19T14:06:00+00:00">19 Nov 2019, 14:06</time>
      </address>
      <p>Olay, saat 01.30 sıralarında ilçeye bağlı Pazar Mahallesi'nde gerçekleşti. İddiaya göre, Belediye Başkanı Recep Boyacıoğlu'nun 42 K 3540 plakalı park halindeki hafif ticari aracı, kimliği belirsiz kişi ya da kişilerce kurşunlandı.</p>
      <p>Silah sesleri üzerine dışarıya çıkan Başkan Boyacıoğlu, aracının üzerinde 'Bu seni son uyarımız' yazılı not buldu.</p>
      <p>İhbar üzerine olay yerine çok sayıda polis ekibi sevk edildi. Araç ve çevrede detaylı inceleme yapan polis, şüpheli ya da şüphelileri yakalamak için çalışma başlattı.</p>
      <p>Karaman'ın Kazımkarabekir ilçesi belediye başkanı MHP'li Recep Boyacıoğlu'nun aracına tüfekle ateş açıldığı belirlenirken, saçmaların evine de isabet ettiği öğrenildi.</p>
      <p>
        <b>Saldırı ile ilgili yazılı açıklama yapan Boyacıoğlu şunları söyledi...</b>
      </p>
      <blockquote>"Gece saat 01.30 sıralarında ilçe merkezindeki evimin bulunduğu sokakta park halindeki şahsıma ait araç ve ikamet ettiğim eve silahlı saldırıda bulunulmuştur. Hamd olsun maddi hasardan başka bir kaybımız yoktur. Gerek ilçedeki hemşehrilerim gerekse gönül daşlarım emin olsunlar. Ben göreve geldiğim günden bu yana helal dairesinde görmediğim, ilçenin âli menfaatlerine bulmadığım hiçbir işe olur vermedim. Beytülmal bildiğim, necip milletimizin emaneti olan Kazımkarabekir Belediyesini doğup büyüdüğüm memleketime bir hizmet aracı olarak gördüm. Ne izah edilmeyecek işim, ne de karşılığında iş almadığımız bir ödememiz yoktur. Şu ana kadar kimse ile herhangi bir hasımlığım söz konusu değildir. Hak, hukuk ve helal süzgecinden geçemeyen taleplerin mermiyle geçeceğini düşünenler aldanır. Gözdağı vermek isteyenler, sarsılmaz iman ve inancımızın dağ gibi olduğunu elbette göreceklerdir. Recep Boyacıoğluda her canlı gibi fanidir ancak, Allahın verdiği canı Allahtan gayrı kimsenin alamayacağı bilinmelidir. İlçeye hizmet yolundaki çalışmalarımız aralıksız devam edecektir."</blockquote>
      <p>(DHA)</p>
    </article>
  </body>
</html>