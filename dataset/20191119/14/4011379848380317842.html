<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/aalsmeerse-jongeren-met-groene-vingers-zijn-massaal-aan-de-bak/"/>
    <meta property="og:site_name" content="RTVA"/>
    <meta property="article:published_time" content="2019-11-19T14:48:55+00:00"/>
    <meta property="og:title" content="Aalsmeerse jongeren met groene vingers zijn massaal aan de bak"/>
    <meta property="og:description" content="AALSMEER – Het aantal werkenden jongeren in Aalsmeer is torenhoog. Bijna driekwart (74,9 procent) van de 15-27 jarigen heeft in 2017 aangegeven aan het werk te zijn, zo blijkt uit CBS-cijfers. Dit omvat alle vormen van werk, van full-time werkende jongeren tot het vakkenvullen in de lokale supermarkt. Dit percentage ligt een stuk hoger dan …"/>
  </head>
  <body>
    <article>
      <h1>Aalsmeerse jongeren met groene vingers zijn massaal aan de bak</h1>
      <address>
        <time datetime="2019-11-19T14:48:55+00:00">19 Nov 2019, 14:48</time>
      </address>
      <p>
        <b>AALSMEER – Het aantal werkenden jongeren in Aalsmeer is torenhoog. Bijna driekwart (74,9 procent) van de 15-27 jarigen heeft in 2017 aangegeven aan het werk te zijn, zo blijkt uit CBS-cijfers. Dit omvat alle vormen van werk, van full-time werkende jongeren tot het vakkenvullen in de lokale supermarkt.</b>
      </p>
      <p>Dit percentage ligt een stuk hoger dan het provinciale gemiddelde én verschilt nog meer met de cijfers van buurgemeente Amstelveen, waar ‘slechts’ 58,4 procent van de jongeren werkzaam is.</p>
      <figure>
        <img src="https://rtva.nl/wp-content/uploads/2019/11/388397.w1600.r16-9.1e4a749.q90.jpg"/>
      </figure>
      <p>Dit ligt volgens José de Jong van Werkplein Aalsmeer en Amstelveen in ieder geval niet aan de voorzieningen. ,,Alle jongeren worden bij ons geholpen door een jongerenwerkmakelaar, als zij dat willen. Zij gaat vanaf het moment dat jongeren zich bij haar melden in gesprek en start een traject met ze. Zij put uit haar eigen netwerk om geschikte werkplekken te vinden en meer dan 50 procent van de werkzoekende jongeren kan op korte termijn aan werk worden geholpen.”</p>
      <p>Waar de grote verschillen aan te wijten zijn is lastig te zeggen, aldus De Jong.</p>
      <p><b>Groenonderwijscentrum</b><br/>Een van de grootste sectoren in Aalsmeer is de teelt-sector. Er zijn veel kwekerijen binnen de gemeente en hier werken jongeren naast hun school of studie.</p>
      <p>Binnen de opleidingen van het Wellant College in Aalsmeer wordt intensief samengewerkt met het bedrijfsleven. Niet alleen om studenten een goed beeld te geven van de sector waar ze in zullen werken, maar merendeels om vmbo-leerlingen te enthousiasmeren voor een carrière in de teelt.</p>
      <p>Het zogeheten ‘Groenonderwijscentrum’ is opgericht om deze vorm van publiek-private samenwerkingen te bevorderen. Pim Teunissen van het groenonderwijscentrum legt uit waarom deze samenwerking zo belangrijk is. “Groen is hot, maar er is nog geen massa-aanloop van nieuwe studenten. Om scholieren bekend te maken met de mogelijkheden van de groene sector, organiseren we bijvoorbeeld ‘Green Unplugged’. We huren dan een bus, halen scholieren op en gaan langs bij groene bedrijven om ze een inkijkje te geven en hopelijk enthousiast te maken.”</p>
      <blockquote>“Groen is hot, maar er is nog geen massa-aanloop van nieuwe studenten”</blockquote>
      <p><b>Groene ambities</b><br/>Linda is een opleiding aan het volgen aan het Wellant College (mbo) in Aalsmeer, om uiteindelijk in de teelt aan het werk te gaan. Ze raakte al op jonge leeftijd geïnteresseerd in de teelt en met name in veredeling van bloemen, iets wat ze vanuit huis heeft meegekregen. Haar ouders hebben een kwekerij en het is haar ambitie om die kwekerij over te nemen. “Bloemen, daar wordt iedereen vrolijk van. Het is best wel mooi om daar uiteindelijk iets mee te doen.”</p>
      <figure>
        <iframe src="https://www.youtube.com/embed/3jRWg0J14wY" width="200" height="113" data-service="Youtube" scrolling="no"/>
      </figure>
      <p>Wouter Jongkind liep tijdens zijn opleiding aan het Wellant College stage bij veredelingsbedrijf Royal van Zanten in Rijsenhout. Na het behalen van zijn diploma maakte hij een uitstapje naar de groothandel, maar hij realiseerde zich al snel waar hij thuishoort.”Ik ben echt een Aalsmeerder, mijn opa was kweker en mijn vader heeft binding met de groene wereld. Ik blijf in de groene wereld.”</p>
      <figure>
        <iframe src="https://www.youtube.com/embed/7KRttDEFLpo" width="200" height="113" data-service="Youtube" scrolling="no"/>
      </figure>
      <p>
        <i><b>Jouw Noord-Holland<br/></b>Noord-Holland is misschien wel de meest innovatieve provincie als het gaat om kenniseconomie en circulaire economie. De provincie stimuleert op tal van gebieden initiatieven die hieraan bijdragen. In <a href="https://www.nhnieuws.nl/jouwnoordholland">Jouw Noord-Holland</a> laten we dat zien met nieuwsverhalen en video’s op onze online platformen én op radio en tv. Jouw Noord-Holland wordt gemaakt in samenwerking met de provincie Noord-Holland.</i>
      </p>
    </article>
  </body>
</html>