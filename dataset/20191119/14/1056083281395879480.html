<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818548/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%AF%D8%B1-%D9%84%D8%A8%DB%8C%DA%A9-%D8%A8%D9%87-%D8%B1%D9%87%D8%A8%D8%B1-%D9%85%D8%B9%D8%B8%D9%85-%D8%A7%D9%86%D9%82%D9%84%D8%A7%D8%A8-%D9%88-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A7%D9%82%D8%AA%D8%AF%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T14:25:28+00:00"/>
    <meta property="og:title" content="راهپیمایی در لبیک به رهبر معظم انقلاب و حمایت از امنیت و اقتدار کشور در یاسوج"/>
    <meta property="og:description" content="ایسنا/کهگیلویه و بویراحمد رئیس شورای هماهنگی تبلیغات اسلامی کهگیلویه و بویراحمد گفت: راهپیمایی حمایت از رهبر معظم انقلاب و همچنین امنیت و اقتدار کشور و محکومیت اغتشاشات اخیر روز پنجشنبه، 30 آبان ماه ساعت 10 صبح در میدان هفت تیر برگزار می‌شود."/>
  </head>
  <body>
    <article>
      <h1>راهپیمایی در لبیک به رهبر معظم انقلاب و حمایت از امنیت و اقتدار کشور در یاسوج</h1>
      <address><time datetime="2019-11-19T14:25:28+00:00">19 Nov 2019, 14:25</time> by <a rel="author">عیسی فتحی</a></address>
      <p>ایسنا/کهگیلویه و بویراحمد رئیس شورای هماهنگی تبلیغات اسلامی کهگیلویه و بویراحمد گفت: راهپیمایی حمایت از رهبر معظم انقلاب و همچنین امنیت و اقتدار کشور و محکومیت اغتشاشات اخیر روز پنجشنبه، 30 آبان ماه ساعت 10 صبح در میدان هفت تیر برگزار می‌شود.</p>
      <p>حجت‌الاسلام سید جواد خاضع در نشست روز سه شنبه، 28 آبان ماه شورای هماهنگی تبلیغات اسلامی کهگیلویه و بویراحمد با اشاره به حوادث اخیر در کشور افزود: طرح سهمیه بندی بنزین باید در کشور اجرا می‌شد اما دولت به خاطر نحوه اجرای این طرح باید از مردم عذرخواهی کند.</p>
      <p>وی اظهارکرد: در پی حوادث اخیر در کشور متاسفانه شاهد سوء استفاده اشرار و اخلالگران از اعتراضات به حق مردم بودیم که در پی این اتفاقات مردم و دلسوزان نظام و انقلاب طی درخواست‌های مکرری خواستار برگزاری راهپیمایی امنیت و اقتدار در کشور شدند.</p>
      <p>رئیس شورای هماهنگی تبلیغات اسلامی کهگیلویه و بویراحمد خاطرنشان کرد: راهپیمایی حمایت از رهبر معظم انقلاب و همچنین امنیت و اقتدار کشور و محکومیت اغتشاشات اخیر روز پنجشنبه 30 آبان ماه ساعت 10 صبح در میدان هفت تیر یاسوج برگزار می‌شود.</p>
      <p>خاضع با بیان اینکه خوشبختانه در سطح استان خسارت چندانی به اموال عمومی وارد نشد، بیان کرد: مردم بار دیگر با حضور خود این فتنه را خاموش خواهند کرد و حضور آنها پایانی است بر اغتشاشات اخیر که اشرار خسارت زیادی به بیت المال و مردم وارد کردند.</p>
      <p>انتهای پیام</p>
    </article>
  </body>
</html>