<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640739/%D8%B7%D8%A7%D9%84%D8%A8%D8%A7%D9%86-2-%D8%B4%D9%87%D8%B1%D9%88%D9%86%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B1%D8%A7-%D8%A2%D8%B2%D8%A7%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:36:00+00:00"/>
    <meta property="og:title" content="طالبان 2 شهروند آمریکایی را آزاد کرد"/>
    <meta property="og:description" content="طالبان اعلام کرد دو استاد آمریکایی را آزاد کرده و به نیروهای این کشور در شرق افغانستان تحویل داده است."/>
  </head>
  <body>
    <article>
      <h1>
        <a href="https://www.bultannews.com/fa/news/640739/%D8%B7%D8%A7%D9%84%D8%A8%D8%A7%D9%86-2-%D8%B4%D9%87%D8%B1%D9%88%D9%86%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B1%D8%A7-%D8%A2%D8%B2%D8%A7%D8%AF-%DA%A9%D8%B1%D8%AF">طالبان 2 شهروند آمریکایی را آزاد کرد</a>
      </h1>
      <h2>طالبان اعلام کرد دو استاد آمریکایی را آزاد کرده و به نیروهای این کشور در شرق افغانستان تحویل داده است.</h2>
      <address><time datetime="2019-11-19T14:36:00+00:00">19 Nov 2019, 14:36</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، طالبان اعلام کرد دو استاد آمریکایی را آزاد کرده و به نیروهای این کشور در شرق افغانستان تحویل داده است.</p>
      <p>یک مقام امنیتی افغان در این باره به خبرگزاری فرانسه گفت: ساعت 10 صبح امروز سه شنبه در ولایت زابل در شرق افغانستان این 2 شهروند آمریکایی تحویل نیروهای این کشور شدند.</p>
      <p>«کوین کینگ»، شهروند استرالیا و «تیموتی ویکس»، شهروند آمریکا، دو تن از اساتید دانشگاه آمریکایی افغانستان بودند که در سال ۲۰۱۶ از سوی افراد مسلح در کابل ربوده شدند و نزد گروه طالبان نگهداری می‌شدند.</p>
      <p>چندی پیش منابع نزدیک به طالبان، اعلام کردند که این گروه در ازای آزادی 2 شهروند دانشگاه «آمریکایی – افغانستان»، خواهان آزادی ۸۰ زندانی طالبان از جمله «انس حقانی» و «حافظ رشید»، از اعضای برجسته گروه حقانی، شده است.</p>
      <p>هفته گذشته اشرف غنی رییس‌جمهور افغانستان اعلام کرد که 3 عضو برجسته‌ شبکه‌ حقانی از جمله «انس حقانی»، در ازای آزادی 2 شهروند آمریکایی در بند طالبان از زندان بگرام آزاد می‌شوند.</p>
      <p>به نوشته خبرگزاری فرانسه، تاکنون اعلام آزادی این اساتید آمریکایی از سوی سفارت این کشور در افغانستان تایید نشده، اما صبح امروز انس حقانی و دو زندانی ارشد دیگر طالبان به قطر فرستاده شده و به مقامات طالبان تحویل داده شدند.</p>
    </article>
  </body>
</html>