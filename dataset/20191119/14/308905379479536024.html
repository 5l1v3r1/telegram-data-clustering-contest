<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/het-is-afgelopen-voor-de-oneplus-3-en-3t-33175"/>
    <meta property="og:site_name" content="Apparata"/>
    <meta property="article:published_time" content="2019-11-19T14:32:00+00:00"/>
    <meta property="og:title" content="Het is afgelopen voor de OnePlus 3 en 3T"/>
    <meta property="og:description" content="De OnePlus 3-serie is niet meer."/>
  </head>
  <body>
    <article>
      <h1>Het is afgelopen voor de OnePlus 3 en 3T</h1>
      <h2>De OnePlus 3-serie is niet meer.</h2>
      <address><time datetime="2019-11-19T14:32:00+00:00">19 Nov 2019, 14:32</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Tegenwoordig zijn we er een beetje voorzichtiger mee, maar er was een tijd dat OnePlus de titel ‘flagship killer’ dubbel en dwars verdiende. Het vlaggenschip dat de concurrentie kon doden heette OnePlus 3(T) en het Chinese bedrijf zal ongetwijfeld een beetje verdrietig zijn dat de support voor het toestel nu officieel afgelopen is.</p>
      <p>Langzaam maar zeker wordt namelijk de laatste beveiligingsupdate voor de OnePlus 3-serie uitgerold, zo meldt <a href="https://www.xda-developers.com/oneplus-3-3t-receive-final-security-update-october-2019-security-patch/">XDA-Developers</a>. Hoewel niet zo spannend brengt de laatste update nog wat laatste bug fixes en verbetering van de beveiliging met zich mee. Binnenkort wordt het dus aanzienlijk riskanter om het toestel nog te gebruiken.</p>
      <p>De OnePlus 3 gaat de geschiedenis in als een van de meest succesvolle OnePlus-toestellen tot dusver. De eerste twee toestellen zette het Chinese merk op de kaart en met de OnePlus 3 werd de budget topper langzaam een van de grote jongens in de industrie.</p>
      <p>Waar de meeste smartphones doorgaans twee jaar softwareondersteuning kregen, gaf OnePlus het toestel in 2016 maar liefst drie jaar updates mee. En nu wordt die laatste update dus langzaam uitgerold en zullen zelfs de meest zuinige smartphone-gebruikers die nog een levend exemplaar in hun bezit hebben rustig moeten gaan nadenken over een opvolger.</p>
      <p>En dat is tegenwoordig nog niet zo makkelijk; een flagship killer vinden. Niet omdat die er niet zijn, maar juist omdat er ontzettend veel toestellen in elk geval een kans maken op die veelzeggende titel. OnePlus zelf zit daar misschien niet echt meer bij omdat het smartphonebedrijf met de OnePlus 6 een beetje een <a href="https://www.apparata.nl/nieuws/oneplus-zo-veranderde-de-prijs-van-de-flagship-killer-door-de-jaren-heen-26912">nieuwe richting</a> is ingeslagen; van flagship killer naar <a href="https://www.apparata.nl/nieuws/vergelijking-alle-oneplus-7-toestellen-naast-elkaar-32732">redelijk luxe flagship</a> zelf.</p>
      <p>Toch zijn er genoeg alternatieven te vinden. Bijvoorbeeld <a href="https://www.apparata.nl/nieuws/deze-flagship-killer-komt-naar-nederland-33102">deze Realme</a>, die binnenkort naar Nederland komt. Of wat dacht je van <a href="https://www.apparata.nl/nieuws/check-hier-de-flagship-killer-van-2019-30140">dit bakbeest</a> van Xiaomi? Ook de <a href="https://www.apparata.nl/nieuws/dit-is-gewoon-een-oneplus-7-pro-maar-dan-veel-goedkoper-31265">Redmi K20 Pro</a> verdient een plekje in deze opsomming.</p>
      <p>Maar voordat we direct naar de dichtstbijzijnde telecomwinkel sprinten, mogen we nog even ons respect betuigen aan de OnePlus 3. Rust zacht!</p>
    </article>
  </body>
</html>