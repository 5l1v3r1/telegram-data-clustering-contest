<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742542"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T14:46:00+00:00"/>
    <meta property="og:title" content="&quot;อุ้ม&quot;บอดโทษ&quot;ช้างศึก&quot;ได้แค่เจ๊า&quot;เวียดนาม&quot;หล่นที่3"/>
    <meta property="og:description" content="'ธีราทร' บอดโทษ 'ช้างศึก' บุกเจ๊า 'เวียดนาม' 0-0 หล่นที่ 3 บอลโลกรอบคัดเลือกกลุ่ม G โดย 'ดาวทอง' ยังนำจ่าฝูง ขณะที่ 'เสือเหลือง' ขึ้นที่ 2 หลังจาก ชนะ 'อิเหนา' "/>
  </head>
  <body>
    <article>
      <h1>"อุ้ม"บอดโทษ"ช้างศึก"ได้แค่เจ๊า"เวียดนาม"หล่นที่3</h1>
      <address>
        <time datetime="2019-11-19T14:46:00+00:00">19 Nov 2019, 14:46</time>
      </address>
      <figure>
        <img src="https://www.dailynews.co.th/admin/upload/20191119/news_piyHIGQHCE215219_533.jpg?v=20191120047"/>
      </figure>
      <p>
        <b>"ธีราทร" บอดโทษ "ช้างศึก" บุกเจ๊า "เวียดนาม" 0-0 หล่นที่ 3 บอลโลกรอบคัดเลือกกลุ่ม G โดย "ดาวทอง" ยังนำจ่าฝูง ขณะที่ "เสือเหลือง" ขึ้นที่ 2 หลังจาก ชนะ "อิเหนา" </b>
      </p>
      <p>การแข่งขันฟุตบอลโลก 2022 รอบคัดเลือก โซนเอเชีย รอบ 2 กลุ่ม G นัดที่ 5 เมื่อวันที่ 19 พ.ย. "ช้างศึก" ทีมชาติไทย บุกเยือน "ดาวทอง" เวียดนาม ที่มีดิงห์ สเตเดียม สถานการณ์ในกลุ่มนี้ ผ่าน 4 นัด เวียดนาม นำจ่าฝูง 10 แต้ม ยังไม่แพ้ใคร ตามด้วยไทย 7 แต้ม, สหรัฐอาหรับเอมิเรตส์(ยูเออี) กับ มาเลเซีย 6 แต้ม และ อินโดนีเซีย ไม่มีแต้ม<br/><br/>นัดนี้ถือว่าสำคัญกับไทยมาก หากชนะจะกลับไปจ่าฝูง แต่ถ้าแพ้โอกาสเข้ารอบลำบากทันที ซึ่งทีมแชมป์กลุ่มจะการันตีเข้ารอบ 12 ทีม  ส่วนที่ 2 คัดแค่ 4 ทีมจาก 8 กลุ่ม<br/><br/>อากิระ นิชิโนะ หัวหน้าโค้ชทีมชาติไทย จัดผู้เล่น 11 คนแรก ผู้รักษาประตู กวินทร์ ธรรมสัจจานันท์, เซ็นเตอร์ มานูเอล ทอม เบียรห์, ธนบูรณ์ เกษารัตน์, แบ๊กซ้าย-ขวา : ธีราทร บุญมาทัน-นฤบดินทร์ วีรวัฒโนดม, คู่กลาง พิธิวัตต์ สุขจิตธรรมกุล, สารัช อยู่เย็น ริมเส้นซ้าย-ขวา สุภโชค สารชาติ-เอกนิษฐ์ ปัญญา, ตัวรุก  ชนาธิป สรงกระสินธ์, กองหน้า ธีรศิลป์ แดงดา(กัปตันทีม) ส่วนเวียดนาม ที่ไม่แพ้ใครในบ้าน 4 ปีแล้ว ปาร์คฮังซอ กุนซือเกาหลีใต้ ส่ง เหงียน กวง ไฮ นักเตะยอดเยี่ยมอาเซียนคนล่าสุด นำทัพ, เหงียน เทียนลินห์ เป็นกองหน้า ขณะที่ ดังวานลัม โกลเอสซีจีเมืองทอง เฝ้าเสา</p>
      <figure>
        <img src="https://www.dailynews.co.th/admin/upload/20191119/news_sQSpJiaYpO215218_533.jpg?v=20191120047?v=3165"/>
      </figure>
      <p>เกมนี้สู้กันสนุก ไทยมีโอกาสนำก่อน เมื่อ มานูเอล ทอม เบียหร์ โดน ดวน วาน เฮา ทำฟาวล์ในกรอบเขตโทษ กรรมการ อาหมัด อาบู บาการ์ ชาวโอมาน เป่าจุดโทษ แต่ "อุ้ม" ธีราทร บุญมาทัน ยิงติดเซฟ ดังวานลัม ในนาทีที่ 28 จากนั้น นาทีที่ 31 แฟนญวน เฮเก้อ จากเตะมุม บุย เทียน ดุง โขกเข้าไปตุงตาข่าย ทว่า กวินทร์ ธรรมสัจจานันท์ โดนทำฟาวล์ก่อน ถึงกับหางคิ้วแตกเลยทีเดียว กระทั่งจบครึ่งแรก ยัง 0-0<br/><br/>ครึ่งหลังยังบดมัน ไทยครองบอลดีขึ้น ส่วน เวียดนาม ใช้วิธีเข้าหนักหน่วง นาทีที่ 51 เจ้าถิ่นเฮเก้ออีกแล้ว เหงียน เทียน ลินห์ ยิงเข้าไป แต่มีล้ำหน้าไปก่อน เกมส่วนใหญ่เป็นของช้างศึก ถึงนาทีที่ 72 เหงียน คง เฟือง แนวรุกจาก แซงต์ทรุยดองส์ ขวัญใจเจ้าถิ่นถูกเปลี่ยนลงมา จากนั้น นาทีที่ 78 ไทยมีลุ้น สารัช อยู่เย็น ซัดไกลบอลพุ่งเข้ากรอบ แต่โดน ดังวานลัม เพื่อนร่วมทีมเมืองทอง พุ่งปัด ถึงนาทีที่ 82 ไทยน่าได้ เมื่อประสานงานกันดี สุภโชค สารชาติ ยิงติดแนวรับ บอลปลิ้นไป เอกนิษฐ์ ปัญญา ซัดไม่โดน มาถึง ดาบ 3 นฤบดินทร์ ยิงติดบล็อกอีก จากนั้น ศิวกรณ์ เตียตระกูล ลงแทน เอกนิษฐ์ นาทีที่ 86 ต่อด้วย บดินทร์ ผาลา ลงแทน สุภโชค ในช่วงต่อเวลา จากนั้นทำอะไรไม่ได้ จบเกมเสมอ 0-0<br/><br/><br/><br/>อีกคู่ มาเลเซีย ชนะ อินโดนีเซีย 2-0 ทำให้คะแนนกลุ่มนี้ เวียดนาม 5 นัด 11 แต้ม ยังนำจ่าฝูง ตามด้วย มาเลเซีย 9 แต้ม, ไทย หล่นที่ 3 มี</p>
      <figure>
        <img src="https://www.dailynews.co.th/admin/upload/20191119/news_EBzLJnekMB215220_533.jpg?v=20191120047?v=8536"/>
      </figure>
      <p>8 แต้ม, ยูเออี 4 นัด 6 แต้ม และ อินโดนีเซีย ไม่มีแต้ม<br/><br/>นัดต่อไป เตะปีหน้า 26 มี.ค. ไทย เปิดบ้านพบ อินโดนีเซีย, ยูเออี พบ มาเลเซีย และ 31 มี.ค. มาเลเซีย พบ เวียดนาม, อินโดนีเซีย พบ ยูเออี</p>
    </article>
  </body>
</html>