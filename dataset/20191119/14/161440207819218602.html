<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/19/lega-di-serie-a-si-dimette-il-presidente-micciche-4-954489.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T14:36:47+00:00"/>
    <meta property="og:title" content="Lega di Serie A, si dimette il presidente Miccichè"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">La decisione</h6>
      <h1>Lega di Serie A, si dimette il presidente Miccichè</h1>
      <h2>La procura della Federcalcio aveva aperto un'indagine sulla sua elezione nel marzo 2018</h2>
      <address>
        <time datetime="2019-11-19T14:36:47+00:00">19 Nov 2019, 14:36</time>
      </address>
      <p>Gaetano Miccichè non è più il presidente della Lega di Serie A.</p>
      <p>''Desidero annunciare, con questa dichiarazione, le mie immediate dimissioni dalla carica - annuncia il dirigente palermitano. - Le indiscrezioni apparse sui giornali relative alla chiusura dell'istruttoria sulla mia nomina avvenuta 20 mesi fa e al suo possibile esito sono inaccettabili e mi impongono questa decisione''.</p>
      <p>A nulla è valso il tentativo di molti a ripensarci. ''Non voglio entrare nel merito dello svolgimento dell'assemblea che mi ha eletto - prosegue Miccichè -. Io non ero presente. Leggo solo un verbale firmato per accettazione da tutti gli azionisti presenti alla riunione alla quale hanno partecipato anche professionisti autorevoli e competenti come Gerardo Mastrandrea, Ruggero Stincardini, Ezio Simonelli, Paolo Nicoletti e il notaio Giuseppe Calafiori che, ognuno nel proprio ruolo, hanno vigilato sul corretto svolgimento dell'assemblea e nulla hanno avuto da eccepire".</p>
      <p>Nell'ottobre scorso la procura della Federcalcio aveva aperto un'indagine sulla regolarità del voto che nel marzo 2018 portò alla sua elezione. L'assemblea era allora guidata dal commissario Giovanni Malagò.</p>
      <p>(Unioneonline/M)</p>
    </article>
  </body>
</html>