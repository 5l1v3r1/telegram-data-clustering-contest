<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33127/google-stadia-e-prematuro-troppo-presto-lanciarlo-ora-deve-sopravvivere-fino-allarrivo-del-5g"/>
    <meta property="og:site_name" content="DDay.it"/>
    <meta property="article:published_time" content="2019-11-19T14:35:00+00:00"/>
    <meta property="og:title" content="Google Stadia è prematuro: troppo presto lanciarlo ora. Deve sopravvivere fino all'arrivo del 5G"/>
    <meta property="og:description" content="Stadia è arrivato sul mercato, ma ci sono ancora tanti limiti e vincoli: l'opposto di quanto prometteva solo pochi mesi fa. Tantissime funzioni non arriveranno prima del prossimo anno."/>
  </head>
  <body>
    <article>
      <h1>Google Stadia è prematuro: troppo presto lanciarlo ora. Deve sopravvivere fino all'arrivo del 5G</h1>
      <h2>Stadia è arrivato sul mercato, ma ci sono ancora tanti limiti e vincoli: l'opposto di quanto prometteva solo pochi mesi fa. Tantissime funzioni non arriveranno prima del prossimo anno.</h2>
      <address><time datetime="2019-11-19T14:35:00+00:00">19 Nov 2019, 14:35</time> by <a rel="author">Massimiliano Di Marco</a></address>
      <p>Difficile scappare da questa idea: oggi, 19 novembre, <b>Stadia viene lanciato sul mercato come beta a pagamento</b>. Un risultato di un ragionamento abbastanza scontato: pochissime (quasi nessuna) delle funzioni preannunciate sono realmente disponibili.</p>
      <p>Il servizio come viene offerto oggi risulta profondamente incompleto e incapace di esaudire la grande promessa fatta a marzo alla GDC: giocare ovunque e comunque. </p>
      <p>Da questo punto di vista, la necessità di acquistare un pacchetto hardware da 129 euro (controller e Chromecast Ultra) sembra essere stato pensato da Google come <b>un vincolo per limitare il numero di utenti che accederanno al servizio, evitando così di intasare i server</b>. Un collo di bottiglia autoimposto, per controllare eventuali problemi tecnici che sono intrinsechi nella natura stessa di una tecnologia basata sullo streaming, anche nelle migliori condizioni di connettività. Un tipo di approccio che viene tipicamente usato nelle beta, quando bisogna testare la piattaforma o il gioco e raccogliere feedback utile a migliorare quella che sarà infine la versione finale.</p>
      <p>Stadia mostra ad oggi anche difficoltà a reggere un "vero" 4K. Bungie stessa ha spiegato ai colleghi di The Verge che <b>il 4K di Destiny 2 è un 1080p al quale viene applicato l'upscaling</b>. Figuriamoci quando i server inizieranno a popolarsi, e i flussi dello streaming dovranno reggere le tante richieste.</p>
      <p>A oggi, poi,<b> non </b><b>c'è modo di giocare a Stadia se non acquistando il pacchetto hardware da 130 euro</b>. Una volta effettuato l'accesso, ci si trova di fronte a un catalogo di giochi già disponibili altrove da tempo, e che non vengono eseguiti al meglio senza una connessione di un certo livello. In Italia coloro che potranno giocare in 4K saranno pochissimi. L'intera struttura di Stadia, e anche il suo successo, si basano sulla qualità del servizio in base ai diversi tipi di connessione: lag, risoluzione, velocità. Proprio per questo motivo non abbiamo voluto fare una prova del servizio in Google, con la migliore condizione possibile e nelle migliori condizioni: con il server nell'altra stanza, sarebbe come giocare con una Xbox o una Playstation. <b>Faremo una prova super approfondita di Stadia analizzando tutti gli aspetti nelle condizioni di utilizzo reali.</b></p>
      <figure>
        <img src="https://cdn.dday.it/system/uploads/picture/image/58856/content_small_giochi_stadia.jpg"/>
      </figure>
      <p>Anche dopo aver acquistato la Premiere Edition, non mancano altri vincoli. Stadia è compatibile soltanto con gli smartphone Pixel (limite che, di fatto, esclude la stragrande maggioranza delle persone) e non supporta la rete 4G, per ovvi limiti di latenza di questa connettività e per i consumi, un'ora di gioco consuma circa 40 GB. </p>
      <p>Seppur Google Stadia sia ufficialmente stato lanciato sul mercato, di fatto <b>praticamente nessuno oggi potrà giocarci</b>: chi l'ha preordinato deve ancora attendere che arrivi il controller; tutti gli altri si devono mettere in coda.</p>
      <h3>Il gioco in streaming è costoso da offrire. Dove guadagna Google?</h3>
      <p>Per usare Stadia bisogna pagare l'hardware, il servizio di Stadia Pro e, poi, anche i giochi stessi che, come <a href="https://www.dday.it/redazione/33103/google-stadia-come-funziona-giochi-guida-faq">abbiamo spiegato nella guida a Stadia</a>, vanno comprati separatamente e costano tra 19 e 89 euro (per edizioni speciali). </p>
      <p>Ma basta questo a ripagare l'intera piattaforma? <b>Dare forma a un servizio di cloud gaming è molto costoso</b>. Le risorse hardware necessarie per garantire un flusso in 4K di un videogioco come Red Dead Redemption 2 non sono le stesse che servono, per esempio, a Netflix o ad Amazon per trasmettere un film o un episodio di una serie TV in 4K HDR. <b>Google ha parlato di server con 10 teraflops di potenza</b>, datacenter pensati per il cloud gaming con tantissime macchine virtuali ognuna delle quali viene usata per soddisfare le esigenze dei singoli giocatori. Avere Stadia sarà come dare a ciascun utente a noleggio un PC molto potente, e se si guardano ai 10 teraflop si può pensare ad una macchina da gioco che costa circa 900 euro. Più utenti arriveranno su Stadia, e più questa spesa crescerà esponenzialmente. Non basta allargare la banda di trasmissione: <b>serve nuovo hardware per esaudire la domanda dei clienti</b>. E questo hardware costa.</p>
      <p>Come rientrerà Google in questi costi? L'integrazione con YouTube (non disponibile al lancio) è una possibile risposta: dati e quindi pubblicità, magari direttamente nei videogiochi o a margine dello streaming. Se Google non riuscisse a trovare un modo per rendere Stadia profittevole, ecco che il suo celebre cimitero si allargherà: <b>chiuderà Stadia esattamente come ha chiuso Google+</b>.</p>
      <p>Google Stadia anticipa i tempi e ora deve "sopravvivere" almeno qualche anno: è uscito nel 2019, troppo presto. Nel 2023 il costo dell'hardware per offrire macchine virtuali da svariati teraflop sarà sensibilmente inferiore e, soprattutto,<b> la diffusione del 5G permetterà il gioco in mobilità a latenza ridotta</b>. Quest'ultimo risultato è quello che potrebbe dare davvero un senso a un servizio che, proprio perché cloud-based, ha nella mobilità il vero punto di forza rispetto a una console casalinga o a un normale computer.</p>
    </article>
  </body>
</html>