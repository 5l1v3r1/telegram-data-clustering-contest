<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/714273-tsitsipas-sto-BBC-htan-ena-oneiro-poy-egine-pragmatikothta.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T14:11:00+00:00"/>
    <meta property="og:title" content="Τσιτσιπάς στο BBC: Ήταν ένα όνειρο που έγινε πραγματικότητα"/>
    <meta property="og:description" content="Ο Στέφανος Τσιτσιπάς έδωσε συνέντευξη στο BBC μετά τον θρίαμβό του στο ATP Finals και μίλησε για την εμπειρία του στο Ο2. «Είμαι ευγνώμων και χαρούμενος"/>
  </head>
  <body>
    <article>
      <h1>Τσιτσιπάς στο BBC: Ήταν ένα όνειρο που έγινε πραγματικότητα</h1>
      <address>
        <time datetime="2019-11-19T14:11:00+00:00">19 Nov 2019, 14:11</time>
      </address>
      <p>Ο Στέφανος Τσιτσιπάς έδωσε συνέντευξη στο BBC μετά τον θρίαμβό του στο ATP Finals και μίλησε για την εμπειρία του στο Ο2.</p>
      <p>«Είμαι ευγνώμων και χαρούμενος για τη στήριξη που είχα αυτή την εβδομάδα στο Λονδίνο», είπε αρχικά ο 21χρονος τενίστας που κατέκτησε τον μεγαλύτερο τίτλο στην καριέρα του και στη συνέχεια πρόσθεσε: «Ήταν φανταστικά, πολλοί άνθρωποι ήρθαν εδώ για να με δουν από την πατρίδα μου, την Ελλάδα. Πήρα πολλή θετική ενέργεια, τη μετέτρεψα σε μαχητικό πνεύμα και είμαι περήφανος για τον εαυτό μου».</p>
      <p>Ο Τσιτσιπάς αναφέρθηκε και στη συνύπαρξή του με όλα τα μεγάλα ονόματα του παγκοσμίου τένις στο Λονδίνο: «Θυμάμαι να κάθομαι μαζί τους και να συζητάω, προσπαθώντας να πάρω όσες περισσότερες συμβουλές γίνεται. Θυμάμαι τη συμβουλή που μου έδωσε ο Τζόκοβιτς: να μείνω χαμογελαστός, να μείνω θετικός και τα πράγματα θα έρθουν όπως τα θέλεις. Είναι απίστευτο. Για μένα και μόνο η συμμετοχή μου εδώ ήταν ένα όνειρο που έγινε πραγματικότητα. Το να φεύγω με το τρόπαιο από το Λονδίνο το κάνει πολύ ξεχωριστό».</p>
      <p>Μίλησε, όμως, και για τον αντίπαλό του στον τελικό του Ο2, τον Ντόμινικ Τιμ: «Έχουμε μια πολύ καλή σχέση εκτός γηπέδου, αλλά εντός γηπέδου είμαστε αντίπαλοι. Έχει μια πολύ καλή προσωπικότητα και είναι ένας εξαιρετικός παίκτης. Είμαι σίγουρος πως θα δώσουμε πολλούς αγώνες στο μέλλον και με κάνει πάντα να θέλω να γίνομαι καλύτερος παίκτης, ελπίζω να νιώθει και εκείνος το ίδιο. Είχα την ευκαιρία να τον γνωρίσω ακόμα καλύτερα φέτος στο Laver Cup, όπως και τους υπόλοιπους παίκτες της ομάδας της Ευρώπης. Παίζει με πολύ ένταση στον κόσμο και είναι ένας από τους πιο χαρισματικούς παίκτες».</p>
      <p>Όσο για τους μελλοντικούς μεγάλους αντιπάλου του, είπε: «Έχω πολλούς! Υπάρχουν πολλοί παίκτες από τη νέα γενιά με τους οποίους ήδη έχω παίξει πολλές φορές.Έχω παίξει με τον Ζβέρεφ, τον Σαποβάλοφ, τον Φίλιξ, τον Τιμ, είναι λίγο μεγαλύτερος από μένα αλλά νιώθω πως έχουμε ακόμα πολλές αναμετρήσεις μπροστά μας, τον Ντε Μινόρ, τον Κετσμ'ανοβιτς, όλα αυτά τα παιδιά. Είναι συναρπαστικό για το άθλημά μας γιατί υπάρχουν όλοι αυτοί οι παίκτες, που έχουν διαφορετικά στυλ παιχνιδιού, διαφορετικές σωματοδομές, διαφορετικές προσωπικότητες. Υπάρχει ποικιλία και το άθλημά μας θα έχει πολύ ενδιαφέρον τουλάχιστον για τα επόμενα 10-15 χρόνια».</p>
      <p> Πηγή: filathlos.gr</p>
      <figure>
        <iframe src="https://www.youtube.com/embed/14NIHjUuzFI" width="560" height="315" data-service="Youtube" scrolling="no"/>
      </figure>
    </article>
  </body>
</html>