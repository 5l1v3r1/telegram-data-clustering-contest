<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ekkorra-keszulhet-el-a-gyermekvedelmi-strategia/"/>
    <meta property="og:site_name" content="lokál"/>
    <meta property="article:published_time" content="2019-11-19T14:39:21+00:00"/>
    <meta property="og:title" content="Ekkorra készülhet el a kormány gyermekvédelmi stratégiája"/>
    <meta property="og:description" content="Várhatóan tavaszra elkészíti a kormány a gyermekvédelmi stratégiát - mondta az Emmi család- és ifjúságügyért felelős államtitkára egy, a gyermekjogi világnap alkalmából tartott keddi budapesti rendezvényen."/>
  </head>
  <body>
    <article>
      <h1>Ekkorra készülhet el a kormány gyermekvédelmi stratégiája</h1>
      <address><time datetime="2019-11-19T14:39:21+00:00">19 Nov 2019, 14:39</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/05/11-1280x853.jpg"/>
      </figure>
      <p>
        <b>Várhatóan tavaszra elkészíti a kormány a gyermekvédelmi stratégiát – mondta az Emmi család- és ifjúságügyért felelős államtitkára egy, a gyermekjogi világnap alkalmából tartott keddi budapesti rendezvényen.</b>
      </p>
      <p>Novák Katalin az új dokumentum kidolgozásának szükségességét azzal indokolta, hogy számos új veszélynek vannak kitéve a gyermekek, olyanoknak, amelyek tíz-húsz éve még vagy nem voltak, vagy nem voltak ennyire intenzívek, mint napjainkban, vagy korábban jobban meg tudta a gyermekeket védeni tőlük a család, a helyi közösség.</p>
      <p>Az államtitkár elmondta, a stratégia a digitális veszélyekkel szembeni védelem mellett kiterjed majd egyebek mellett- az örökbefogadás hatékonyabbá tételére, valamint a nevelőszülői hálózat további erősítésére, hogy minden gyermek családban nőhessen fel. Utalt arra, hogy a tavalyi családvédelmi konzultáción is arra kapott a kormány megerősítést, hogy még dolgozzon ezen a területen.</p>
      <p>Novák Katalin az Egyszülős Központban a gyermekjogok érvényesítéséről rendezett kerekasztal-beszélgetésen vett részt, amelyet annak alkalmából tartottak, hogy az ENSZ harminc éve, 1989. november 20-án fogadta el gyermekjogi egyezményt. Az államtitkár az azóta eltelt idő egyik legnagyobb eredményének azt mondta, hogy ma már nemcsak beszélnek a gyermekek jogairól, hanem általános érték és elvárás a társadalomban, hogy a gyermek méltóságát nem szabad megsérteni, valamint az, hogy a gyermekekkel szembeni bármilyen fizikai vagy lelki erőszak, bűncselekmény.</p>
      <p>A gyerekek jogai a felnőtteknek és a döntéshozóknak kötelezettséget jelentenek, elsősorban arra, hogy fizikai, anyagi és szellemi biztonságban, szeretetben neveljék fel őket – mondta.</p>
      <p>A gyermeknek joga van ahhoz, hogy szerető családban, közösségben nőjön fel, ha pedig ez a joga sérül, akkor arra megoldást kell találni – húzta alá az az államtitkár. Szerinte ebben az anyagi támogatásoknak is és a helyi civil vagy egyházi közösségeknek fontos szerepük lehet.</p>
      <p>A gyermekszegénységről szólva arra hívta fel a figyelmet, hogy olyankor az őket nevelő család van nehéz helyzetben, ezért a családon keresztül kell segíteni.</p>
      <p>Novák Katalin elmondta azt is, hogy az otthonteremtési program a gyermeküket egyedül nevelő szülők számára is elérhető; a csok igénybevevőinek 11 százaléka ilyen család, 2017-től pedig a bölcsődei, mini bölcsődei felvétel során az egyedülálló szülők gyermekei előnyt élveznek.</p>
      <p>Sulyok Tamás, az Alkotmánybíróság elnöke is arról beszélt, hogy a gyermeknek mindkét szülőhöz joga van, az erkölcsi felfogás és a társadalmi tapasztalat is ezt támasztja alá. A jogászoknak mindig figyelemmel kell lenniük a gyerekek érzelmi helyzetére – mondta. A gyermek érdeklődő, mindenkit szeret, vagy ha nem, azt megmondja, mert őszinte. Fontos, hogy a gyermekek jogai úgy érvényesüljenek, hogy ezeket az értékeket meg tudják őrizni felnőttkorukra – fogalmazott. Nem szabad elfeledkezni arról sem, hogy “a jog általában magától érvényesül a családi asztal mellett”, mert ha jó a családi légkör, az azzal jár, hogy a szabályokat követjük, a gyermeki jogokat pedig betartjuk. Ha pedig mégsem – folytatta -, akkor az államnak kell beavatkoznia a gyermeki jogok védelmében, ezt garantálja az alaptörvény, az egész jogrendszer és a nemzetközi egyezmények. Hozzátette: az Ab-hez gyermekjogi kérdésekben igen ritkán fordulnak, ami valószínűleg azt is jelenti, hogy alapvető rendszerbeli problémák nincsenek.</p>
      <p>Koltay András, a Nemzeti Közszolgálati Egyetem rektora is arra hívta fel a figyelmet, hogy nem azért vannak jogok, mert az ENSZ vagy az alkotmány listába szedte őket, hanem azért, mert az emberi méltóságból fakadnak, a jogi dokumentumok csak elismerik mindezt.</p>
      <p>Ezért nem a listát kell megtanítani a gyerekeknek, hanem olyan életet kell biztosítani nekik, ahol ezek a demokratikus reflexek automatikusan ivódnak beléjük – fogalmazott.</p>
      <p>Beszterczey András, a Református Egyház Szeretetszolgálati Irodájának vezetője szerint “a gyereknek jogában áll szeretve lenni”, és a természetes szülő-gyerek kapcsolat határozza meg, hogyan nő fel. Az egyházaknak nem az ítélkezés a dolguk, ha sérül valami a családban, hanem az a küldetésük és feladatuk, hogy ezekben a helyzetekben segítőként lépjenek melléjük, ezért működtet a református egyház például gyermekvédelmi szakellátást is – emelte ki.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-minden-varakozast-felulmul-a-csaladvedelmi-akcioterv-iranti-erdeklodes/">Minden várakozást felülmúl a családvédelmi akcióterv iránti érdeklődés</a>
        </li>
        <li>
          <a href="https://www.lokal.hu/2019-11-orban-balazs-a-kormany-mar-dolgozik-a-masodik-csaladvedelmi-akcioterv-elokeszitesen/">Orbán Balázs: A kormány már dolgozik a második családvédelmi akcióterv előkészítésén</a>
        </li>
        <li>
          <a href="https://www.lokal.hu/2019-11-folytatodik-a-csaladvedelmi-akcioterv/">Folytatódik a családvédelmi akcióterv</a>
        </li>
        <li>
          <a href="https://www.lokal.hu/2019-11-novak-katalin-a-noknek-is-van-helyuk-a-politikaban/">Novák Katalin: A nőknek is van helyük a politikában</a>
        </li>
        <li>
          <a href="https://www.lokal.hu/2019-11-tobb-szaz-milliard-forint-babavaro-hitelt-folyositottak-a-hazasparoknak/">Több száz milliárd forint babaváró hitelt folyósítottak a házaspároknak</a>
        </li>
      </ul>
    </article>
  </body>
</html>