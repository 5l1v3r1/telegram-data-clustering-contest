<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818547/%D8%B3%D8%A7%D8%B2%D9%85%D8%A7%D9%86-%D8%AF%D8%A7%D8%B1%D8%A7%D9%84%D9%82%D8%B1%D8%A2%D9%86-%D8%A7%D9%84%DA%A9%D8%B1%DB%8C%D9%85-%DB%B1%DB%B0%DB%B0-%D8%AC%D9%84%D8%AF-%D9%82%D8%B1%D8%A2%D9%86-%D8%A8%D9%87-%D9%85%D8%B5%D9%84%D8%A7%DB%8C-%D8%B4%D9%87%D8%B1%D8%B3%D8%AA%D8%A7%D9%86-%D9%82%D8%AF%D8%B3-%D8%A7%D9%87%D8%AF%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T14:22:57+00:00"/>
    <meta property="og:title" content="سازمان دارالقرآن الکریم ۱۰۰ جلد قرآن به مصلای شهرستان قدس اهدا کرد"/>
    <meta property="og:description" content="سازمان دارالقرآن الکریم در پی آنچه اقدامات هنجارشکنانه ایادی استکبار جهانی و فتنه‌گران در کشور، سوزاندن قرآن کریم و اهانت به ساحت مقدس کلام الهی و اماکن مذهبی، تخریب اموال عمومی و ایجاد ناامنی در برخی مناطق کشور عنوان کرده است، ضمن صدور بیانیه و محکوم کردن این اقدامات، یکصد جلد قرآن کریم به مصلای شهرستان قدس اهدا کرد."/>
  </head>
  <body>
    <article>
      <h1>سازمان دارالقرآن الکریم ۱۰۰ جلد قرآن به مصلای شهرستان قدس اهدا کرد</h1>
      <address>
        <time datetime="2019-11-19T14:22:57+00:00">19 Nov 2019, 14:22</time>
      </address>
      <p>سازمان دارالقرآن الکریم در پی آنچه اقدامات هنجارشکنانه ایادی استکبار جهانی و فتنه‌گران در کشور، سوزاندن قرآن کریم و اهانت به ساحت مقدس کلام الهی و اماکن مذهبی، تخریب اموال عمومی و ایجاد ناامنی در برخی مناطق کشور عنوان کرده است، ضمن صدور بیانیه و محکوم کردن این اقدامات، یکصد جلد قرآن کریم به مصلای شهرستان قدس اهدا کرد.</p>
      <p>به گزارش ایسنا، متن این بیانیه به شرح زیر است:</p>
      <p>بِسْمِ ٱللَّـهِ ٱلرَّحْمَـٰنِ ٱلرَّحِیمِ</p>
      <p>«إِنَّ ٱلْمُنَـٰفِقِینَ یُخَـٰدِعُونَ ٱللَّـهَ وَهُوَ خَـٰدِعُهُمْ»</p>
      <p>قرآن کریم- سوره مبارکه نساء- آیه شریفه ۱۴۲</p>
      <p>مجاهدت و پایداری دلیرمردانه ملت مسلمان و ولایت‌مدار میهن عزیزمان در برابر زیاده‌خواهی استکبار جهانی و صهیونیزم غاصب با تکیه بر گفتمان اصیل اسلامی «مقاومت» و به تأسی از مجاهدات درس‌آموز پیامبر عظیم الشأن اسلام(ص) در برابر کفر و الحاد، همواره سستی کاخ پوشالی استکبار و پیروزی خط مقاومت را به اثبات رسانده است. عجز و ناتوانی نظام سلطه و دشمنان قسم خورده استقلال و عظمت ملت مسلمان ایران که تلاش می‌کند تا با استفاده از شیوه‌های گوناگون از جمله تحریم‌های ظالمانه و تروریسم اقتصادی این سد فولادین را به لرزه درآورد، توطئه‌ای دیگر را رقم زد و بر آن شد که با به کارگیری پیاده‌نظام مغرض و منافق خود در داخل کشور و با سوار شدن بر موج مطالبات مردمی ناشی از مشکلات اقتصادی پیش آمده از رهگذر اقدامات ضدبشری دولت مستبد آمریکا، ضمن اخلال در مدیریت اقتصاد مقاومتی به ویژه هدفمندسازی حامل های انرژی، به عنوان راهکاری در مواجهه با استراتژی فشارهای حداکثری دشمن، مطالبات و اعتراضات عادی و آرام گروه‌هایی از مردم را به سمت هجمه‌ها و اقدامات ساختارشکنانه سوق دهد. بی‌شک آتش زدن اماکن عمومی و مراکز دولتی و خصوصی و اهانت به مساجد و علی الخصوص آتش زدن «قرآن کریم» کار مردم مسلمان این دیار نیست و چنین اقدامات شنیعی مخصوص فتنه طراحی شده از سوی مستکبرانی است که دست‌شان تا مرفق به خون این مردم مسلمان آغشته است. این حرکات و جریانات مذبوحانه، تلاشی شکست خورده برای جبران شکست سهمگین دولت مستبد و مستکبر امریکا در برابر مقاومت حداکثری این ملت مبارز و مقاوم در محاصره شدید اقتصادی و شکست ایادی آمریکا و رژیم صهیونیستی در عراق، سوریه، یمن و دیگر مناطق جهان است تا با تضعیف جبهه واحد حزب الله، الگو و امید بزرگ نهضت جهانی مقاومت و ام القرای جهان اسلام را به تسلیم وادارد. اما همان‌گونه که قرآن کریم وعده داده است: «إِنَّ ٱلَّذِینَ قَالُوا۟ رَبُّنَا ٱللَّـهُ ثُمَّ ٱسْتَقَـٰمُوا۟ تَتَنَزَّلُ عَلَیْهِمُ ٱلْمَلَـٰٓئِکَةُ أَلَّا تَخَافُوا۟ وَلَا تَحْزَنُوا۟ وَأَبْشِرُوا۟ بِٱلْجَنَّةِ ٱلَّتِی کُنتُمْ تُوعَدُونَ». (فصّلت/ ۳۰) آری! استقامت در مسیر حق به نصرت الهی مدد خواهد یافت و سرانجام پرچم آزادگی و استقلال‌طلبی بر فراز قله‌های رفیع فلاح و سعادت در سراسر گیتی به اهتزاز در خواهد آمد.</p>
      <p>سازمان دارالقرآن الکریم، همراه با جامعه قرآنی کشور و همگام با ملت هوشیار، آگاه و دشمن‌شناس، ضمن محکوم کردن فتنه اخیر، با آگاهی کامل از نقشه‌های فریبنده دشمنان اسلام و قرآن در این شرایط خطیر از آحاد ملت شریف ایران می‌خواهد همچون گذشته با سلاح بصیرت قرآنی و با دیده‌باز و رصد کامل شرایط کشور و با تبعیت محض از ولایت فقیه و حرکت در مسیر امام با کفایت و حکیم دوران و رهبر فرزانه، حضرت آیت الله العظمی خامنه‌ای (مدظله العالی) نظام مقدس جمهوری اسلامی ایران صیانت کرده و با جدا کردن صف خود از اشرار و منافقان مزدور استکبار از وارد آمدن هرگونه آسیبی به امنیت کشور به عنوان رکن مهم و اساسی در حفظ موجودیت و یکپارچگی جامعه اسلامی جلوگیری کنند. همچنین انتظار جامعه قرآنی کشور از سران محترم قوا و مسئولان اجرایی کشور آن است که با پیروی از رهنمودهای مقام معظم رهبری، همه مساعی خود را برای کاستن از آلام و سختی‌های وارد شده به مردم به ویژه در عرصه اقتصادی به کار گیرند و در اجرای تصمیمات و طرح‌های مرتبط با معیشت مردم، همه جوانب کارشناسی را رعایت کرده، رعایت حال مستمندان و مستضعفان را  ـ که ولی‌نعمتان انقلاب هستند ـ مورد توجه ویژه قرار دهند.</p>
      <p>انتهای پیام</p>
    </article>
  </body>
</html>