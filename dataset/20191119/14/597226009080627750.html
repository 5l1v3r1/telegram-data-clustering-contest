<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082032-yak-viglyadaye-zaraz-pdlatana-drka-na-pivzavodvskomu-shlyahoprovod-u-kremenchuc.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-19T14:33:00+00:00"/>
    <meta property="og:title" content="Як виглядає зараз підлатана дірка на пивзаводівському шляхопроводі у Кременчуці"/>
    <meta property="og:description" content=" Це поки що далеко не капремонт — на нього навіть не оголошували тендер Кременчуцькі комунальники з ШРБУ (шляхового ремонтно-будівельного управління) трохи підлатали головну дірку міста — на"/>
  </head>
  <body>
    <article>
      <h1>Як виглядає зараз підлатана дірка на пивзаводівському шляхопроводі у Кременчуці</h1>
      <address><time datetime="2019-11-19T14:33:00+00:00">19 Nov 2019, 14:33</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574159642_dyrka1.jpg"/>
      </figure>
      <p>
        <b>Це поки що далеко не капремонт — на нього навіть не оголошували тендер</b>
      </p>
      <p>Кременчуцькі комунальники з ШРБУ (шляхового ремонтно-будівельного управління) трохи підлатали головну дірку міста — на пивзаводівському шляхопроводі: поклали металеві перекриття. Дірка, як і раніше, загорожена — її оминає транспорт. На цьому шляховики й зупинилися.</p>
      <figure>
        <img src="https://www.telegraf.in.ua/uploads/posts/2019-11/1574159701_dyrka.jpg"/>
      </figure>
      <p>Департамент ЖКГ не називає ці роботи ремонтом, за визначенням ДЖКГ, це «превентивні роботи по недопущенню подальшого руйнування прогонової частини шляхопроводу по проспекту Свободи».</p>
      <blockquote>«При виконанні робіт використовуються спеціальні суміші та присадки для бетону, з ціллю його (шляхопроводу — ред.) підсилення,» - повідомили в ДЖКГ.</blockquote>
      <p>Раніше директор ЖККГ Іван Москалик заявляв, що до зими цього року <a href="https://www.telegraf.in.ua/kremenchug/10078345-proekt-na-drku-u-pivzavodvskomu-shlyahoprovod-robitimut-do-listopada.html">верхню частину мосту, де утворилася дірка, таки буде відновлено</a>.</p>
      <p>Що стосується капітального ремонту шляхопроводу, то на ці роботи ще не оголошувався тендер, лише замовили проєкт — про це ми довідалися із системи ProZorro. У травні ДЖКГ <a href="https://www.telegraf.in.ua/engine/go.php?url=Ly9wcm96b3Jyby5nb3YudWEvdGVuZGVyL1VBLTIwMTktMDUtMTQtMDAwNzU5LWI%3D">уклав договір на виконання проєктних робіт</a> — на суму 917 тис грн (на допороговій закупівлі, тобто тендер не проводився). Договір укладений 14 травня з ТОВ «Містшляхбуд». Нагадаємо, вартість робіт з капремонту шляхопроводу, за різними оцінками, складає 30-50 млн грн, проте остаточно стане відома після проєктування.</p>
      <figure>
        <img src="https://www.telegraf.in.ua/uploads/posts/2019-11/1574160352_vikonnannya-robt.jpg"/>
      </figure>
      <p>У планах ДЖКГ на жовтень — закупівля на суму 854 тис грн під назвою «Виконання робіт по об`єкту:«Капітальний ремонт шляхопроводу по проспекту Свободи в районі пивзаводу в м.Кременчуці» (теж допорогова сума на роботи). Проте звіт про закупівлю у ProZorro наразі не опублікований.</p>
      <blockquote>
        <a href="https://www.telegraf.in.ua/kremenchug/10081924-kremenchuck-komunalniki-pochali-schos-robiti-z-drkoyu-na-pivzavodvskomu-mostu.html">Кременчуцькі комунальники почали щось робити з діркою на пивзаводівському мосту</a>
      </blockquote>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>