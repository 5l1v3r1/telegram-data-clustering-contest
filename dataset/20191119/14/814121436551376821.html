<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/pilka-nozna/reprezentacja-polski/10271293/polska-gra-ze-slowenia-gdzie-ogladac-ostatni-mecz-tych-eliminacji.html"/>
    <meta property="og:site_name" content="Wprost"/>
    <meta property="article:published_time" content="2019-11-19T14:38:00+00:00"/>
    <meta property="og:title" content="Polska gra ze Słowenią. Gdzie oglądać ostatni mecz tych eliminacji?"/>
    <meta property="og:description" content="We wtorek 19 listopada w Warszawie na stadionie PGE Narodowym reprezentacja Polski zmierzy się z zespołem Słowenii. To trzeci zespół w tabeli naszej grupy i jeden z dwóch, które w trakcie tej kampanii urwały punkty Biało-czerwonym. Początek spotkania o 20:45."/>
  </head>
  <body>
    <article>
      <h1>Polska gra ze Słowenią. Gdzie oglądać ostatni mecz tych eliminacji?</h1>
      <address><time datetime="2019-11-19T14:38:00+00:00">19 Nov 2019, 14:38</time> by <a rel="author">WPROST.pl</a></address>
      <p>
        <b>We wtorek 19 listopada w Warszawie na stadionie PGE Narodowym reprezentacja Polski zmierzy się z zespołem Słowenii. To trzeci zespół w tabeli naszej grupy i jeden z dwóch, które w trakcie tej kampanii urwały punkty Biało-czerwonym. Początek spotkania o 20:45.</b>
      </p>
      <p>Po 9 meczach Polska wciąż zajmuje pierwsze miejsce w grupie. Z 22 punktami nie może być jednak pewna utrzymania tej pozycji, ponieważ druga Austria ma 19 punktów i swoje spotkanie gra z najsłabszą w stawce Łotwą (Łotysze nie mają na koncie nawet remisu – same porażki).</p>
      <p>Na trzecim miejscu naszej grupy plasuje się Słowenia, która z 14 punktami nie ma już szans na bezpośredni awans z grupy, jednak przy wyjątkowym szczęściu wciąż jeszcze może dostać się na Mistrzostwa Europy. By jednak dać sobie na to szansę, po prostu musi wygrać z Polską. Nasi przeciwnicy mają więc o co walczyć.</p>
      <p>Reprezentacja Polski z kolei gra nie tylko o ładne statystyki i dobrze wyglądające miejsce w tabeli. Przy sprzyjających wiatrach może nawet powalczyć o uprzywilejowaną pozycję podczas losowania grup Euro 2020. Jeżeli trafimy do pierwszego koszyka, na pewno unikniemy starcia z najsilniejszymi rywalami na pierwszym etapie turnieju. Aby jednak do tego doszło, swoje ostatnie mecze muszą zawalić Niemcy i Hiszpania.</p>
      <h3>Pożegnanie Łukasza Piszczka</h3>
      <p>Wtorkowy mecz ze Słowenią szczególnie duże znaczenie będzie mieć dla Łukasza Piszczka. W tym spotkaniu bowiem prawy obrońca reprezentacji po raz ostatni wybiegnie na boisko w biało-czerwonej koszulce reprezentacji Polski. Zawodnik już wcześniej zakończył reprezentacyjną karierę – teraz oficjalnie pożegna się z kibicami.</p>
      <h3>Polska – Słowenia. Gdzie oglądać</h3>
      <p>Starcie Polski ze Słowenią pokaże Telewizja Polska na antenie TVP1 i TVP Sport. Transmisję poprowadzi także Polsat Sport. W internecie mecz będzie do obejrzenia na darmowym portalu sport.tvp.pl.</p>
      <related>
        <h4>Czytaj także:</h4>
        <a href="https://biznes.wprost.pl/firmy-i-rynki/10270945/miala-konkurowac-z-nike-i-adidasem-manipulowala-wynikami-finansowymi.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>