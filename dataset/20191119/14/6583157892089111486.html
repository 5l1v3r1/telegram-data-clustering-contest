<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/obywatele-iranu-i-armenii-probowali-przekroczyc-granice-z-falszywymi-dokumentami/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T14:58:00+00:00"/>
    <meta property="og:title" content="Obywatele Iranu i Armenii próbowali przekroczyć granicę z fałszywymi dokumentami"/>
    <meta property="og:description" content="Funkcjonariusze z Nadbużańskiego Oddziału Straży Granicznej zatrzymali podczas odprawy granicznej obywateli Iranu i Armenii. Mężczyźni przedstawili do kontroli granicznej fałszywe wizy Schengen."/>
  </head>
  <body>
    <article>
      <h1>Obywatele Iranu i Armenii próbowali przekroczyć granicę z fałszywymi dokumentami</h1>
      <address>
        <time datetime="2019-11-19T14:58:00+00:00">19 Nov 2019, 14:58</time>
      </address>
      <p>
        <b>Funkcjonariusze z Nadbużańskiego Oddziału Straży Granicznej zatrzymali podczas odprawy granicznej obywateli Iranu i Armenii. Mężczyźni przedstawili do kontroli granicznej fałszywe wizy Schengen.</b>
      </p>
      <p>W minioną niedzielę na terenie kolejowego przejścia granicznego w Dorohusku, do odprawy granicznej na kierunku wjazdowym, stawiło się troje obywateli Iranu.</p>
      <p>Podczas kontroli granicznej funkcjonariusz straży granicznej, zauważył nieprawidłowości w dokumentach przedstawionych do odprawy. Jak się okazało, podróżni posługiwali się fałszywymi niemieckimi wizami Schengen.</p>
      <p>Kobieta oraz dwóch mężczyzn zostało zatrzymanych, w sprawie wszczęto postępowanie dotyczące posługiwania się przy kontroli granicznej fałszywymi dokumentami. Podróżnym wydano decyzję o odmowie wjazdu na terytorium Polski i przekazano ich ukraińskim służbom granicznym.</p>
      <p>Do podobnego zdarzenia doszło również w ubiegłym tygodniu w Dołhobyczowie. Tam do odprawy granicznej na kierunku wjazdowym do Polski, stawił się obywatel Armenii. Mężczyzna przedstawił do kontroli granicznej fałszywą wizę Schengen. W tym przypadku podróżny został również zatrzymany i przekazany stronie ukraińskiej.</p>
      <p>(fot. Straż Graniczna)</p>
    </article>
  </body>
</html>