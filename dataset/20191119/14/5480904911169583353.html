<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-silnicich-loni-zemrelo-113-chodcu-ohrozeni-jsou-hlavne-v-noci/1822862?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T14:25:00+00:00"/>
    <meta property="og:title" content="Na silnicích loni zemřelo 113 chodců, ohrožení jsou hlavně v noci"/>
    <meta property="og:description" content="Praha - Při nehodách na silnicích loni zemřelo 113 chodců, o rok dříve to bylo 101. Ohrožení jsou především v noci, kdy se každoročně stává většina těchto nehod. Uvedla to platforma Vize 0, která sdružuje subjekty zabývající se bezpečností provozu. Chodci mají na silnicích mimo obec povinnost používat reflexní prvky, v případě jejich nedodržení jim hrozí pokuta i problémy s pojišťovnami."/>
  </head>
  <body>
    <article>
      <h1>Na silnicích loni zemřelo 113 chodců, ohrožení jsou hlavně v noci</h1>
      <address><time datetime="2019-11-19T14:25:00+00:00">19 Nov 2019, 14:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Při nehodách na silnicích loni zemřelo 113 chodců, o rok dříve to bylo 101. Ohrožení jsou především v noci, kdy se každoročně stává většina těchto nehod. Uvedla to platforma Vize 0, která sdružuje subjekty zabývající se bezpečností provozu. Chodci mají na silnicích mimo obec povinnost používat reflexní prvky, v případě jejich nedodržení jim hrozí pokuta i problémy s pojišťovnami.</p>
      <p>Zatímco celkově při všech dopravních nehodách zemřelo za noci či ve dne za zhoršené viditelnosti 216, tedy 38 procent z celkového počtu 565 obětí dopravních nehod, u tragických nehod chodců je statistika opačná. Přes 59 procent z nich se stalo při snížené viditelnosti, upozornil Roman Budský z platformy. Týká se to přitom téměř všech věkových generací. Nejmladšímu usmrcenému chodci za tmy bylo 19, nejstaršímu 84 let.</p>
      <p>Nadprůměrně nebezpečné jsou pro chodce zejména zimní měsíce roku, kdy je častěji tma. V letech 2006-2016 od listopadu do března umíralo 54 procent z celkového ročního počtu usmrcených chodců.</p>
      <p>Chodci jsou kvůli těmto případům povinni podle zákona mimo obec používat reflexní doplňky. Ty jsou podle Budského důležité nejen v noci, ale i za dne při snížené viditelnosti. "Snížená viditelnost, to není jen tma, ale také například za svítání, soumraku, ve dne za deště, mlhy, sněžení. Zkrátka vždy, kdy účastníci silničního provozu dostatečně zřetelně nerozeznají jiná vozidla, osoby, zvířata nebo předměty na silnici," uvedl.</p>
      <p>Podle Budského řidiči nejlépe vnímají chodce s reflexními doplňky umístěnými na pohyblivých částech těla, tedy například nad zápěstím, a to směrem ke středu vozovky. Na pohybující se světélkující body reagují zhruba třikrát dříve než na reflexní plošky staticky umístěné například na trupu. "Za nejlepší barvu reflexních doplňků lze považovat zářivě žlutou se zelenkavým odstínem, případně jasně červenou, červenooranžovou nebo oranžovou," dodal Budský.</p>
      <p>Podle Besipu lze chodce v reflexním oblečení vidět na vzdálenost 200 metrů. Naopak například u modré barvy je reakční vzdálenost 18 metrů.</p>
      <p>Za nedodržení této povinnosti chodcům hrozí pokuta až 2000 korun. Vedle toho mohou mít i problémy s pojišťovnami, ty totiž zjišťují, zda použití reflexních prvků může nehodu ovlivnit. "Pokud zjistíme, že ani jejich použití by průběh nehody neovlivnilo, nebudeme vůči chodci uplatňovat žádné postihy. Ale v případě prokázání spoluviny nebo zavinění ze strany chodce bychom mohli přikročit ke krácení vyplacené částky," uvedl Milan Káňa z pojišťovny Kooperativa.</p>
      <p>Podle statistik zemřelo od roku 2005 do loňska na silnicích 1970 chodců. Přes 58 procent z těchto nehod se stalo v noci.</p>
    </article>
  </body>
</html>