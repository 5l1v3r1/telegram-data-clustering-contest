<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Seksskandal-zasenchva-Brekzit-915066"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T14:28:00+00:00"/>
    <meta property="og:title" content="Сексскандал засенчва Брекзит"/>
    <meta property="og:description" content="Обединеното кралство е затънало в Брекзит повече от три години и на хората все по-малко им се слуша ..."/>
  </head>
  <body>
    <article>
      <h1>Сексскандал засенчва Брекзит</h1>
      <address>
        <time datetime="2019-11-19T14:28:00+00:00">19 Nov 2019, 14:28</time>
      </address>
      <p>Обединеното кралство е затънало в Брекзит повече от три години и на хората все по-малко им се слуша за безкрайната сага.</p>
      <p>В светлината на това може да се очаква истории за бизнесдама на име Дженифър Аркури, с която се смята, че премиерът Борис Джонсън е имал афера, да обсебят заглавните страници, особено по време на предизборна кампания. При нормални обстоятелства щеше да е така. Но във Великобритания има само една голяма история, за която всички в момента говорят.</p>
      <p>В събота вечер принц Андрю даде скандално интервю пред Би Би Си за връзката му с обвинения за сексуални злоупотреби милиардер Джефри Епстийн, който се самоуби, докато чакаше съдебния процес.</p>
      <p>Херцогът на Йорк определи престъпленията на Епстийн като "непристойни“, след което се оправда, че просто искал да бъде учтив и определението му е наивно за сексуален престъпник.</p>
      <p>Обвинителката на Епстийн твърди, че била принудена да прави секс с принца в Лондон през 2001 г., когато е била на 17 години, а после още два пъти в Ню Йорк и на частен остров на Епстийн на Карибите. Принцът отрича обвиненията и заяви, че е готов да даде показания пред правосъдието при подходящите обстоятелства. Алибито му, поне за първата вечер е, че бил на пица с дъщеря си.</p>
      <p>Интервюто беше шанс за херцога да изчисти името си, но той се провали, коментират кралските кореспонденти. Скандалът стана още по-голям, след като британски таблоиди разкриха, че кралица Елизабет II е била наясно с това, което синът й се кани да разкаже, съобщава bTV.</p>
      <p>Три дни след разразилата се буря, нова обвинителка на Епстийн заяви, че е преживяла "ужасно и продължително сексуално посегателство“ и призова принц Андрю да сподели информация за бившия си приятел.</p>
      <p>Небивалият интерес е разбираем, а обвиненията са много сериозни. Човек със силата и влиянието, което само син на кралицата може да има, дава необмислени отговори в интервю, заснето в Бъкингамския дворец. Историята е огромна и заслужава широко отразяване.</p>
      <p>Трудно е обаче всичко това да бъде извадено от контекста на поредните предсрочни избори в Обединеното кралство. От началото на кампанията и премиерът Борис Джонсън, и лидерът на опозицията Джереми Корбин се опитват да избегнат дебата за единствения най-важен въпрос, пред който е изправена страната днес – Брекзит.</p>
      <p>Вместо това се говори за работни места и заплати, без много подробности откъде всъщност ще дойдат парите.</p>
      <p>Обикновено предизборните кампании са време, в което лидерите искат възможно най-много медийно отразяване, за да продадат визията си за бъдещето на нацията. В деликатния момент, в който и двете страни все още обмислят какво точно да продадат, кралският скандал е добре дошъл за задоволяване на воайорството на публиката. И изглежда, че обществеността е напълно щастлива, че се разсейва от досадата на Брекзит.</p>
      <p>Поне за седмица или две. Защото, съвсем по британски, сериозните дебати и сериозните решения продължават да предстоят.</p>
    </article>
  </body>
</html>