<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818542/%D8%B3%D8%AA%D8%A7%D8%AF%D9%87%D8%A7%DB%8C-%D9%BE%D8%A7%DB%8C%D8%B4-%D8%AD%D9%85%D9%84-%D9%88%D9%86%D9%82%D9%84-%D8%A7%D8%B3%D8%AA%D8%A7%D9%86-%D9%87%D8%A7-%D9%86%D8%B8%D8%A7%D8%B1%D8%AA-%D8%A8%D8%B1-%D9%86%D8%B1%D8%AE-%DA%A9%D8%B1%D8%A7%DB%8C%D9%87-%D8%AE%D8%AF%D9%85%D8%A7%D8%AA-%D8%AD%D9%85%D9%84-%D9%88%D9%86%D9%82%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-19T14:01:34+00:00"/>
    <meta property="og:title" content="ستادهای پایش حمل‌ونقل استان‌ها نظارت بر نرخ کرایه خدمات حمل‌ونقل عمومی را به عمل آورند"/>
    <meta property="og:description" content="معاون عمران و توسعه امور شهری و روستایی وزیر کشور بر نظارت ستادهای پایش حمل و نقل استانی بر نرخ کرایه خدمات ناوگان حمل و نقل عمومی شهری و به حداکثر رساندن ظرفیت جابه‌جایی این ناوگان از سوی مدیریت شهری تاکید نمود."/>
  </head>
  <body>
    <article>
      <h6 class="kicker">جمالی نژاد معاون عمرانی وزیر کشور:</h6>
      <h1>ستادهای پایش حمل‌ونقل استان‌ها نظارت بر نرخ کرایه خدمات حمل‌ونقل عمومی را به عمل آورند</h1>
      <address>
        <time datetime="2019-11-19T14:01:34+00:00">19 Nov 2019, 14:01</time>
      </address>
      <p>معاون عمران و توسعه امور شهری و روستایی وزیر کشور بر نظارت ستادهای پایش حمل و نقل استانی بر نرخ کرایه خدمات ناوگان حمل و نقل عمومی شهری و به حداکثر رساندن ظرفیت جابه‌جایی این ناوگان از سوی مدیریت شهری تاکید نمود.</p>
      <p>به گزارش ایسنا،‌ مهدی جمالی نژاد که ۲۸ آبان بصورت ویدیوکنفرانس در نشست مشترک ستاد پایش حمل و نقل شهری وزارت کشور و ستادهای پایش استانها سخن می گفت، با بیان اینکه از زمان اجرای طرح سهمیه بندی سوخت بنزین، ستاد پایش حمل و نقل شهری در وزارت کشور و متناظر آن ستادهایی در استانها تشکیل شده، گفت: وظیفه اصلی ستاد پایش حمل ونقل شهری در وزارت کشور، پایش مستمر وضعیت سامانه های حمل و نقل عمومی شهری و در صورت لزوم پیشنهاد بسته های حمایتی است.</p>
      <p>وی همچنین از برنامه ریزی های صورت گرفته در وزارت کشور برای تعریف بسته حمایتی از رانندگان حمل و نقل عمومی شهری و توسعه حمل و نقل عمومی شهری خبر داد.</p>
      <p>وی با اشاره به تشکیل مستمر ستاد پایش سامانه های حمل ونقل شهری استان ها به ریاست معاونین هماهنگی امور عمرانی استانداری ها و با عضویت تمامی نهادهای عمومی و دولتی ذیربط از جمله شهرداریها و پلیس راهورناجا، از اعضای این ستادها خواست تا ضمن بررسی وضعیت استانها، نظارت های لازم را بر وضعیت حمل و نقل شهری استانها به عمل آورند و مسایل و مشکلات را به ستاد وزارت کشور منعکس نمایند.</p>
      <p>وی افزود: بر اساس گزارش های دریافتی از استانها که به تایید ستاد پایش سامانه های حمل و نقل شهری رسیده باشد و با توجه به نیازهای استان ها، تصمیمات لازم اتخاذ و ابلاغ خواهد شد.</p>
      <p>معاون عمران و توسعه امور شهری و روستایی وزیرکشور ادامه داد: بر اساس مصوبه ستادپایش حمل و نقل شهری در وزارت کشور، نرخ کرایه ناوگان بار و مسافر شهری اعم از وانت بار، اتوبوس، مینی بوس، تاکسی و تاکسی های اینترنتی تا اطلاع ثانوی هیچ تغییری نخواهد داشت و شهرداریها، فرمانداریها و استانداریها وظیفه نظارت بر این امر را عهده دار می باشند.</p>
      <p>وی همچنین با اشاره به افزایش تقاضا برای مصرف سوخت CNG از ستادهای پایش استان ها خواست تا برنامه ریزی های لازم را به منظور بهره گیری حداکثری از این سوخت با هماهنگی مسوولان استانی ذیربط به عمل آورند.</p>
      <p>جمالی نژاد همچنین اظهار کرد: کمیته ای ویژه متشکل از سازمان های حمل و نقل شهرداریها و پلیس راهور در مراکز کنترل ترافیک مستقر شده و مقرر شده درصورت هرگونه تجمع مسافر در ایستگاهها و مبادی ورودی و خروجی شهرها، ناوگان عمومی متناسب با مسافرین به این نقاط اعزام گردد و گشت های بازرسی تاکسیرانی و اتوبوس رانی مستمراً در شهرها حضور و فعالیت داشته باشند.</p>
      <p>به گزارش پایگاه اطلاع رسانی وزارت کشور، وی ضمن اشاره به در نظر گرفتن سهمیه های جدید در آینده، از معاونان عمرانی استانداری ها به عنوان روسای ستادهای پایش حمل و نقل استانها خواست تا اطلاع رسانی لازم را در خصوص تصمیمات ابلاغی مرتبط با طرح سهمیه بندی سوخت بنزین به طور دقیق و دراسرع وقت به زیرمجموعه استانی اعم از شهرداری ها و فرمانداری ها و ... از طریق بهره گیری از رسانه های محلی و استانی انجام دهند.</p>
      <p>انتهای پیام</p>
    </article>
  </body>
</html>