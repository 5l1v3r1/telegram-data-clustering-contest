<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/update-locomotiva-unui-tren-de-calatori-care-circula-pe-ruta-brasov-budapesta-a-deraiat-in-judetul-arad-nu-sunt-victime-1922405919002019111419174879"/>
    <meta property="og:site_name" content="News.ro"/>
    <meta property="article:published_time" content="2019-11-19T14:59:00+00:00"/>
    <meta property="og:title" content="UPDATE - Locomotiva unui tren de călători care circulă pe ruta Braşov - Budapesta a deraiat în judeţul Arad; nu sunt victime"/>
    <meta property="og:description" content="Locomotiva unui tren de călători care circulă pe ruta Braşov - Budapesta a deraiat, marţi, în apropierea staţiei Bârzvana din judeţul Arad, traficul feroviar fiind blocat. În urma incidentului nu au fost înregistrate victime. Circulaţia a trei trenuri este modificată, în urma incidentului, spun reprezentanţii CFR Călători."/>
  </head>
  <body>
    <article>
      <h1>UPDATE - Locomotiva unui tren de călători care circulă pe ruta Braşov - Budapesta a deraiat în judeţul Arad; nu sunt victime</h1>
      <address><time datetime="2019-11-19T14:59:00+00:00">19 Nov 2019, 14:59</time> by <a rel="author">News.ro</a></address>
      <p>
        <b>Locomotiva unui tren de călători care circulă pe ruta Braşov - Budapesta a deraiat, marţi, în apropierea staţiei Bârzvana din judeţul Arad, traficul feroviar fiind blocat. În urma incidentului nu au fost înregistrate victime. Circulaţia a trei trenuri este modificată, în urma incidentului, spun reprezentanţii CFR Călători.</b>
      </p>
      <p>Centrul INFOTRAFIC al Poliţiei Române informează că traficul feroviar este întrerupt pe magistrala 200, la intrarea în staţia CF Bîrzava, unde locomotiva unui tren de călători, care circulă pe relaţia Braşov - Budapesta, a deraiat în linie curentă.</p>
      <p>Evenimentul nu s-a soldat cu victime, arată sursa citată.</p>
      <p>Circulaţia feroviară este oprită pentru a se efectua cercetarea la faţa locului.</p>
      <p>Reprezentanţii CFR Călători au transmis că, în urma "deranjamentului feroviar" de la Bârzava, circulaţia unor trenuri este modificată.</p>
      <p>Astfel, trenul IR 74 Braşov - Budapesta Keleti se va anula pe distanţa Bârzava - Arad, călătorii vor fi transbordaţi cu mijloace auto între staţiile Bârzava - Arad. În staţia Arad se va forma un tren suplimentar care va circula pe distanţa Arad - Budapesta Keleti.</p>
      <p>Totodată, trenul IR 75 Budapesta Keleti - Braşov se va anula pe distanţa Arad - Braşov, călătorii vor fi transbordaţi cu mijloace auto între staţiile Arad – Batuţa H.m. Din staţia Batuţa H.m. se va forma un tren suplimentar care va circula între staţiile Batuţa – Braşov în trasa trenului trenului IR 75.</p>
      <p>Trenul IR 1766 Timişoara Nord – Iaşi se va anula pe distanţa Arad - Simeria - Cluj-Napoca. Trenul va circula pe rută deviată: Timişoara Nord - Arad - Oradea - Cluj-Napoca - Suceava - Iaşi.</p>
      <p>"Cauzele care au generat deranjamentul de trafic de la intrarea în staţia Bârzava urmeaza sa fie stabilite de catre o comisie de cercetare care se află la faţa locului", arată CFR Călători.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>