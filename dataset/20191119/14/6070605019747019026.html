<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Ajuntament-Barcelona-informes-prendre-Hermitage_0_2346965431.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:35:16+00:00"/>
    <meta property="og:title" content="L'Ajuntament de Barcelona tindrà els informes per prendre una decisió sobre l'Hermitage abans d'acabar l'any"/>
    <meta property="og:description" content="El regidor de Cultura, Joan Subirats, té dubtes sobre la qualitat cultural del projecte del museu"/>
  </head>
  <body>
    <article>
      <h1>L'Ajuntament de Barcelona tindrà els informes per prendre una decisió sobre l'Hermitage abans d'acabar l'any</h1>
      <h2>El regidor de Cultura, Joan Subirats, té dubtes sobre la qualitat cultural del projecte del museu</h2>
      <address>
        <time datetime="2019-11-19T14:35:16+00:00">19 Nov 2019, 14:35</time>
      </address>
      <p>L'Ajuntament de Barcelona tindrà els informes per prendre una decisió sobre la instal·lació d'una franquícia del museu rus Hermitage a la ciutat abans d'acabar l'any. El tinent d'alcaldia de l'àrea de Cultura, Joan Subirats, ha reconegut que tenen dubtes sobre la qualitat cultural del projecte, i també sobre el seu impacte urbanístic, econòmic i en la mobilitat. És per això que s'han encarregat quatre informes que hauran de servir per decidir finalment si s'aposta o no per aquest equipament. La comissió de Drets Socials, Cultura i Esports ha aprovat una iniciativa de BCN pel Canvi que expressa el "suport inicial" al projecte i insta el govern municipal a "extremar la diligència en la tramitació del projecte" en la mesura que els informes siguin favorables. Hi han votat a favor tots els grups menys ERC, que s'ha abstingut.</p>
      <p>
        <a href="https://www.ara.cat/cultura/Veins-entitats-Barceloneta-Gotic-Hermitage_0_2275572545.html">Veïns i entitats de la Barceloneta i el Gòtic reclamen la retirada del projecte de l'Hermitage</a>
      </p>
      <p>Subirats ha remarcat que "suposar" que aquest projecte millorarà l'espai públic "és molt suposar". També ha afirmat que el passeig Joan de Borbó ja està molt col·lapsat en l'àmbit circulatori i que hi ha precedents de franquícies anteriors de l'Hermitage que no han acabat bé i han necessitat recursos públics. És per tot plegat que l'Ajuntament està a l'espera de quatre informes: un de cultural, un d'urbanístic, un sobre mobilitat i un d'econòmic.<br/><br/>En tot cas, Subirats ha avançat que els grups de govern votarien a favor de la iniciativa perquè no s'oposen a la instal·lació de l'Hermitage si es tracta d'un "producte de qualitat i que té els avals i garanties suficients". "El que no farem és dir que sí al projecte i d'aquí dos dies discutir per què, dels 16.000 metres quadrats, n'hi ha menys de 4.000 destinats a exhibició i la resta són sales de lloguer, restaurants i botigues", ha advertit.<br/><br/>L'exconseller de Cultura Ferran Mascarell ha instat el govern municipal a prendre una decisió ràpidament, perquè trigar tant a pronunciar-se és "negatiu", ha dit, per al "prestigi" de Barcelona.</p>
    </article>
  </body>
</html>