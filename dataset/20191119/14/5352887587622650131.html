<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/vaiko-liga---isbandymas-visai-seimai-1750749/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T14:01:00+00:00"/>
    <meta property="og:title" content="Vaiko liga - išbandymas visai šeimai"/>
    <meta property="og:description" content="Reklama"/>
  </head>
  <body>
    <article>
      <h1>Vaiko liga - išbandymas visai šeimai</h1>
      <address><time datetime="2019-11-19T14:01:00+00:00">19 Nov 2019, 14:01</time> by <a rel="author" href="https://www.ve.lt/autoriai/virginija-kesmine/" target="_blank">Virginija KESMINĖ</a></address>
      <p>Reklama</p>
      <p>
        <b>Pastaraisiais metais kasmet Lietuvoje diagnozuojama apie 100 naujų vaikų susirgimo I tipo cukriniu diabetu atvejų. Klaipėdos krašte per 10 šių metų mėnesių cukrinis diabetas buvo diagnozuotas jau 21 vaikui. Medikai atkreipia dėmesį, kad po šiais skaičiais slepiasi diabeto paliestų šeimų išgyvenimai.</b>
      </p>
      <p>Praėjusią savaitę pasaulyje buvo minima Diabeto diena. Atgimimo aikštėje susibūrė sergantieji, jų artimieji, draugai, bendraklasiai ir sergančiuosius palaikantys žmonės.</p>
      <p>Renginyje su auklėtiniais ir kolegėmis dalyvavusi "Sendvario" progimnazijos pradinių klasių mokytoja Ramunė pasakojo, kad prieš trejus metus teko mokyti mergaitę, sergančią cukriniu diabetu. Šiuo metu klasėje tokių vaikų nėra, tačiau visi jie atėjo palaikyti sergančiųjų.</p>
      <p>"Su šia liga teko susidurti iš labai arti, dėl to su klase pradėjome kalbėti, kas tai yra. Trečiokėliai prasitarė, kad jų šeimose yra sergančiųjų diabetu. Visi suprantame, kad nė vienas neapsaugotas nuo šios ligos, todėl čia atėjome", - sakė mokytoja.</p>
      <p>Klaipėdietės Astos sūnui pirmo tipo cukrinis diabetas buvo diagnozuotas berniukui pradėjus eiti į pirmą klasę. Liga tapo iššūkiu visai šeimai.</p>
      <p>"Iš pradžių yra sunku priimti, kad tai liga, kad ji yra nepagydoma. Buvo šokas ne tik mums, tėvams, bet ir seneliams. Vaikų ligoninėje yra labai geri specialistai, kurie padeda, pataria, pamoko, kaip elgtis. Pamažu visko išmoksti. Su liga reikia susigyventi, priimti ją kaip gyvenimo būdą", - mintimis dalijosi pašnekovė.</p>
      <p>Reklama</p>
      <p>Mama neslėpė, kad susirgus vaikui teko pačiai daug ko išmokti.</p>
      <p>"Viską išbandai ant savęs. Žinoma, ligoninėje gali tik palaikyti, priminti, kad jis pats turi durtis pirštus. Bet grįžus namo tenka viską daryti kartu, kad vaikui būtų drąsiau - ne tik pirštus durtis, bet ir leistis insuliną. Esame kažkada ir specialų kateterį įsišovę sau, kad žinotume tą jausmą, ką tai reiškia. Viską darėme solidariai su vaiku, kad jis nesijaustų vienišas, nusivylęs, tai buvo žaidimo forma, kad vaikas įprastų prie režimo", - pasakojo Asta.</p>
      <p>Pasak pašnekovės, šiuo metu sūnui jau keturiolika metų. Jam augant atsiranda vis naujų klausimų, nes keičiasi kūno masė, todėl reikia koreguoti ir insulino dozes. Tačiau dalis atsakomybės už ligos priežiūrą jau perkelta ant paties paauglio pečių.</p>
      <h3>Sulaukė paramos</h3>
      <p>Vaikų, sergančių cukriniu diabetu, klubo "Smalsučiai" vadovė Ina Juotkienė džiaugėsi, kad renginyje sulaukta ne tik gausaus bendraminčių būrio, bet ir gražios bei labai svarbios uostamiesčio verslininkų dovanos.</p>
      <p>Išreikšdami palaikymą sergantiesiems, Klaipėdos uosto krovos kompanijų vadovai, Lietuvos jūrų krovos kompanijų asociacijos nariai klubui "Smalsučiai" įteikė 10 tūkst. eurų paramos čekį.</p>
      <p>20 metų veiklos jubiliejų šiemet mininčios Lietuvos jūrų krovos kompanijų asociacijos prezidentas Vidmantas Dambrauskas pabrėžė, kad asociacija jaučiasi socialiai atsakinga už visuomenę, kurioje gyvena, ir nori būti jos dalis.</p>
      <p>Reklama</p>
      <p>"Įprasmindami savo veiklos sukaktį šiemet paramą skyrėme vaikams, sergantiems 1 tipo cukriniu diabetu. Suvokdami šios sudėtingos ir klastingos ligos pasekmes bei rimtumą, norime prisidėti prie sergančių vaikų gyvenimo kokybės gerinimo", - kalbėjo V. Dambrauskas.</p>
      <p>I. Juotkienė sakė, kad už pusę verslininkų paaukotos sumos bus nupirkta "Libre" nuolatinės cukraus kiekio kraujyje stebėsenos jutiklių. Jie padeda išvengti nuolatinio pirštų badymo. Vienas toks jutiklis veikia dvi savaites. Jie bus dalijami ką tik I tipo cukrinio diabeto diagnozę išgirdusiems vaikams Klaipėdos regione.</p>
      <p>Likusi suma bus panaudota informacijos sklaidai šviečiant visuomenę apie cukrinį diabetą ir padėti Klaipėdos vaikų ligoninės diabetinės pėdos kabinetui įsigyti reikalingų priemonių.</p>
      <h3>Dirba diabeto komanda</h3>
      <p>Klaipėdos vaikų ligoninėje diabeto komandą sudaro gydytoja vaikų endokrinologė ir trys slaugytojos-diabetologės.</p>
      <p>Specialioje klasėje mokoma nuskaityti ir analizuoti gliukomačių, insulino pompų duomenis, naudojami mokomieji insulino pompų kateteriai, mokomieji penai, adatėlės, dirbtinis pilvukas, gliukomačiai ir žaidimų kampelis, leidžiantis nors trumpam atitraukti dėmesį nuo ligos.</p>
      <p>Nuo 2015 metų, pasikeitus įstatymui dėl pompų skyrimo, vėl mokomi pacientai, kuriems paskirta insulino terapija naudojant pompą. Kojų priežiūros paslaugos atliekamos Konsultacinės poliklinikos procedūrų kabinete, kuriame yra visa reikalinga įranga. Slaugytoja-diabetologė sutvarko pėdas ir sergančiuosius moko kojų priežiūros ypatumų.</p>
      <p>Reklama</p>
      <p>Po mokymo pacientai būna paruošti gyventi kiek pasikeitusį, bet visavertį kokybišką gyvenimą.</p>
      <p>Klaipėdiečiai Ina ir Darius Juotkai siekia, kad būtų paruoštas ir pradėtas įgyvendinti lėtinėmis ligomis sergančių vaikų priežiūros ugdymo įstaigose įstatymo modelis. Šiuo metu pagal galiojančius įstatymus lėtinėmis ligomis sergančių vaikų gali net nepriimti į darželius, nes darželyje negalima turėti medikamentų, nors I tipo diabetu sergantys vaikai privalo turėti insulino.</p>
      <p>Lapkričio 14-oji - Frederiko Bantingo (Frederik Banting), kuris kartu su Čarlzu Bestu (Charles Best) atrado būdą insulinui gaminti, gimtadienis. F. Bantingas pirmą kartą išgelbėjo diabetu sergantį 14-metį, suleisdamas jam insulino. 1923 m. jam už tai suteikta Nobelio premija.</p>
      <figure>
        <img src="https://www.ve.lt/uploads/img/000001/an64_2.jpg"/>
      </figure>
      <p>TIKSLAS. Klaipėdiečiai Ina ir Darius Juotkai siekia, kad būtų paruoštas ir pradėtas įgyvendinti lėtinėmis ligomis sergančių vaikų priežiūros ugdymo įstaigose įstatymo modelis. Šiuo metu pagal galiojančius įstatymus lėtinėmis ligomis sergančių vaikų gali net nepriimti į darželius, nes darželyje negalima turėti medikamentų, nors I tipo diabetu sergantys vaikai privalo turėti insulino.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/klaipedoje-minejo-pasauline-diabeto-diena-1749788/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/daugybe-serganciu-diabetu-to-net-nezino-rezultatai-galimi-vos-po-vieno-kraujo-tyrimo-1749384/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/civilizacijos-liga---cukrinis-diabetas---paliecia-vis-jaunesnius-zmones-1749055/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/kviecia-kartu-mineti-diabeto-diena-1748919/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/mums-ne-geda---sako-iveike-ne-tik-hoverla-bet-ir-save-1745311/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/diabeto-iq---pagalba-sergantiems-cukriniu-diabetu-1740086/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/ina-ir-darius-juotkai-stengiames-sklaidyti-mitus-apie-diabeta-1674457/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/susigyventi-su-liga-mokesi-stovykloje-1649781/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>