<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%ce%bc%ce%ad%cf%81%ce%b1-%ce%b5%ce%bd%cf%8c%cf%80%ce%bb%cf%89%ce%bd-%ce%b4%cf%85%ce%bd%ce%ac%ce%bc%ce%b5%cf%89%ce%bd-%ce%b1%ce%bd%ce%b1%ce%bb%cf%85%cf%84%ce%b9%ce%ba%ce%ac-%ce%bf%ce%b9-%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T14:47:53+00:00"/>
    <meta property="og:title" content="Ημέρα Ενόπλων Δυνάμεων: Αναλυτικά οι εκδηλώσεις"/>
    <meta property="og:description" content="Τις εκδηλώσεις που θα πραγματοποιηθούν στην Αθήνα με την ευκαιρία του εορτασμού της Ημέρας των Ενόπλων Δυνάμεων που συμπίπτει με τα Εισόδια της Θεοτόκου ανακοίνωσε το ΓΕΕΘΑ."/>
  </head>
  <body>
    <article>
      <h1>Ημέρα Ενόπλων Δυνάμεων: Αναλυτικά οι εκδηλώσεις</h1>
      <address>
        <time datetime="2019-11-19T14:47:53+00:00">19 Nov 2019, 14:47</time>
      </address>
      <p>
        <b>Τις εκδηλώσεις που θα πραγματοποιηθούν στην Αθήνα με την ευκαιρία του εορτασμού της Ημέρας των Ενόπλων Δυνάμεων που συμπίπτει με τα Εισόδια της Θεοτόκου ανακοίνωσε το ΓΕΕΘΑ.</b>
      </p>
      <p>Την 08:00 π.μ. θα πραγματοποιηθεί επίσημη έπαρση της ελληνικής σημαίας, στον ιερό Βράχο της Ακρόπολης, την 10:30, θα τελεστεί δοξολογία στον καθεδρικό ιερό ναό Αθηνών, προεξάρχοντος του Αρχιεπισκόπου Αθηνών και Πάσης Ελλάδος, κ. Ιερώνυμου Β’, παρουσία του Προέδρου της Δημοκρατίας κ. Προκοπίου Παυλόπουλου και θα ακολουθήσει ομιλία από την κ. Κωνσταντίνα Ε. Μπότσιου, αναπληρώτρια καθηγήτρια στο τμήμα Πολιτικής Επιστήμης και Διεθνών Σχέσεων του πανεπιστημίου Πελοποννήσου, την 11:30 ο πρόεδρος της Δημοκρατίας θα καταθέσει στεφάνι στο μνημείο του Αγνώστου Στρατιώτη.</p>
      <p>Μετά την κατάθεση στεφάνου θα πραγματοποιηθούν μουσικά δρώμενα από τις μουσικές μπάντες των Ενόπλων Δυνάμεων:</p>
      <p>Στην οδό Διονυσίου Αρεοπαγίτου, από τη στρατιωτική μπάντα του Στρατού Ξηράς, στον πεζόδρομο της οδού Ερμού, από τη στρατιωτική μπάντα της Πολεμικής Αεροπορίας και στον Πειραιά, από τη στρατιωτική μπάντα του Πολεμικού Ναυτικού.</p>
      <p>Οι εκδηλώσεις θα ολοκληρωθούν την 17:11 μ.μ. με την υποστολή της ελληνικής σημαίας στον Ιερό Βράχο της Ακρόπολης.</p>
      <p>Περαιτέρω την Κυριακή 24 Νοεμβρίου θα πραγματοποιηθούν βιωματικές- διαδραστικές αθλητικές δράσεις στο Παναθηναϊκό Στάδιο από 09:30 π.μ. έως και 13:30 μ.μ., για τα παιδιά του στρατιωτικού και πολιτικού προσωπικού του ΥΠΕΘΑ, ηλικίας από 8 έως 15 ετών. Οι δράσεις τελούν υπό την αιγίδα της γραμματείας ΑΣΑΕΔ (Ανώτατο Συμβούλιο Αθλητισμού Ενόπλων Δυνάμεων) σε συνεργασία με την Ελληνική Ολυμπιακή Επιτροπή και την Εθνική Ολυμπιακή Ακαδημία.</p>
      <p>Υπενθυμίζεται ότι από χθες έως την Παρασκευή 22 Νοεμβρίου το Πολεμικό Μουσείο φιλοξενεί έκθεση σχετικά με την ιστορία των τριών Κλάδων των Ενόπλων Δυνάμεων. Παράλληλα, μέσω συστημάτων εικονικής πραγματικότητας, οι επισκέπτες της έκθεσης έχουν τη δυνατότητα να βιώσουν τη μοναδική εμπειρία μιας πτήσης με αεροσκάφη και ελικόπτερα, να πραγματοποιήσουν άλμα με αλεξίπτωτο καθώς και να παρακολουθήσουν και άλλες εξίσου ενδιαφέρουσες επιχειρησιακές δράσεις.</p>
      <p>Όπως ανακοινώθηκε από το ΓΕΕΘΑ, οι δράσεις είναι επισκέψιμες για το κοινό έως την Πέμπτη από τις 10:30 π.μ. έως και τις 18:00 μ.μ., ενώ την Παρασκευή από τις 10:30 π.μ. έως και τις 15:00 μ.μ..</p>
    </article>
  </body>
</html>