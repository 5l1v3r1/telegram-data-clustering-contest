<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640756/%D8%B9%D8%B1%D8%B6%D9%87-%DB%B2%DB%B7-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%AF%D8%A7%D8%B1%D8%A7%DB%8C%DB%8C%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%A8%D8%B1%D8%A7%DB%8C-%D9%81%D8%B1%D9%88%D8%B4"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:59:00+00:00"/>
    <meta property="og:title" content="عرضه ۲۷ میلیارد دلار دارایی‌های نفتی برای فروش"/>
    <meta property="og:description" content="غول‌های صنعت نفت و گاز جهان به دنبال فروش دارایی‌هایی هستند که ممکن است ارزش آنها به ۲۷.۵ میلیارد دلار بالغ شود."/>
  </head>
  <body>
    <article>
      <h1>
        <a href="https://www.bultannews.com/fa/news/640756/%D8%B9%D8%B1%D8%B6%D9%87-%DB%B2%DB%B7-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%AF%D8%A7%D8%B1%D8%A7%DB%8C%DB%8C%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%A8%D8%B1%D8%A7%DB%8C-%D9%81%D8%B1%D9%88%D8%B4">عرضه ۲۷ میلیارد دلار دارایی‌های نفتی برای فروش</a>
      </h1>
      <h2>غول‌های صنعت نفت و گاز جهان به دنبال فروش دارایی‌هایی هستند که ممکن است ارزش آنها به ۲۷.۵ میلیارد دلار بالغ شود.</h2>
      <address><time datetime="2019-11-19T14:59:00+00:00">19 Nov 2019, 14:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، این شرکت‌ها با جدیت به دنبال <b>فروش دارایی‌های</b> قدیمی خود هستند تا بتوانند سرمایه‌گذاری پرسود در نقاط دیگر را تامین مالی کرده و رضایت سهامدارانی که خواستار انضباط سرمایه سخت‌گیرانه هستند را جلب کنند.</p>
      <p>رانجان ساکسنا، تحلیلگر شرکت ریستاد انرژی در این باره گفت: اقدام غول‌های انرژی به معنای آن است که آنها قرار است از برخی از مناطق خارج شوند و در نتیجه بازیگران منطقه‌ای و مستقل فرصت خواهند داشت میادین مهم را خریداری کرده و آنها را از طریق افزایش عمر تولید و توسعه جدید، سودآور نگه دارند. وی در ادامه افزود: در حالی که غول‌های نفت و گاز تمرکز روی دارایی‌های اصلی را افزایش داده و دارایی‌های قدیمی خود و اموال در مناطقی که از نظر ژئوپلیتیکی بی‌ثبات هستند را واگذار می‌کنند، ناظران به دقت واکنش سرمایه گذاران و اقدامات دیگر غول‌های انرژی برای جلب رضایت سهامداران در بحبوحه نگرانیهای فزاینده جوی و نوسان ژئوپلیتیکی را دنبال می‌کنند.</p>
      <p>بر اساس گزارش اویل پرایس، ریستاد انرژی در گزارشی به بررسی برخی از دارایی‌های مهمی پرداخته که به فروش گذاشته شده‌اند. مهمترین این موارد عبارتند از:</p>
      <p>اکسون موبیل قصد دارد دارایی‌هایی به ارزش ۱۵ میلیارد دلار را تا سال ۲۰۲۱ واگذار کند زیرا روی توسعه میادین نفتی در گویان و منطقه پرمیان آمریکا و همچنین پروژه‌های گاز در موزامبیک و خلیج مکزیکو متمرکز شده است.</p>
      <p>شورون برای پروژه‌هایی مانند تنگیز در قزاقستان، قرارداد در تایلند و مناطق شیل در پرمیان باسین آمریکا به سرمایه نیاز دارد. بعلاوه این شرکت سرگرم بررسی فروشی دارایی‌هایی در نیجریه است که ممکن است حداکثر دو میلیارد دلار ارزش داشته باشند.</p>
      <p>شرکت BP به دنبال فروش برخی از دارایی‌های خود در شیل آمریکا است تا پول خرید ۱۰.۵ میلیارد دلاری زیرمجموعه آمریکای شمالی شرکت بی اچ پی را تامین کند. این شرکت انگلیسی هفت دارایی را در بازار به فروش گذاشته که در راس آنها دارایی این شرکت در سن خوان در مرز کلرادو و نیومکزیکو قرار دارد.</p>
      <p>توتال قصد دارد دارایی‌هایی به ارزش پنج میلیارد دلار را تا سال ۲۰۲۱ واگذار کند. این شرکت به دنبال فروش یک سوم از سهم ۱۶.۸ درصدی خود در میدان کاشاگان در بخش قزاقستان دریای خزر است با این حال احتمالا پیشنهادهایی بین ۳.۲ تا چهار میلیارد دلار را جذب خواهد کرد.</p>
      <p>شل قصد دارد دارایی‌هایی به ارزش ۱۰ میلیارد دلار را تا سال ۲۰۲۱ واگذار کند و به دنبال خروج از پروژه LNG آبادی در اندونزی است که ممکن است بین یک تا ۱.۶ میلیارد دلار عاید این ابرغول انرژی نماید.</p>
      <p>کونوکو فیلیپس دارایی خود در منطقه آستین چاک لوییزیانا را به فروش گذاشته است که ارزش آن پایین یک میلیارد دلار است.</p>
    </article>
  </body>
</html>