<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/debatt/i/dOaxm1/ikke-glem-hvor-verdiskapningen-skjer"/>
    <meta property="og:site_name" content="Aftenbladet"/>
    <meta property="article:published_time" content="2019-11-19T14:00:00+00:00"/>
    <meta property="og:title" content="Virke: – Stavanger-politikerne må ikke glemme hvor verdiskapningen skjer"/>
    <meta property="og:description" content="DEBATT: Gründerne trenger at Nye Stavanger kommune blir en mer offensiv innkjøper enn Stavanger-plattformen lover."/>
  </head>
  <body>
    <article>
      <h1>Virke: – Stavanger-politikerne må ikke glemme hvor verdiskapningen skjer</h1>
      <h2>DEBATT: Gründerne trenger at Nye Stavanger kommune blir en mer offensiv innkjøper enn Stavanger-plattformen lover.</h2>
      <address><time datetime="2019-11-19T14:00:00+00:00">19 Nov 2019, 14:00</time> by <a rel="author">Ivar Horneland Kristensen</a></address>
      <p>Den politiske posisjonen i Stavanger med ordfører Kari Nessa Nordtun i spissen har lagt fram Stavanger-plattformen. Plattformen legger føringer for Stavanger-politikken de kommende fire årene. Den har offensive moment, men gir ikke næringene som står for mest privat verdiskapning i Rogaland plassen de fortjener. Særlig gründerne trenger at nye Stavanger kommune blir en mer offensiv innkjøper enn plattformen lover.</p>
      <p>Hele 54 prosent av privat verdiskapning i Rogaland kommer fra handels- og tjenestenæringene. Det er fire prosentpoeng mer enn disse vekstnæringene står for på landsbasis. Likevel står det lite om handels- og tjenestenæringene i Stavanger-plattformen. Som hovedorganisasjon for nettopp handels- og tjenestenæringene bekymrer det oss at de ofte blir glemt når politiske virkemidler utformes og tas i bruk.</p>
      <blockquote>Aktiv bruk av kommunens innkjøpsmakt er et viktig grep for å stimulere til innovasjon og et bærekraftig næringsliv for morgendagen.</blockquote>
      <p>I dag jobber 8 av 10 nordmenn i handels- og tjenestenæringene, i 2060 vil 9 av 10 av oss jobbe her. En av grunnene til dette er at mange gründere ser muligheter i disse næringene. Onsdag 30. oktober var Virke på Innovation Dock i Stavanger, sammen med blant andre 657 Oslo, for å lete etter Norges mest lovende gründere i kreativ næring. Her traff vi offensive gründere som utvikler imponerende tjenester. Mange av disse har stort potensial. Det er viktig for velferdsutviklingen i Norge og Stavanger at det tilrettelegges for disse gründerne. Dersom vi skaper samme årlige veksttakt i privat tjenestenæring som på 1990-tallet, vil det gi Norge om lag 7200 milliarder mer å rutte med frem til 2040.</p>
      <aside>
        <a href="https://www.aftenbladet.no/article/sa-zLpqr5.html">Dag Josef om gründerdrømmen: – Det gjelder å følge sin indre stemme</a>
      </aside>
      <aside>
        <a href="https://www.aftenbladet.no/article/sa-g7Kq8k.html">Forus manglet ei gågate, så de laget den</a>
      </aside>
      <h3>Fremoverlent seksergjeng</h3>
      <p>På den andre siden har Stavanger-plattformen flere offensive moment. Grunnlaget for god næringspolitikk er kunnskap om hvordan det lokale næringslivet fungerer. Plattformen gir inntrykk av at Ap, FNB, MDG, Rødt, Sp og SV er opptatt av å forstå virksomhetene i Stavanger. Partiene er fremoverlente når de vil tilrettelegge for ideell vekst, og innovasjon og bærekraft hos virksomheter. Dette legger grunnlaget for morgendagens konkurransekraft.</p>
      <p>Næringslivet har mange kontaktpunkter med kommunen. Rask saksbehandling, god tilgjengelighet og en positiv innstilling fra kommunen er avgjørende for at næringslivet skal kunne bidra til vekst og utvikling. Derfor er det gledelig at det i Stavanger-plattformen legges opp til et hurtigspor for areal og regulering. Dette er bra for gründere og etablerte selskaper som vokser fort.</p>
      <h3>Må kjøpe fra gründerne</h3>
      <p>Hele Norge skal gjennomføre en grønn omstilling, samtidig som offentlige budsjetter er begrenset. For å løse disse utfordringene, må kommunen samarbeide med næringslivet om innovative og bærekraftige løsninger, tjenester og produkter. Vi ser gode tendenser i Stavanger-plattformen, men savner en erkjennelse av at Stavanger kommune som storinnkjøper har et ansvar for å drive frem innovasjon av tjenester. Istedenfor å satse på private kommersielle verdiskapere skal Stavanger nedprioritere disse. Det er skuffende. Skal gründere og etablerte private selskaper klare å vokse trenger de solide investorer og innkjøpere som ser verdien av det de tilbyr.</p>
      <p>Aktiv bruk av kommunens innkjøpsmakt er et viktig grep for å stimulere til innovasjon og et bærekraftig næringsliv for morgendagen. Det pekes på nettopp innovasjon og bærekraft som viktige moment i plattformen, vi skulle gjerne sett at dette ble knyttet opp mot kommunens innkjøpsmakt.</p>
      <h3>Best i landet</h3>
      <p>Fra en undersøkelse Virke gjennomførte før valget vet vi at 71 prosent av næringslivslederne i Stavanger mener kommunen legger godt til rette for næringslivet. Det er best i landet. Stavanger-plattformen gir grunn til fortsatt optimisme. Men den nyslåtte ordføreren og hennes samarbeidspartnere må ikke ta handels- og tjenestenæringen, og gründerne i den, for gitt. For det kan koste Stavanger dyrt.</p>
      <aside>
        <a href="https://www.aftenbladet.no/article/sa-zGbn7q.html">Stem på næringslivet</a>
      </aside>
      <aside>
        <a href="https://www.aftenbladet.no/article/sa-4qvrEe.html">Jorunn Hodne vil lage en miniatyrpark av Rogaland</a>
      </aside>
      <aside>
        <a href="https://www.aftenbladet.no/article/sa-G1WW4V.html">Arbeidslivet i Rogaland: All time high</a>
      </aside>
    </article>
  </body>
</html>