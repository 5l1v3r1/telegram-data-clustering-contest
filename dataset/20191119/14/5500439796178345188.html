<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22792/na-lotmerskem-derbiju-prevladale-izkusnje.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-19T14:26:00+00:00"/>
    <meta property="og:title" content="Na lotmerškem derbiju prevladale izkušnje"/>
    <meta property="og:description" content="V četrtem krogu Radenska Naturelle PKL smo bili priča prvemu lotmerškemu derbiju letos, v soboto zvečer sta se v ŠIC-u namreč pomerili ekipi KD Ljutomer in KK Lotmerk. Uspešnejši so bili starejši košarkarji KD Ljutomer, ki smo zmagali z rezultatom 63:50. Na ostalih tekmah so do zmag prišli košarkarji KK Sistemorg ..."/>
  </head>
  <body>
    <article>
      <h1>Na lotmerškem derbiju prevladale izkušnje</h1>
      <h2>V soboto zvečer sta se v ŠIC-u pomerili ekipi KD Ljutomer in KK Lotmerk</h2>
      <address><time datetime="2019-11-19T14:26:00+00:00">19 Nov 2019, 14:26</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/na-lotmerskem-derbiju-prevladale-izkusnje_15741699700.jpg"/>
        <figcaption>KD Ljutomer</figcaption>
      </figure>
      <p>V četrtem krogu Radenska Naturelle PKL smo bili priča prvemu lotmerškemu derbiju letos, v soboto zvečer sta se v ŠIC-u namreč pomerili ekipi <b>KD Ljutomer</b> in <b>KK Lotmerk</b>. Uspešnejši so bili starejši košarkarji KD Ljutomer, ki smo zmagali z rezultatom 63:50. Na ostalih tekmah so do zmag prišli košarkarji <b>KK Sistemorg Beltinci</b> in <b>KD NONA Sobota</b>.</p>
      <p><b>KD Ljutomer</b> 63 : 50 KK Lotmerk<br/>12:14, 14:14, 25:12, 12:10<br/>Copot A. 19, Copot J. 18; Topolnik 16, Beltram 9</p>
      <p>Po soboškem derbiju prejšnji vikend je bil v četrtem krogu Radenska Naturelle PKL čas še za prleški oz. lotmerški derbi med »domačo« ekipo KD Ljutomer in mlajšimi kolegi iz KK Lotmerk. Netipično za košarkarske tekme v Ljutomeru se je na tribunah zbralo blizu sto gledalcev, ki so se nadejali dobre košarkarske predstave. Na domači klopi se je zbrala standardna deveterica, pri gostih pa kar vseh dvanajst igralcev.</p>
      <p>Starejši Prleki so začeli udarno in hitro povedli z 9:0. Po minuti odmora so zaigrali tudi »gostje« in z delnim izidom 12:2 prevzeli vodstvo. V oči bode podatek, da so domači po začetnih 9:0 do konca četrtine uspeli doseči le še tri točke. Rezultat po prvi četrtini je bil 12:14 za KK Lotmerk. Po isti šabloni se je odvijala tudi druga četrtina. Najprej so z delnim 11:3 povedli košarkarji KD Ljutomer, zatem pa je sledil odgovor gostov, ki so prav tako z delnim izidom 11:3 ponovno prešli v vodstvo in tako na odmor odšli s prednostjo dveh točk - 26:28.</p>
      <p>Drugi polčas se je začel izenačeno, s koši na obeh straneh. Po petih minutah igre pa so domači stopili na plin in z nekaj zadetimi trojkami in uspešnimi protinapadi počasi začeli bežati in si do konca četrtine priigrali enajst točk prednosti - 51:40. Kljub temu je bila tekma še daleč od dobljene. Gostje so začeli dobro in dosegli prve štiri točke ter zaostanek znižali na sedem točk. V tretji minuti so izkušenejši Prleki znova pritisnili in z delnim izidom 10:0 povedli za velikih 17 točk, to prednost varno obranili do konca ter se veselili tretje zaporedne zmage.</p>
      <p><b>KK Sistemorg Beltinci</b> 75 : 61 ŠD Murska Sobota<br/>19:16, 19:13, 13:20, 24:12<br/>Kukel 21, Bojnec 12; Žilavec 24, Radonjič 13</p>
      <p>Košarkarji iz Beltincev so v svojem drugem košarkarskem vikendu v novi sezoni (igrajo 2 tekmi na vikend v 2 ligah) gostili ekipo ŠD iz Murske Sobote. Po dveh začetnih neuspehih (2 poraza proti ekipama iz Ljutomera, ki sta bili predvsem fizično precej boljše pripravljeni) ter hkrati petkovemu uvodnemu porazu proti ekipi iz Podčetrtka v ligi PARKL je bilo več kot očitno, da je Žutim začela teči voda v grlo in da bo treba začeti zmagovati, če se želijo uvrstiti na marčevsko razigravanje in braniti naslov prvaka PKL.</p>
      <p>Na domači klopi se je po petkovi naporni in razburljivi tekmi v PARKL ligi zbralo 7 igralcev (prišel je sveži Ferčak), ostali borci smo krpali rane in stiskali zobe. Pri gostih iz Murske Sobote se je zbralo 9 igralcev, vseeno pa so bili brez prvega centra Zvera (do letošnje sezone igralca Beltincev), ki je moral odslužiti disciplinsko kazen 1 tekme neigranja.</p>
      <p>V prvi četrtini smo gledali dva različna stila igranja; domačini so zaradi premoči v višini in teži igrali predvsem pod koš, gostje pa so se osredotočali na mete iz razdalje. Domačini so nekje na sredini četrtine ušli na 8 točk razlike, ki pa so jo gostje z 2 zaporednima trojkama ob koncu zmanjšali. Rezultat prve četrtine 19:16 za Beltince. V drugi četrtini podobna slika, domačini so zopet ušli na prednost okrog 10 točk, ki pa je Sobočanci tokrat niso uspeli zmanjšati. Rezultat ob polčasu: 38:29.</p>
      <p>V tretji četrtini so gostje spremenili obrambo iz posamične v consko in tu so se začeli problemi za domače igralce.  Met iz razdalje jim nikakor ni stekel, zgrešili so nekaj zicerjev ter dovolili gostom, da se približajo. Poznala se je utrujenost s petkove tekme, manjkala je svežina, v tem obdobju je beltinski voz vlekel predvsem Aleš Novak, ki je dosegel 9 od beltinških 13 točk. Ob koncu tretje četrtine so se gostje povsem približali, rezultat 61:59 pa je obetal razburljivo tekmo do konca.</p>
      <p>V zadnji četrtini so se domači vseeno zbrali ter predvsem z izkušnjami tekmo pripeljali do zmage. Do polovice četrtine so se gostje še držali (rezultat 6 minut do konca je bil izenačen na 59), potem pa so domači zadeli nekaj odprtih metov ter končno tudi met za tri točke (Hercan), s čimer so se odlepili od gostov ter povečali razliko na 10 točk. Ob koncu tekme smo zadeli še 2 meta ter tako dosegli največjo razliko prav v zaključku (14 točk). Končni rezultat je bil 75:61. Za domače je bila to letos prva zmaga, s čimer se vračajo nazaj v boje za najvišja mesta.</p>
      <p><b>KD NONA Sobota</b> 59 : 53 KK Lindau Lendava<br/>12:14, 22:10, 16:24, 9:5<br/>Bilić J. 18, Ficko 14; Frančič 17, Rantaša 8</p>
      <p>Nedelja dopoldne ni ravno optimalen termin, a so morali zaradi zasedenosti dvorane košarkarji KD NONA Sobota in KK Lindau Lendava namesto na priprave na nedeljsko kosilo, kar direkt na jutranjo tekmo. Na domači strani je bilo le šest igralcev, dokler so gostje prispeli na tekmo z devetimi.</p>
      <p>Začetek tekme je bil dokaj izenačen, nobena od ekip se ni uspela odlepiti od nasprotnika z kakšno večjo razliko. Prva četrtina se je zaključila z rezultatom 12:14 za Lendavo. Drugo četrtino so veliko bolje odprli domačini in do osme minute ušli na +5 (23:18). Videlo se je, da je zgodnji termin rahlo neugoden za strelce ali pa zelo ugoden za obrambo v obeh ekipah. Do konca polčasa je sledil še delni izid 11:5 in polčas se je zaključil z rezultatom 34:24 za domače.</p>
      <p>Tretjo četrtino so Lendavčani odprli odlično in pri razultati 38:26 nanizali kar 12 zaporednih točk in spet izenačili tekmo (38:38). Do konca četrtine ste se ekipi menjavali v vodstvu. Četrtina se je zaključila z rzultatom 50:48 za Sobočance. V zadnji četrtini se je poznala utrujenost pri obeh ekipah, zato tudi v napadu nekako ni šlo. Rezultat četrtine 9:5, končni rezultat pa 59 - 53 za KD NONA Sobota.</p>
      <p>Lestvica PKL:</p>
      <figure>
        <img src="https://www.prlekija-on.net/uploaded/slike/1-celozaslonski_zajem_19._11._2019_142205.jpg"/>
      </figure>
      <p><b>Razpored 5. kroga PKL:</b><br/>KK Lindau Lendava : KK Sistemorg Beltinci<br/>nedelja, 24.11.2019 ob 11.00, DSŠ Lendava</p>
      <p>ŠD Murska Sobota : KD Ljutomer<br/>nedelja, 24.11.2019 ob 15.00, Ekonomska šola MS</p>
    </article>
  </body>
</html>