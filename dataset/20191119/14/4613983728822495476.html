<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/tehnologichnite-aktsii-v-sasht-se-zapatvat-kam-nay-dobrata-si-godina-ot-desetiletie.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T14:30:55+00:00"/>
    <meta property="og:title" content="Технологичните акции в САЩ се запътват към най-добрата си година от десетилетие"/>
    <meta property="og:description" content="Въпреки притесненията за охлаждащата се икономика"/>
  </head>
  <body>
    <article>
      <h1>Технологичните акции в САЩ се запътват към най-добрата си година от десетилетие</h1>
      <address>
        <time datetime="2019-11-19T14:30:55+00:00">19 Nov 2019, 14:30</time>
      </address>
      <p>Технологичните акции се запътват към най-добрата си година от десетилетие насам, подчертавайки интереса на компаниите, които предлагат всичко от чипове памет до социални мрежи, пише The Wall Street Journal.</p>
      <p>Инвеститорите винаги са предпочитали акциите на бързо растящите и сравнително скъпи компании в сектора. Така от началото на годината технологичният сектор на S&amp;P 500 расте с 41 процента, докато целият индекс се покачва с 25 процента. Широкият индекс на сините чипове също се запътва към най-добрата си година от 2009 насам.</p>
      <p>Ръстът в технологичния сектор идва въпреки редица проблеми, включително скандалите около личните данни на потребителите, антитръстовите проверки и търговските мита, насочени към потребителски устройства.</p>
      <p>Повишенията отразяват увереността, че технологичните компании ще продължават да отчитат добър растеж на приходите и печалбите, макар че икономиката показва признаци на забавяне.</p>
      <p>Сред най-добре представящите се в сектора са производителите на полупроводници, както и компаниите, които създават машините, произвеждащи чипове. Applied Materials подскочи с 90 процента тази година, Tokyo Electron с 85 процента, а ASML Holding с 81 процента.</p>
      <p>Акциите на компаниите, които се концентрират върху електронни плащания, също се представят особено добре. Така Visa расте с 36 процента, а Mastercard - с 49 процента. И двете компании отчетоха по-добри от очакваните отчети през октомври.</p>
      <p>Разбира се, след голямото рали, някои инвеститори смятат, че части от технологичния сектор вече са твърде надценени.</p>
    </article>
  </body>
</html>