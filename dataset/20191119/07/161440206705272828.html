<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/provincia-cagliari/2019/11/19/preoccupazione-a-quartu-per-la-scomparsa-del-pensionato-ricerche-136-954373.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T07:46:23+00:00"/>
    <meta property="og:title" content="Preoccupazione a Quartu per la scomparsa del pensionato: ricerche vane"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">flumini</h6>
      <h1>Preoccupazione a Quartu per la scomparsa del pensionato: ricerche vane</h1>
      <h2>Tonino Caschili, 85 anni, soffre di Alzheimer. Si è allontanato dall'istituto in cui vive da quattro anni</h2>
      <address><time datetime="2019-11-19T07:46:23+00:00">19 Nov 2019, 07:46</time> by <a rel="author" href="https://www.unionesarda.it/autore/antonio_serreli/323" target="_blank">Antonio Serreli</a></address>
      <p>Sono andate avanti per tutta la notte le ricerche del <a href="https://www.unionesarda.it/articolo/news-sardegna/provincia-cagliari/2019/11/18/malato-di-alzheimer-scompare-da-casa-di-riposo-ansia-a-quartu-136-954134.html">pensionato</a> di 85 anni di Cagliari allontanatosi ieri mattina da un istituto per anziani a Flumini di Quartu. Le attività sono state diramate con il coinvolgimento della Protezione civile e di volontari: una battuta a vasto raggio con l'ausilio di unità cinofile viene portata avanti dall'alba in tutto il litorale. Dell'uomo nessuna traccia.</p>
      <p>I carabinieri che agiscono al comando del tenente Gianni Russo stanno anche cercando di risalire a qualche testimonianza e stanno esaminando le immagini di alcune telecamere.</p>
      <p>Tonino Caschili si è allontanato dall'istituto in cui è ospite da quattro anni: quindi la denuncia ai carabinieri e l'avvio delle ricerche ancora in corso. Si spera che il pensionato, sofferente di Alzheimer, abbia trovato riparo in un posto sicuro, visto che la temperatura si sta abbassando e che stanotte ha piovuto in abbondanza in tutta la zona.</p>
    </article>
  </body>
</html>