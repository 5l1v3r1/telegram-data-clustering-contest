<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/19/kulturu-ivairove-tikroji-kelioniu-ir-pasaulio-pazinimo-varomoji-jega/"/>
    <meta property="og:site_name" content="alkas.lt"/>
    <meta property="article:published_time" content="2019-11-19T07:01:00+00:00"/>
    <meta property="og:title" content="Kultūrų įvairovė – tikroji kelionių ir pasaulio pažinimo varomoji jėga"/>
    <meta property="og:description" content="Lapkričio 16-ąją minėjome Tarptautinę tolerancijos dieną. Pakantumas kitam ir kitokiam, gebėjimas gerbti, suprasti kitą asmenį, kurio įsitikinimai ir nuomonė yra kitokia – tai ir yra tolerancija. Vienintelis kelias gyventi vieniems šalia kitų – išmokti pripažinti skirtumus. Kelionėse mes ne tik pasipildome įspūdžiais, atrandame naujas vietas, plečiame akiratį, bet ir turime puikią galimybę pažinti kitas kultūras. Kelionių agentūra „West Express“ tęsia atsakingo keliavimo misiją ir ragina prieš kiekvieną kelionę pasidomėti šalies papročiais bei kultūrų ypatumais."/>
  </head>
  <body>
    <article>
      <h1>Kultūrų įvairovė – tikroji kelionių ir pasaulio pažinimo varomoji jėga</h1>
      <address><time datetime="2019-11-19T07:01:00+00:00">19 Nov 2019, 07:01</time> by <a rel="author">Vaiva Arnašė</a></address>
      <p>Lapkričio 16-ąją minėjome Tarptautinę tolerancijos dieną. Pakantumas kitam ir kitokiam, gebėjimas gerbti, suprasti kitą asmenį, kurio įsitikinimai ir nuomonė yra kitokia – tai ir yra tolerancija. Vienintelis kelias gyventi vieniems šalia kitų – išmokti pripažinti skirtumus. Kelionėse mes ne tik pasipildome įspūdžiais, atrandame naujas vietas, plečiame akiratį, bet ir turime puikią galimybę pažinti kitas kultūras. Kelionių agentūra „West Express“ tęsia atsakingo keliavimo misiją ir ragina prieš kiekvieną kelionę pasidomėti šalies papročiais bei kultūrų ypatumais.</p>
      <p>Ar kada pastebėjote, kad vaikų tarpusavio bendravimui netrukdo nei odos spalva, nei nepažįstama kalba, nei kitoniški išpažįstami tikėjimai? Skirtingų tautybių vaikai ir susikalba, ir susidraugauja, greitai prisitaiko, yra imlūs ir smalsūs. Jiems įdomu. Dalis mūsų augdami prarandame daug nuostabių vaikiškų savybių – atsiranda susipriešinimai, nenoras pažinti, suprasti. Primetinėjame savas taisykles, nepaisome kitų kultūros, negerbiame kito tikėjimo, papročių, netoleruojame skirtingų požiūrių ar elgsenos. Išankstinės nuomonės ir nuostatos pasyviai glūdi kiekviename iš mūsų, tad esame linkę susikurti tam tikrus stereotipus, pagal kuriuos vertiname kitos kultūros žmones. Jeigu anksčiau į Iraną kojos neįkeltume dėl mitais apipintos šalies ar bauginančių vietinių, tai pakeliavus po jį, nuomonė visiškai pasikeičia – čia sutiksite vienus draugiškiausių žmonių pasaulyje. Keliaujant baimės ir netolerancijos požymiai tirpsta kaip ledai karštą vasaros dieną. Kadangi žmonės iš skirtingų kultūrinių aplinkų skirtingai suvokia ir vertina tuos pačius dalykus bei konkrečias situacijas, labai svarbu yra suprasti ir toleruoti kultūrų įvairumą – keliaujant pažinti ir gerbti kitą šalį, o pirmiausia – jos gyventojus, jų aplinką ir papročius.</p>
      <p>Pasaulyje gyvavo apie 5-6 tūkst. skirtingų kalbų, tad panašiai tiek buvo ir kultūrų. Šiuo metu šis skaičius siekia apie 1000. Norint visas jas pažinti, reiktų keliauti visą savo gyvenimą, o gal net ir jo neužtektų. Pasaulis yra nuostabus ir labai skirtingas, persipynusios ir mums tolimos kultūros kartu ir žavi, ir baugina. Globalizacijos vystymas jau padeda kurti bendrąją pasaulio kultūrą – vienodėja miestai, žmonės vis daugiau keliauja, apsigyvena svečiose šalyse, tuokiasi su kitų kultūrų žmonėmis, kasdienybėje tokiose šeimose derinami abiejų gimtųjų šalių kultūriniai skirtumai. Kelionių agentūrų tinklo „West Express“ gaminių vadovė Laura Šepetienė pastebi, kad keliaujančius kuo toliau, tuo labiau žavi ir traukia pasirinktos aplankyti šalies ypatumai – užtenka nuvažiuoti į jos gilumą, kur išryškėja šalies savitumas, papročiai, apeigos, apranga, išskirtinės gestų reikšmės, bendravimo, etikos ir elgesio įpročiai. Keliaujantys vis dažniau ieško neatrastų vietų, išlikusių papročių, kultūros apraiškų, maisto kultūros šaknų, mokosi suprasti kitus tikėjimus.</p>
      <figure>
        <img src="http://alkas.lt/wp-content/uploads/2019/11/5dce7a7504dd0.jpg"/>
        <figcaption>Kultūrų įvairovė – tikroji kelionių ir pasaulio pažinimo varomoji jėga | Kelionių agentūros „West Express“ nuotr.</figcaption>
      </figure>
      <p>Kuo daugiau keliaujame ir bendraujame su žmonėmis iš skirtingų pasaulio šalių, tuo labiau įsitikiname, kokie esame skirtingi, ir tuo pačiu, kokie esame panašūs. Nesusipažinę su kultūros skirtumais, kelionėse patys to nenorėdami kitos tautos atstovą netyčia galime įžeisti ar patys būti įžeisti. Tarkime, Italijos kultūros dalis – apžiūrinėti ir garsiai apkalbėti praeinančius mums gali atrodyti nemandagi, Graikijoje – gestikuliuojat garsiai diskutuoti yra visiškai normalu, o štai atsukti į žmogų delną – baisus įžeidimas. Olandai sveikindamiesi pasibučiuoja, tuo tarpu rytiečiai yra žymiai santūresni, be to, juos retai pamatysi santykius besiaiškinančius viešumoje ar praradusius kantrybę. Šiaurės Europiečiams, priešingai nei pietiečiams, svarbus laiko tikslumas. Vėluoti nemandagu ir Vokietijoje bei Šveicarijoje. Turkijoje, Egipte paplitusi mada poilsiautojus čiupti už rankų ir temptis į savo parduotuvėles prie nepažįstamų žmonių nesivaržymo nepratusius gali išgąsdinti, tačiau reikia žinoti, kad derėjimasis šiose šalyse yra menas, kurį jie mokosi įvaldyti, tai – tikro prekiautojo pareiga ir siekiamybė. Kad nesusipratimų būtų kuo mažiau ir kelionės paliktų tik gerus ir ypatingus įspūdžius, prieš vykstant atostogauti, reiktų pasigilinti į tos šalies kultūrinius savitumus. Pažinkime kitų tautų žmonių elgseną, įsitikinimus, požiūrius, mąstyseną ir mūsų kelionės taps kur kas įdomesnės. O nauji atradimai paskatins dar daugiau keliauti. Juk užvėrę savo namų duris atsiduriame įvairiaspalviame tautų ir kultūrų katile, kuris ir užburia, ir įtraukia negrįžtamai. Pakeliaukime po skirtingas kultūras ir mes.</p>
      <p>
        <b>Tailande pasiruoškite šypsenų antplūdžiui</b>
      </p>
      <p>Draugiškas ir džiaugsmingas, linksmas ir mylintis, kultūrinis ir istorinis Tailandas spinduliuoja visam pasauliui nuo blizgančių aukso šventyklų, balto smėlio paplūdimų, krištolo skaidrumo jūros iki nuoširdžių tajų šypsenų. Atvykus į Tailandą pasiruoškite ir gausioms rytietiškoms vaišėms. Tajų virtuvės patiekalai yra pripažinti visame pasaulyje ir atspindi pagrindinius Tailando kultūros aspektus: dosnumą, šilumą, gaivą ir atsipalaidavimą. Nebijokite gatvės ar maisto turguose pardavinėjamų paruoštų valgių, čia jie ir pigesni, ir skanesni, ir autentiškesni. Didžioji dalis tajų maistą perka šiuose spalvinguose turguose – tai jų kultūros dalis.</p>
      <figure>
        <img src="http://alkas.lt/wp-content/uploads/2019/11/5dce7acbb3520.jpg"/>
        <figcaption>Kultūrų įvairovė – tikroji kelionių ir pasaulio pažinimo varomoji jėga | Kelionių agentūros „West Express“ nuotr.</figcaption>
      </figure>
      <p>Nepaisant visuotinės Tailando kultūros stiprybės ir vienybės, kiekvienas regionas, o jų yra keturi, turi savo išskirtinių kultūrinių ir geografinių ypatybių. Tai sukuria gerai pastebimą gyventojų, turinčių stiprią bendrų papročių ir kultūrinio tapatumo jausmą bei toleranciją kitų atžvilgiu.</p>
      <p>Vertybės, kurių šventai laikosi Tailando žmonės yra pagarba, savikontrolė, nekonfliktinis požiūris į supančią aplinką. Nesusivaldymas, pykčio rodymas, melavimas čia vadinamas „veido praradimu“. Apskritai, jausmų rodymas šioje visuomenėje yra nesuprantamas ir netoleruotinas. Nesvarbu, kaip žmogus jaučiasi: nusivylęs, nusiminęs ar piktas, jis visada stengsis išlaikyti teigiamą ir draugišką toną, humoro jausmą ir šypseną. Jeigu ant jo šauksite, nieko nepasakęs, jis gali tiesiog nueiti.</p>
      <p>Pagarba karaliui Tailande yra labai svarbi – apie jį kalbama tik gerai, todėl nenustebkite, jei neišgirsite nei vieno pikto žodžio apie karališkąją šeimą. Jeigu netyčia koja užminsite ant nukritusios monetos ar banknoto su karaliaus atvaizdu, tai bus didelis nepagarbos šaliai ir jos pagrindiniam simboliui, ženklas.</p>
      <p>Tailande žmogaus galva skaitoma pačia svarbiausia ir švenčiausia dalimi, todėl niekada nelieskite tajo galvos. O štai pėdos čia skaitomos pačia nešvariausia kūno dalimi. Tiesa, batai nusiaunami prieš įeinant į didžiąją dalį patalpų, tad avėkite patogią ir greit nusiimančią avalynę.</p>
      <p>Taip pat svarbu gerbti vyresniuosius ir žmones, užimančius aukštesnes socialines padėtis. Čia vaikai gerbia savo tėvus ir mokytojus. Jaunimas turi parodyti pagarbą vyresniems, pagyvenusiems žmonėms. Ypatingai gerbiami gydytojai, svarbūs visuomenės veikėjai ir, be abejo, vienuoliai.</p>
      <figure>
        <img src="http://alkas.lt/wp-content/uploads/2019/11/5dce7a74e794f.jpg"/>
        <figcaption>Kultūrų įvairovė – tikroji kelionių ir pasaulio pažinimo varomoji jėga | Kelionių agentūros „West Express“ nuotr.</figcaption>
      </figure>
      <p>Šeimos gyvenimas yra svarbiausias aspektas tajų gyvenime. Nors daugelis naujai susituokusių porų susikuria savo namus, šalyje įprasta, kad su jais kartu gyvena visa šeima. Dažnai seneliai, tetos ir dėdės kartu gyvena tame pačiame namų ūkyje ir padeda auginti vaikus, kartu rūpinasi šeimos gerove. Tikimasi, kad tokiu būdu vaikai įgyja gerokai daugiau pagarbos savo tėvams ir ateityje išlaiko glaudžius ryšius. Tajai tiek savo vaikus, tiek atvykusių turistų atžalas tiesiog dievina, stengiasi juos paliesti, kalbina, nuoširdžiai šypsosi, dovanoja mažas dovanėles ir džiaugiasi gavę leidimą kartu nusifotografuoti.</p>
      <p>Nors Tailando šeimos gyvenimas ir visuomenė įprastai sukasi aplink vyrus, moterims suteikiama labai didelė pagarba. Naujausi įstatymai ir teisės aktai suteikė moterims daugiau laisvės išeiti iš įprastų vaidmenų ir profesijų bei atrasti tokias profesijas, kaip politika, medicina ar verslas. Moterų pagarba ir lygios teisės pastaraisiais dešimtmečiais tapo svarbia Tailando teisės ir vertybių dalimi.</p>
      <p>Kitos tajų kultūrai labai svarbios pažiūros yra „sanuk“ – plataus masto idėja, kuri įkūnija linksmumo, žaismingumo ir humoro jausmą, kuris yra labai svarbus, gyvenant Tailande. Tajai moka džiaugtis ir priimti turistus. Dėl jų nuoširdumo ir šypsenų visi čia tvykę pasijunta lyg namie, o vis dažniau ir lieka pagyventi ilgėliau.</p>
      <figure>
        <img src="http://alkas.lt/wp-content/uploads/2019/11/5dce7a74d2d1d.jpg"/>
        <figcaption>Kultūrų įvairovė – tikroji kelionių ir pasaulio pažinimo varomoji jėga | Kelionių agentūros „West Express“ nuotr.</figcaption>
      </figure>
      <p>
        <b>Į Maroką važiuokite per Ramadaną</b>
      </p>
      <p>Marokiečiai tolerantiški visoms kultūroms, idėjoms, gyvenimo būdams, tačiau tai nereiškia, kad neturi stiprių įsitikinimų ir kultūros taisyklių. Daugelis dalykų, kurie mums yra įprasti, čia gali būti suprantami kitaip.</p>
      <p>Būnant konservatyviems ir religingiems, marokiečiams svarbų kasdienį vaidmenį atlieka apranga, ypatingai tai svarbu kaimo vietovėse. Drabužiai turi pridengti nuogas ir intymiomis vietomis laikomas kūno dalis. Moterims – tai reiškia paslėpti savo rankas arba mažiausiai – savo pečius, nepagarbu apnuoginti kojas virš kelių. Tas pats galioja ir vyrams – su šortais čia nevaikštoma, vyrai dėvi ilgas kelnes. Aišku, tokiuose turistiniuose miestuose kaip Marakešas, Arabatas, Fesas, Kasablanka aprangos reikalavimai yra laisvesni. Bet kokiu atveju, jei nesate tikri, kaip derėtų apsirengti, sekite vietinių pavyzdžiu.</p>
      <p>Marokiečiai sveikinasi vienas kitam paspausdami rankas arba pasibučiuodami du kartus – pirmiausiai į kairį žandą, paskui į dešinį, bet toks intymus pasisveikinimas galimas tik tarp tos pačios lyties atstovų. Moteris, norėdama pasisveikinti su vyru, turi pirma ištiesti ranką, jei ne – vyras sveikindamasis tiesiog linkteli galva. Nenustebkite, jei per pirmąją pažinties valandą marokietis jūsų paklaus apie šeimą ar sveikatą.</p>
      <p>Viešas jausmų rodymas Maroke turi būti apribotas iki itin menko. Taip pat jūsų neturėtų stebinti ir dviejų vyrų pasivaikščiojimas, susikabinus rankomis. Tai jie daro pagarbos ir draugystės vienas kitam vedini.</p>
      <p>Jei kalbėdami gestikuliuojate, tai darykite dešine ranka, nes kairė ranka čia skaitoma nešvaria. Taip pat nemandagu baksnoti pirštu į kitą žmogų.</p>
      <p>Jeigu nesate musulmonas, negalėsite įeiti į daugelį šventyklų, nors yra keletas išimčių. Pasidomėkite, kur tokios yra, aplankę turėsite neišdildomų įspūdžių. Taip pat negalima vaikščioti po kapines, eiti prie religinių mokyklų.</p>
      <p>Įdomu Maroką pamatyti per Ramadaną – musulmonų pasninko mėnesį, kai nuo saulėtekio iki saulėlydžio negalima valgyti, gerti, mylėtis ir rūkyti. Tuomet islamo pasaulio atstovai galvoja apie religinį išsivalymą, dvasinį atgimimą. Artėjant saulėlydžiui, dauguma vietinių restoranų atveria duris, išdėlioja tradicinius Ramadano pusryčių patiekalus ir laukia badaujančių. Nesilaikančių Ramadano laukia piniginė bauda arba trijų mėnesių kalėjimas. Jums, aišku, nereikės pasninkauti, kaip tai daro vietiniai, tačiau iš pagarbos, patartina nevalgyti ir negerti viešose vietose. Tokiu metu pamatysite daug įdomių religinių apeigų, jų papročių, tad jeigu susiruošite keliauti po Maroką per Ramadaną, tai bus tikrai labai įdomi patirtis. Tokią kelionę patartina numatyti iš anksto.</p>
      <figure>
        <img src="http://alkas.lt/wp-content/uploads/2019/11/5dce7a74edce3.jpg"/>
        <figcaption>Kultūrų įvairovė – tikroji kelionių ir pasaulio pažinimo varomoji jėga | Kelionių agentūros „West Express“ nuotr.</figcaption>
      </figure>
      <p>
        <b>Brazilijoje – kūno garbinimas ir padėkos dovanėlės</b>
      </p>
      <p>Brazilijos kultūra pasižymi ypatingai plačia kultūros įvairove. Prieš tampant nepriklausoma valstybe, Brazilija kelis šimtus metų buvo Portugalijos kolonija, dėl to šioje šalyje jaučiasi portugalų kultūra. Taip pat stipri Ispanijos, Vokietijos, Afrikos įtaka.</p>
      <p>Brazilijoje garbinamas grožis, tad brazilai dosniai investuoja pinigus ir laiką į savo išorinį grožį. Plastikos chirurgija yra labai išplitusi – Brazilija turi daugiausiai plastikos chirurgų pagal populiaciją. Brazilai mėgsta ryškius, atvirus, pabrėžiančius kūno linijas drabužius. Taip pat čia atrasite maudymosi kostiumėlių rojų – sunkiai pasaulyje rasite jų daugiau ir tokių įvairių. Brazilijoje kalbama portugalų kalba, bet ji stipriai skiriasi nuo europietiškos portugalų kalbos. Yra vietų, kur šnekama vokiečių ir italų kalbomis, tik su išskirtiniais akcentais.</p>
      <p>Brazilai atviri ir draugiški žmonės, ir tai dažnai atsispindi bendravime su kitais žmonėmis – jie apgaubia visokeriopu dėmesiu. Tiesa, gali kalbant pertraukinėti ir tai šioje kultūroje nėra blogas poelgis. Labai svarbu žiūrėti pašnekovui į akis. Be abejonės, šeima yra labai svarbi kultūros dalis, vien dėl to čia ypatingai daug šeimos verslų. Jei esate pakviestas pietų ar vakarienės, būtinai pasiimkite dovanėlę – vyno arba gėlių. Jei patiko, kitą dieną nusiųskite padėkos dovanėlę, taip parodysite savo pagarbą ir padėką už vakarą. Muzika ir šokiai taip pat labai svarbi Brazilijos kultūros dalis. Tai puikiai atspindi žymioji Rio De Žaneiro liaudies šventė.</p>
      <p>
        <b>Japonai – ypatingai svetingi ir socialiai atsakingi</b>
      </p>
      <p>Dažniausiai japonai elgiasi pakankamai santūriai ir ribotai, tačiau kartu yra labai svetingi bei rūpestingi. O mandagūs išlieka netgi tada, kai pastebi, kad atvykėlis elgiasi ne pagal jo kultūros elgesio normas. Jūs galite niekada taip ir nesužinoti, ką ne taip padarėte <b>– </b>į akis japonai niekada to nepasakys.</p>
      <p>Jeigu būsite pakviesti į svečius, atminkite, kad nevalia eiti į namus su batais. Tai yra draudžiama. Daugelis namų turi mažą vestibiulį, kur nusiaunami batai ir užsidedamos šlepetės. Jeigu eisite į Tatami kambarį, ten jau teks nusiimti ir šlepetes <b>– </b>ten dėvimos kojinės. Be namų šlepečių, švarą mėgstantys japonai, turi specialiai vonios kambariui skirtas šlepetes. Jos dažniausiai būna pažymėtos simboliais ir paveikslėliais. Prieš einant į vonios kambarį, reikia jas pasikeisti. Tik nepamirškite to padaryti ir išėję.</p>
      <p>Dar vienas įdomus įprotis – prieš lipdami į vonią, japonai skrupulingai nusiprausia duše. Vonios Japonijoje skirtos ne prausimuisi, o atsipalaidavimui ir ramybei. Toje pačioje vonioje gali vienas po kito ilsėtis visi šeimos nariai.</p>
      <p>Japonijoje nepriimta užkandžiauti ar gerti, einant gatve. Maistas čia labai gerbiamas, netgi prieš valgymą japonai sukalbės maldą už gautą valgį. Valgant taip pat svarbu teisingai naudoti valgymo lazdeles. Nepriimtina jomis mojuoti virš maisto, jų kryžiuoti, mauti ant jų maisto, ypatingai besti į ryžius, nes tai yra laidotuvių apeiga. Lazdelės skirtos tik švelniam maisto paėmimui. Nebijokite garsiai siurbti ar raugėti, nes tai parodo jūsų padėką virtuvės virėjui. Japonijoje nepriimtina pačiam sau įsipilti gėrimo. Apskirtai alkoholis – svarbus bendravimo įrankis, todėl visi stalo kaimynai rūpinasi, kad taurės visada būtų pilnos. Beje, pilant gėrimą į taurę, butelis laikomas dviem rankomis, taip išreiškiant pagarbą. Jokiu būdu nepalikite arbatpinigių – tai laikoma įžeidimu. Ar tai būtų restoranas, ar plaukų kirpėjas, ar taksi vairuotojas – tai tiesiog nepriimtina.</p>
      <p>Japonijoje nelaimingas skaičius yra 4, labai panašus į mūsų 13. Tariant „keturi“ japonų kalba išleidžiamas garsas, kuris reiškia ir mirties žodžio garsą.</p>
      <p>Taip pat važiuodami viešuoju transportu, traukiniu ar metro pajusite tylą, nes japonai arba miega, arba gerbdami kitų privatumą, viešai garsiai nekalba – nei telefonu, nei tarpusavyje. Taip pat neliečia vieni kitų sveikindamiesi.</p>
      <p>Nors Japonijos gatvėse švaru, lauke nerasite šiukšlių dėžių, užtat yra virš 5,5 mln įvairiausių daiktų pardavimo automatų. Neišsigąskite pamatę minias japonų su medicininėmis kaukėmis. Jausdami socialinę atsakomybę, jas dėvi įvairių ligų sezonų metu, kad neužkrėstų kitų. Neplėškite automobilio durelių – Japonijos taksi jos atsidaro automatiškai.</p>
      <p>Japonijoje priimta susipažįstant nuolankiai nusilenkti, tai – pagarbos ir pripažinimo signalas. Tačiau neapsigaukite – kai pasilenkiate, reikia žiūrėti žemyn, o ne į žmogų, nes tai jau rodo jūsų nepagarbą.</p>
      <p>
        <b>Pabaigai</b>
      </p>
      <p>Skirtingų kultūrų žmonės gali laikytis tų pačių esminių sampratų, tačiau į jas žiūrėti iš skirtingų pusių ir perspektyvų nei mes. Visi mes turime tas pačias pamatines vertybes – mums svarbi šeima, vaikai, gerbiame tėvus, turime savo tikėjimą, mums brangi mūsų kultūra, mylime savo šalį. Galbūt skiriasi mūsų bendravimo būdai, papročiai, humoro jausmas, savęs ar aplinkos suvokimas. Kitų elgesys gali pasirodyti neįprastas, nesuprantamas ar net prieštaraujantis mūsų vertybėms. Rasiniai ir etniniai skirtumai įtakoja nesusipratimus ir nesusikalbėjimą tarpusavyje. Net trys ketvirtadaliai viso pasaulio karų turi kultūrinį aspektą. Taigi, suprasti skirtumus tarp kultūrų yra labai svarbu ir būtina ne tik siekiant asmeninio pažinimo įdomumo, noro suprasti, bet ir galvojant plačiau – kalbant apie taiką ir stabilumą. Kultūrų įvairovė yra varomoji jėga. Keliaukime, svajokime, pažinkime.</p>
      <related>
        <h4>Susiję straipsniai:</h4>
        <a href="http://alkas.lt/2016/04/03/kelioniu-kompasas-ar-reikia-dalintis-kelioniu-ispudziais-audio-video/"/>
        <a href="http://alkas.lt/2016/05/03/teismo-isvada-kelioniu-rengejai-dalyvavo-kartelyje/"/>
        <a href="http://alkas.lt/2019/10/12/norite-keliauti-su-savo-gyvunu-paskaitykite/"/>
        <a href="http://alkas.lt/2019/09/02/10-pasiulymu-uzsienio-rudens-atostogoms/"/>
        <a href="http://alkas.lt/2019/11/12/turkija-ar-tikrai-viskas-jau-matyta-ir-patirta/"/>
      </related>
    </article>
  </body>
</html>