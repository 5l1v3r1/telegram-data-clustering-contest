<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158818_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-19T07:28:00+00:00"/>
    <meta property="og:title" content="Майкъла: ЦСКА може да изчака още година-две без титла в името на стадиона"/>
    <meta property="og:description" content="Мачовете с Лудогорец и Арда за купата могат да легитимират Крушчич на „Армията”, смята Георги Илиев"/>
  </head>
  <body>
    <article>
      <h1>Майкъла: ЦСКА може да изчака още година-две без титла в името на стадиона</h1>
      <address>
        <time datetime="2019-11-19T07:28:00+00:00">19 Nov 2019, 07:28</time>
      </address>
      <p><i>Бившият футболист и директор на ЦСКА Георги Илиев-Майкъла даде интересно интервю за "Тема спорт", в което говори по редица въпроси, свързани с отбора и клуба.<br/></i> <br/><b>- Г-н Илиев, какъв е коментарът ви за събитията около ЦСКА извън терена в последно време? Превеждането на 8-те милиона лева към кредиторите вече стартира, а процедурите около стадиона също се развиха добре...<br/></b> <br/>- Това с 8-те милиона е най-силният ход на Гриша Ганчев. Досега най-доброто беше ремонтът в Панчарево, но този жест е още по-голям. Ганчев пак доказа, че е сериозен човек, който си държи на думата. А 8-те милиона ясно говорят и за това колко са твърди намеренията му, свързани с ЦСКА. Колкото до стадиона - това вече, ако стане, ще е героизъм. Смятам, че може да се изчака още година-две без титла в името на стадиона. Това е най-важното нещо в момента. Базата ти дава спокойствие и увереност, че си голям клуб. Това са сериозни неща. Инджов u Ганчев казаха, че през март ще започне работата, да се надяваме, че ще се случи. Според мен най-доброто е на стадиона да се сложи името на спонсор, който да даде няколко милиона за това. Нормална практика по цял свят, няма нищо лошо да се приложи и за "Армията".<br/> <br/><b>- А смятате ли, че нещата около стадиона могат да минат гладко като процедури?<br/></b> <br/>- Не. Много е сложно да строиш там. Минал съм процедура по вадене на разрешителни - искахме тенис кортовете да ги престроим във футболни игрища. Беше страшно. Големият проблем е, че Борисовата градина - целият парк, е паметник на културата. Оттам всичко трябва да се съгласува постоянно. Трябва да минеш през Министерството на културата, през архитектурата... А няма да ви казвам и колко документация искаха само за да боядисам козирката на стадиона. Taka че очаквам около стадиона изобщо да не е гладко. А ние сега говорим за голямо съоръжение - да се бутне този и да се построи друг. Процедурата е доста тежка.<br/> <br/><b>- С плащането на 8-те милиона лева според вас слага ли се край на всякакви приказки за идентичност и прочие?<br/></b> <br/>- Идентичността е, когато УЕФА и ФИФА признаят това нещо. Иначе е ясно, че отборът, който играе на "Народна армия", си е ЦСКА. Историята не можеш да я изтриеш. Онези, другите, които претендират, че са нещо, те за мен са несериозни.<br/> <br/><b>- Очаквахте ли подобен жест от страна на ръководството с плащането на емблемата?<br/></b> <br/>- Гриша Ганчев го каза, че това са пари, хвърлени в канала. Аз, ако бях ръководител - не бих ги платил. Но това показва сериозни намерения. Оттук нека да видим какъв ще е жестът на хората, които получават. Дали някой от тях ще се сети за школата. Дано го направят. Видях сумите - Стойчо Младенов близо 250 хиляди, синът му е около 50 хиляди... Няма да е лошо, ако някой направи обратен жест в подкрепа на ЦСКА и помогне на школата.<br/> <br/><b>- Как виждате отбора игрово? Като че ли има пробуждане в последно време?<br/></b> <br/>- Нека да оставят треньора на спокойствие. Така или иначе шампиони не можем да станем. Отборът обаче играе все по-добре u по-добре. Продължавам да твърдя, че има проблеми в защита, но като цяло ситуацията е окей. Всички говорят за трансферите, за Стойчо Стоилов, но всеки трансфер се прави на база финансовата рамка, която ти е поставена. Такива са ни футболистите. Ако на Стоилов му дадат един милион, той ще доведе добър играч за един милион. Но явно няма как и затова всички са с изтекли договори или са били контузени и не са играли от половин-една година. И ние ги съживяваме. Всеки се съобразява с разходите, които може да направи. Нека да ги оставим на мира. За мен по-важното е да се стегне стадионът. Защото виждаме как е сега - по алеите има дупки, асфалтът е разбит, през зимата всичко замръзва. Това не може да се допуска.<br/> <br/><b>- Казвате, че отборът има проблеми в защита, но няма ли такива и пред гола? Али Coy направи куп пропуски този сезон...<br/></b> <br/>- Спокойно, ще му дойде самочувствието на него. Coy е добър футболист. Напред имаме прилични футболисти, там нямаме проблем. Според мен е просто временно. Да, Coy изпуска доста, но важното е, че излиза на положения. А щом излизаш, рано или късно ще се оправят нещата.<br/> <br/><b>- От какъв тип футболисти се нуждае ЦСКА?<br/></b> <br/>- От плеймейкър и от личности. Няма лидер, няма шампионски манталитет. Същото важи и за националния отбор. Нямаш ли лидер, нищо не можеш да направиш. Четох изказване на Страхил Попов след контролата с Парагвай - как да бием, когато едното крило на съперника струвало колкото целия наш отбор. Ако имаш такова мислене, няма да станеш голям. Точно с такива футболисти трябва да се надиграваш. Това е предизвикателството. Да се мериш с този, когото си гледал по телевизията. Но как да стане, когато още преди да си излязъл на терена срещу него, ти вече си се предал?! И той е с два крака, спокойно, не е извънземно. Hue, като отстранявахме шампионите на Англия, Испания и Франция едно време, си мечтаехме да излезем срещу такъв отбор. И затова сме успявали, защото сме си вярвали. Не сме се предавали предварително. А сега какво става - в ЦСКА няма никакъв шампионски манталитет. За десет години един път сме победили Лудогорец в първенството. Нямаш ли шампионското в себе си, не се получават нещата. Не че са ни лоши футболистите, но, като нямат сърца...<br/> <br/><b>- Смятате ли, че Милош Крушчич е подходящият треньор за ЦСКА?<br/></b> <br/>- Подходящият треньор е този, при когото отборът бие. Ако победи Лудогорец и отстрани Арда за купата, какво ще можеш да му кажеш на Крушчич? С тези два мача може да се легитимира. Аз не виждам с какво е по-лош от досегашните. Ако победи тези два тима, също така ще се отърси от етикета "Ученик на Люпко". Мисля, че може да се справи.<br/> <br/><b>- За какво е способен да се бори ЦСКА този сезон?<br/></b> <br/>- Купата, това е единственото. Тя е задължителна. Там трябва да се насочат всички усилия, там е шансът. Но с това не искам да кажа, че евроквота през първенството е невъзможна. Левски и ЦСКА са на едно ниво, Локо Пловдив също не е нещо повече. Да не говорим, че една загуба в шампионата може да разклати Лудогорец. Ако ги бием на "Армията” ...<br/> <br/><b>- Наскоро бившият юрист на ЦСКА Радостин Василев заяви, че клубът е твърде капсулиран в отношението си към привържениците и медиите. Подкрепяте ли подобно мнение?<br/></b> <br/>- Има нещо вярно. ЦСКА винаги е бил отворен към обществото. Но сега всичко е в затворен кръг. Виждам как се комуникира - избират се определени журналисти, както и фенове. Ако привържениците коментират положително, са прекрасни. Ако са несъгласни, ги отписваме. Както бяха отписани Спас Джевизов и Ради Здравков само защото са работили в Лудогорец. Но това е историята на ЦСКА, ти не можеш да я промениш. Със Спас и Ради сме играли 8 години заедно. Имаме неизброими титли и купи. Постигнали сме най-големите международни успехи в историята на клуба. Не можеш да го отречеш. В ложата преди имаше 30 места за всеки, който е бил шампион с ЦСКА - влизаше се безплатно. А сега... Не става така. Не отписвай големите по този начин, защото само ги настройваш срещу себе си. Да не говорим, че на едни честитиш рожден ден, а на други - не. Всички трябва да са под общ знаменател. На колко мача е бил Бербатов? Отиде само на юбилея. А Мартин Петров? Любо Пенев, когато не е треньор? Джеки? Покани ги на по чаша вино преди мача или да се срещнат с юношите. Кое му е лошото ЦСКА да си уважава героите?!</p>
      <p> </p>
    </article>
  </body>
</html>