<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/artikel/4926551/humberto-neemt-het-op-voor-marga-ze-bedoelde-het-niet-verkeerd"/>
    <meta property="og:site_name" content="RTL Boulevard"/>
    <meta property="article:published_time" content="2019-11-19T07:25:21+00:00"/>
    <meta property="og:title" content="Humberto neemt het op voor Marga: ze bedoelde het niet verkeerd"/>
    <meta property="og:description" content="Humberto Tan heeft het op Facebook opgenomen voor Marga Bult. De zangeres kwam onder vuur te liggen nadat ze Chantal Janzen en Humberto &quot;ook vanwege het kleurtje&quot; tipte als presentatoren van het Eurovisiesongfestival in Rotterdam."/>
  </head>
  <body>
    <article>
      <h1>Humberto neemt het op voor Marga: ze bedoelde het niet verkeerd</h1>
      <address>
        <time datetime="2019-11-19T07:25:21+00:00">19 Nov 2019, 07:25</time>
      </address>
      <p>Humberto Tan heeft het op Facebook opgenomen voor Marga Bult. De zangeres kwam onder vuur te liggen nadat ze Chantal Janzen en Humberto "ook vanwege het kleurtje" tipte als presentatoren van het Eurovisiesongfestival in Rotterdam.</p>
      <p>"Eigenlijk geeft Marga een compliment door Chantal Janzen en mij naar voren te schuiven als 'haar' kandidaten voor een prestigieuze presentatieklus", schreef Humberto, die via social media veelvuldig op Marga's uitspraken werd gewezen. "Ik zie en voel het ongemakkelijke pijnpunt in haar uitspraak, maar ik zie ook dat Marga het niet verkeerd bedoeld heeft." De zangeres zelf zei maandag al voor een multiculturele samenleving te staan en niet racistisch te zijn.</p>
      <p>Humberto roept iedereen op koel te blijven "in het hoofd en warm in het hart". "Hard tegenover elkaar blijven staan is het makkelijkst, maar daar schieten we maatschappelijk helemaal niks mee op. Ik zoek verbinding."</p>
      <p>Rottig gezegd</p>
      <p>De presentator haalt de zwartepietendiscussie aan, die volgens hem elk jaar "feller en agressiever lijkt te worden". "Niet iedereen die voor Zwarte Piet is, is racist, maar inmiddels is wel duidelijk dat alle racisten pro Zwarte Piet zijn. Aanpassingen aan de knecht neemt racisten wind uit de zeilen en maakt onze samenleving mooier, inclusiever, moderner."</p>
      <p>Humberto wil het sinterklaasfeest "fris en fruitig houden door de knechten te moderniseren". "Laten we blijven proberen elkaar mee te nemen in onze gevoelens, laten we elkaar beter maken door naar onze kwaliteiten te kijken en niet naar onze tekortkomingen. Laten we rekening met elkaar houden omdat woorden pijn kunnen doen en laten we elkaar duidelijk maken w√©lke woorden pijn doen. Maar laten we ook onze goede bedoelingen niet uit het oog verliezen, zelfs als ze rottig gezegd worden."</p>
      <p>Tot slot steekt Humberto zijn ambitie niet onder stoelen of banken. "Laat ik heel duidelijk zijn. Ik zou graag het songfestival presenteren, maar liever niet met een pruik op, rode lippenstift, oorbellen en pofmouwen..."</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/tv/bundel/4891891/robinson-confessions-seizoen-2"/>
        <a href="https://www.rtlboulevard.nl/entertainment/showbizz/artikel/4926506/alfred-van-den-heuvel-zat-financieel-aan-de-grond-na"/>
        <a href="https://www.rtlboulevard.nl/entertainment/internet/artikel/4926436/na-1-maand-20-miljoen-volgers-op-instagram-voor-jennifer"/>
        <a href="https://www.rtlboulevard.nl/entertainment/music/artikel/4926426/elton-john-na-operatie-er-weinig-van-me-over"/>
        <a href="https://www.rtlboulevard.nl/entertainment/showbizz/artikel/4926401/oitnb-actrice-bevallen-van-perfecte-dochter"/>
        <a href="https://www.rtlboulevard.nl/entertainment/music/artikel/4926391/taylor-swift-krijgt-allereerste-woman-decade-award"/>
      </related>
    </article>
  </body>
</html>