<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/fact-checking/canone_rai_tv_pubblica_europa-6574989/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T07:46:00+00:00"/>
    <meta property="og:title" content="Chi paga di più in Europa per il canone della tv pubblica?"/>
    <meta property="og:description" content="Secondo un sondaggio del centro studi Anci, è &quot;la tassa più odiata dagli italiani&quot; e Di Maio ha riproposto di recente l'obiettivo di ridurlo"/>
  </head>
  <body>
    <article>
      <h1>Chi paga di più in Europa per il canone della tv pubblica?</h1>
      <h2>Secondo un sondaggio del centro studi Anci, è "la tassa più odiata dagli italiani" e Di Maio ha riproposto di recente l'obiettivo di ridurlo</h2>
      <address><time datetime="2019-11-19T07:46:00+00:00">19 Nov 2019, 07:46</time> by <a rel="author" href="https://www.agi.it/authors/pagella-politica/" target="_blank">Pagella Politica di Agi</a></address>
      <p>Il leader del M5s Luigi Di Maio, intervistato da Rtl 102.5 il 18 novembre, ha commentato la proposta di una sua collega di partito di abolire il canone Rai, <a href="https://www.rtl.it/notizie/articoli/di-maio-a-rtl-1025-ok-appello-conte-sulle-tasse-e-tagliamo-canone-rai/">dicendo</a> (min. 7.40 e ss) che l’obiettivo è quello di ridurlo. </p>
      <p>Il riferimento è alla <a href="http://documenti.camera.it/leg18/pdl/pdf/leg.18.pdl.camera.1983.18PDL0069850.pdf">proposta di legge</a> per abolire il canone Rai a partire dal 2021 presentata il 15 luglio dalla deputata del M5s Maria Laura Paxia insieme ad altri cinque deputati del Movimento. Al momento la proposta <a href="https://www.camera.it/leg18/126?tab=1&amp;leg=18&amp;idDocumento=1983&amp;sede=&amp;tipo=">non risulta</a> ancora assegnata a nessuna commissione parlamentare e dunque la sua discussione non è nemmeno cominciata.</p>
      <p>Il canone Rai, secondo un sondaggio del centro studi dell’Anci (<a href="https://www.fondazioneifel.it/">Ifel</a>) del 2011, era <a href="https://www.lastampa.it/economia/2011/09/14/news/gli-italiani-e-le-tasse-piu-odiate-1.36930443">la tassa più odiata</a> dagli italiani. All’epoca ammontava – in seguito a un aumento <a href="http://www.ansa.it/web/notizie/rubriche/politica/2010/12/22/visualizza_new.html_1647566771.html">deciso</a> a fine 2010 – a 110,50 euro.</p>
      <p>Con il governo Renzi (<a href="https://www.gazzettaufficiale.it/eli/id/2015/12/30/15G00222/sg">legge di Bilancio per il 2016</a>, art. 1 co. 152 e ss.) il canone venne inserito nella bolletta elettrica, con la conseguenza – come <a href="https://www.agi.it/fact-checking/pagare_tutti_per_pagare_meno_sul_canone_rai_ha_ragione_renzi-1763961/news/2017-05-12/">abbiamo verificato</a> in passato – di ridurre drasticamente la sua evasione. Con la stessa <a href="https://www.gazzettaufficiale.it/eli/id/2015/12/30/15G00222/sg">legge di Bilancio per il 2016</a> (art. 1 co. 152) il canone venne poi ridotto a 100 euro e con <a href="https://www.gazzettaufficiale.it/eli/id/2016/12/21/16G00242/sg">la legge di Bilancio per il 2017</a> (art. 1 co. 40) fu ulteriormente abbassato a 90 euro.</p>
      <p>Il governo Conte I ha confermato questo importo anche con la <a href="https://www.gazzettaufficiale.it/eli/gu/2018/12/31/302/so/62/sg/pdf">legge di Bilancio per il 2019</a> (art. 1 co. 89).</p>
      <p>Ma qual è la situazione nel resto d’Europa? Negli altri grandi Paesi dell’Ue i cittadini pagano un canone per la tv pubblica? Ed è più o meno salato che in Italia?<br/><br/>Andiamo a vedere i dettagli.</p>
      <h3>Germania</h3>
      <p>In Germania la televisione pubblica è finanziata da un canone (<a href="https://www.rundfunkbeitrag.de/e175/e5283/Flyer_Buergerinnen_und_Buerger_EN.pdf"><i>Rundfunk­beitrag</i></a>), che deve essere pagato da tutti i proprietari di casa, al di là del fatto che abbiano materialmente un apparecchio televisivo o meno. Ammonta a 17,50 euro al mese e sono possibili riduzioni ed esenzioni.</p>
      <p>Dunque il totale annuo è di 210 euro. Più del doppio rispetto all’Italia.</p>
      <h3>Francia</h3>
      <p>La televisione pubblica francese è finanziata da un canone che <a href="https://www.service-public.fr/particuliers/vosdroits/F88">ammonta</a> nel 2019 a 139 euro per la Francia continentale e a 89 euro per i dipartimenti d’oltremare.</p>
      <p>Anche in questo caso dunque il canone francese – quantomeno quello dovuto da chi abita in Francia – è superiore a quello dell’Italia. Il canone si paga se si devono pagare le tasse sulla casa (che in Francia sono presenti anche sulla prima casa) e solo se si possiede un apparecchio televisivo.</p>
      <p>In Francia, dal 2009, è stata <a href="https://www.francetelevisions.fr/groupe/qui-sommes-nous/lhistoire-127">soppressa</a> la pubblicità sulle televisioni pubbliche tra le otto di sera e le sei del mattino.</p>
      <h3>Regno Unito</h3>
      <p>Nel Regno Unito il canone per la tv pubblica <a href="https://www.gov.uk/tv-licence">è pari </a>a 154,50 sterline all’anno, cioè circa 181 euro. Se la tv è in bianco e nero il canone cala a 52 sterline (61 euro circa).</p>
      <p>Gli over 75 sono esentati dal pagamento del canone e per determinate categorie – ad esempio chi ha gravi problemi di vista – sono previste delle riduzioni.</p>
      <h3>Spagna</h3>
      <p>In Spagna non si paga più il canone dal 2010. La Rtve (<i>Corporación de Radio y Televisión Española</i>) <a href="http://noticias.juridicas.com/base_datos/Admin/l8-2009.html">è oggi finanziata</a> in parte dalla fiscalità generale, cioè dalle tasse, e in parte da contributi che sono tenuti a versare gli operatori privati (3 per cento dei redditi lordi per le tv commerciali, 1,5 per cento per le pay tv e 0,9 per cento per gli operatori delle telecomunicazioni).</p>
      <p>Sempre dal 2010 è poi, come ci hanno confermato anche i nostri colleghi fact-checker spagnoli di <i>Maldita</i>, è stata <a href="http://www.rtve.es/television/20091229/rtve-sin-publi-nuevos-programas-mas-informativos-cine-sin-cortes-series-exito/308637.shtml">abolita</a> la pubblicità sulla televisione pubblica.</p>
      <p>Secondo uno studio dell’Università di Santiago di Compostela, <a href="https://elpais.com/elpais/2016/12/27/inenglish/1482826221_802532.html">riportato</a> da <i>El Paìs </i>nel dicembre 2016, ogni nucleo familiare in Spagna paga ogni anno indirettamente, tramite le tasse, 98,80 euro per il servizio pubblico radiotelevisivo (38,90 euro pro capite).</p>
      <h3>Chi paga più di tutti e chi meno? E chi non paga?</h3>
      <p>Nei grandi Paesi europei si paga – in tutti i casi tranne che in Spagna tramite un canone, nel Paese iberico con le tasse in generale – più che in Italia. Il conto più salato, in Europa, viene pagato in Svizzera. Nel Paese elvetico il canone annuo per i servizi radiotelevisivi pubblici <a href="https://www.eda.admin.ch/missions/mission-onu-geneve/en/home/manual-regime-privileges-and-immunities/introduction/manual-taxation/radio-tv-licence-io.html">è pari</a> a 451,1 franchi, cioè circa 412 euro.</p>
      <p>In Grecia si paga invece un canone di appena 3 euro al mese (36 euro all’anno), la cifra più bassa – secondo quanto <a href="https://www.euronews.com/2018/05/17/public-broadcasting-licence-fees-in-europe-compared">riporta</a> <i>Euronews</i> – dell’Unione europea. Secondo <a href="https://www.idealo.co.uk/magazine/2019/08/09/much-tv-licence-cost-around-europe/">un approfondimento</a> di agosto 2019 curato da <i>Idealo</i>, piattaforma britannica che si occupa di confronti tra prezzi di vari prodotti e servizi a livello europeo, ci sono alcuni Stati in cui non si paga un canone per i servizi radiotelevisivi pubblici.</p>
      <p>In Olanda ad esempio il servizio pubblico è finanziato dalla fiscalità generale e dalla pubblicità, e lo stesso accade a Cipro. In Finlandia c’è un’apposita tassa progressiva (da cui sono esclusi i redditi più bassi) e un sistema analogo esiste anche in Islanda. In Ungheria poi non si pagano né canoni né tasse specifiche per il servizio radiotelevisivo pubblico.</p>
      <h3>Conclusione</h3>
      <p>Tra i grandi Paesi europei, l’Italia è quello dove il canone per il servizio radiotelevisivo pubblico è il più basso: 90 euro, contro i 139 della Francia, i 180 del Regno Unito e i 210 della Germania.</p>
      <p>In Spagna non c’è canone a il servizio pubblico è finanziato con le tasse e con contributi degli operatori privati. Secondo uno studio universitario il costo a persona è comunque di circa 40 euro e quello per nucleo familiare di circa 100 euro l’anno.</p>
      <p>A livello europeo ci sono poi altri Paesi in cui il servizio pubblico radiotelevisivo è finanziato non da un canone ma dalle tasse, apposite o generiche, e Paesi con canoni più alti (come la Svizzera) o più bassi (come la Grecia).</p>
      <p>
        <i>Se avete delle frasi o dei discorsi che volete sottoporre al nostro fact-checking, scrivete a </i>
        <a href="mailto:dir@agi.it">
          <i>dir@agi.it</i>
        </a>
      </p>
    </article>
  </body>
</html>