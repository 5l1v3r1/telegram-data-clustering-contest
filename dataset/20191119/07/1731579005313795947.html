<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/19/italia-approvato-decreto-sulla-cybersecurity-cosa-consiste-perimetro-sicurezza-5g-242614/"/>
    <meta property="og:site_name" content="MobileWorld"/>
    <meta property="article:published_time" content="2019-11-19T07:44:01+00:00"/>
    <meta property="og:title" content="In Italia è stato approvato il decreto sulla cybersecurity: in cosa consiste il perimetro di sicurezza 5G"/>
    <meta property="og:description" content="L'attuale periodo tecnologico è di notevole importanza perché rappresenta una fase di transizione verso le reti 5G, un nuovo modo di comunicare ed interagi"/>
  </head>
  <body>
    <article>
      <h1>In Italia è stato approvato il decreto sulla cybersecurity: in cosa consiste il perimetro di sicurezza 5G</h1>
      <address><time datetime="2019-11-19T07:44:01+00:00">19 Nov 2019, 07:44</time> by <a rel="author" href="https://www.mobileworld.it/author/vincent/" target="_blank">Vincenzo Ronca</a></address>
      <p>L’attuale periodo tecnologico è di <b>notevole importanza</b> perché rappresenta una fase di transizione verso le <a href="https://www.mobileworld.it/tag/5g/">reti 5G</a>, un nuovo modo di comunicare ed interagire con i dispositivi che ci circondano. In questa fase riveste particolare importanza anche l’aspetto della <b>sicurezza</b> dei dati, il quale deve essere sin da subito assicurato con <b>standard</b> e procedure uguali per tutti.</p>
      <p>È proprio quest’ultimo lo scopo principale per il quale il <b>governo italiano</b> ha appena approvato il <b>decreto</b> legge sulla <i>cybersecurity</i>, il quale definisce una sorta di <b>perimetro virtuale</b> a livello nazionale per le reti di comunicazione. Il decreto ha lo scopo di <b>tutelare</b> tutti gli enti civili e pubblici presenti sul territorio nazionale: stabilisce inoltre che qualunque entità <b>esterna</b> vorrà entrare nel perimetro definito dovrà soddisfare determinati <b>requisiti</b>, fissati anche in base all’entità dell’impatto che potrebbe avere sulla sicurezza nazionale.</p>
      <p>Nel concreto, significa che qualsiasi ente o azienda esterna all’Unione Europea che voglia stipulare <b>contratti o accordi</b> all’interno del perimetro di sicurezza cibernetica <b>dovrà notificare</b> la stipula di questi accordi all’autorità competente. In questo ambito, a controllare la regolarità di tutte le operazioni ci sarà il <i>Centro di Valutazione e Certificazione Nazionale</i>, dipendente dal Ministero dello Sviluppo Economico.</p>
      <p>Chiaramente per chi <b>non rispetta</b> le nuove disposizioni sono previste sanzioni anche di carattere amministrativo, per un massimo di <b>1.800.000€</b>. L’approvazione del nuovo decreto riguarderà da vicino le grandi big extra europee che già operano nel nostro paese, <a href="https://www.androidworld.it/2019/11/19/ban-usa-huawei-nuova-proroga-altri-90-giorni-quiete-della-tempesta-682930/">Huawei</a> e <a href="https://www.androidworld.it/tag/samsung/">Samsung</a> <i>in primis</i>.</p>
      <p>Via: <a href="https://www.mondomobileweb.it/163360-golden-power-cybersecurity-legge-perimetro-sicurezza-5g/">Mondomobileweb</a></p>
    </article>
  </body>
</html>