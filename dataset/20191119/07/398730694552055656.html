<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/omorganisation-ger-otydligt-ansvar-pa-karolinska/"/>
    <meta property="og:site_name" content="DN.SE"/>
    <meta property="article:published_time" content="2019-11-19T07:18:14+00:00"/>
    <meta property="og:title" content="DN Åsikt. ”Omorganisation ger otydligt ansvar på Karolinska”"/>
    <meta property="og:description" content="Insändare på DN Åsikt, 19 november 2019: ”Riskerar att drabba patienter och måste göras om”, skriver läkarföreningen i ett öppet brev."/>
  </head>
  <body>
    <article>
      <h1>DN Åsikt. ”Omorganisation ger otydligt ansvar på Karolinska”</h1>
      <address><time datetime="2019-11-19T07:18:14+00:00">19 Nov 2019, 07:18</time> by <a rel="author">Yvonne Dellmark, ordförande i Karolinska universitetssjukhusets läkarförening, och Christer Almgren-Lidman, huvudskyddsombud och styrelseledamot i läkarföreningen</a></address>
      <p>
        <b>INSÄNDARE. Mitt under sparplanerna pågår förberedelserna för en stor omorganisation av Karolinska universitetssjukhuset. Omorganisationen ger ett otydligt ansvar för patienterna och måste göras om, kräver sjukhusets läkarförening i ett öppet brev till finanslandstingsråd Irene Svenonius (M) och sjukhusets styrelse.</b>
      </p>
      <p>Strategiska felsatsningar på <a href="https://www.dn.se/om/nya-karolinska-solna/">Karolinska universitetssjukhuset</a> riskerar att försämra stockholmarnas tillgång till avancerad sjukvård och dessutom få stora ekonomiska konsekvenser. Till verksamheter som berörs hör många cancerbehandlingar, men även hjärt- och neurokirurgi och transplantation. För många verksamheter är Karolinska ensam utförare i regionen och i vissa fall i hela landet.</p>
      <p>För två år sedan var Region Stockholms vision ett ”internationellt konkurrenskraftigt universitetssjukhus (...) med patientperspektiv och hög patientsäkerhet”. Sjukhusledningens förslag till omorganisation och de aktuella varslen gör att Karolinskas läkarförening väcker frågan om den visionen har ändrats.</p>
      <p>Under de senaste två decennierna har Karolinska universitetssjukhuset upplevt en rad omorganisationer. Modeller har hämtats utifrån och lanserats av konsultbolag till en hög kostnad.</p>
      <p><b>2017 upplöstes</b> alla kliniker och ersattes med en oprövad matrisorganisation bestående av ”teman och funktioner”, trots massiv intern kritik. Även Karolinska institutet ställde sig kritiskt och valde att behålla specialitetsindelningen.</p>
      <p>Man anförde från sjukhusledningen att framstående sjukhus som Cleveland Clinic i Ohio i USA var organiserat så, vilket bara delvis är sant. Karolinska universitetssjukhuset är numera organiserat på ett sätt som är unikt i Sverige och inte alls i samklang med övrig sjukvård i landet.</p>
      <p>Patienter och vårdgivare har haft stora svårigheter att navigera i det nya systemet. Modellen har medfört avsevärda problem för de patientgrupper som inte passat in i sjukhusets nya patientflöden.</p>
      <p><b>För att renodla</b> sjukhusets högspecialiserade profil tog regionledningen också ett beslut om att vård för en miljard kronor skulle flyttas ut till andra vårdgivare. Samtidigt har det högspecialiserade uppdraget krävt att all jourverksamhet och beredskapen för medicinskt avancerade akuta insatser finns kvar, vilket har varit kostnadsdrivande. </p>
      <p>Detta beslut har även kraftigt försämrat sjukhusets möjligheter att bedriva utbildning och forskning, som är grundpelare på ett universitetssjukhus. AT-läkare tjänstgör inte längre på Nya Karolinskas akutmottagning och Läkarförbundets specialistutbildningsråd har riktat kritik mot att specialistläkarutbildningen blivit alltför ensidig.</p>
      <p>Med den nya tematiska organisationen har antalet chefer ökat med 30 procent på fyra år. I motsats till vad som utlovades av Boston Consulting Group har det drivit på kostnadsutvecklingen.</p>
      <p><b>Även sjukhusstyrelsen</b> har identifierat problem med verksamhetsmodellen. Sjukhusledningen har nu kommit med ett förslag till lösningar. </p>
      <p>Ett mål är att minska antalet chefer. I förslaget föreslås att ett nytt chefsled ska inrättas med en omvårdnadsdirektör och ett antal omvårdnadsverksamhetschefer, ansvariga för vårdavdelningar och mottagningar. En annan verksamhetschef ska ansvara för den medicinsk behandling utan att ha ansvar för omvårdad.</p>
      <p>Denna organisation bär stora likheter med den så kallade magnetmodellen, som utvecklats i USA. Modellens syfte är att förbättra vårdkvaliteten och minska personalomsättningen, vilket är positivt. De som ska attraheras till de så kallade magnetsjukhusen är sjuksköterskor.</p>
      <p><b>Om en särskild</b> ledningsstruktur för omvårdnad har positiv effekt på svensk sjukvård är emellertid högst oklart. Modellen är väsentligen oprövad i Sverige. Att det aktuella förslaget har sin utgångspunkt i magnetmodellen vill sjukhusledningen numera inte kännas vid.</p>
      <p>Med förslaget till omorganisation befarar Läkarföreningen en ökad byråkratisering till en hög kostnad med försämrad patientsäkerhet. Förslaget innebär en splittrad ledningsstruktur som inte återfinns i annan högriskverksamhet som trafikflyget och försvaret.</p>
      <p>Förslaget kan också strida mot Socialstyrelsens föreskrifter om ledningsansvar i hälso- och sjukvården. Det innebär inte heller att den otydlighet vad gäller ansvar och mandat för chefer som saknas i den nuvarande organisationen åtgärdas.</p>
      <p><b>Att chefen</b> för verksamheten inte har ett medicinskt ansvar riskerar att leda till en förskjutning av principer mot logistik och personalpolitik och bort från hälso- och sjukvårdslagens krav på att ”den som har det största behovet av hälso- och sjukvård ska ges företräde till vården”.</p>
      <p>Karolinskas läkarförening har haft starka invändningar mot de senaste årens organisationsförändringar, men mötts av bristande gehör från sjukhusledningen. När den nu konstaterar ett budgetunderskott på 1,6 miljarder kronor uppstått beror det inte på medarbetarnas låga arbetskapacitet, utan kostnadsdrivande strukturella förändringar.</p>
      <p>Att bredda vårduppdraget och återuppta verksamhet i gamla Karolinska skulle inte bara lösa många av sjukhusets problem, utan även förbättra sjukvårdens förutsättningar i hela regionen. Från Karolinskas sjukhusledning framhålls 2015 som ett idealt år vad gäller produktivitet och personalsammansättning. En återgång till 2015 års nivåer eftersträvas. Läkarföreningen föreslår att man löper linan ut och i så fall även återgår till 2015 års klinikstruktur och uppdrag.</p>
      <p><b>Vi ser med oro</b> på det förslag till omorganisation som sjukhusledningen har presenterat. Att återigen genomföra en stor och tveksamt underbyggd omorganisation tar fokus från det mest väsentliga, att vårda svårt sjuka patienter, och innebär en enorm ekonomisk påfrestning. Läkarföreningen uppmanar till ett omtag för den planerade omorganisationen så att förslaget löser de identifierade problemen.</p>
      <details>
        <summary>DN Åsikt. 19 november 2019 kl 08</summary>
        <p>
          <b>Insändare</b>
        </p>
        <p>Yvonne Dellmark och Christer Almgren-Lidman:<br/><b>”Omorganisation ger otydligt ansvar på Karolinska”</b><b> </b></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så skriver du svar och kommenterar</b>
          </a>
        </p>
        <p>
          <b>Artikel om det öppna brevet:</b>
        </p>
        <p>
          <a href="https://www.dn.se/sthlm/karolinska-sparkar-vardpersonal-men-utokar-sjukhusledningen/">
            <b>Karolinska varslar vårdpersonal – men utökar sjukhusledningen</b>
          </a>
        </p>
      </details>
    </article>
  </body>
</html>