<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21885/speci-sotet-oldal-valtozat-fog-jonni-a-samsung-galaxy-note-10-bol"/>
    <meta property="og:site_name" content="PC Forum"/>
    <meta property="article:published_time" content="2019-11-19T07:45:00+00:00"/>
    <meta property="og:title" content="Spéci, &quot;sötét oldal&quot; változat fog jönni a Samsung Galaxy Note 10-ből"/>
    <meta property="og:description" content="A Star Wars témájú telefont mindenhol az Első Rend szimbólumai és színei fogják díszíteni"/>
  </head>
  <body>
    <article>
      <h1>Spéci, "sötét oldal" változat fog jönni a Samsung Galaxy Note 10-ből</h1>
      <address><time datetime="2019-11-19T07:45:00+00:00">19 Nov 2019, 07:45</time> by <a rel="author">Sting</a></address>
      <p>A Samsung a karácsonyi szezonra - és persze <a href="https://pcforum.hu/mediatar/5867/itt-a-vegso-trailer-az-uj-star-wars-filmhez-a-skywalkerek-kora-hoz">az új Star Wars film</a> bemutatójára - egy speciális változattal készül legújabb csúcstelefonjából. A dél-koreai gyártó ugyanis egy "sötét oldal" <a href="https://news.samsung.com/global/samsung-announces-galaxy-note10plus-star-wars-special-edition">kiadást</a> fog piacra dobni a Galaxy Note 10-ből, illetve annak pluszos változatából.<br/><br/>A <a href="https://www.samsung.com/global/galaxy/campaigns/star-wars-ix-collaboration/">Galaxy Note 10+ Star Wars Special Edition</a> az Első Rend jegyeit fogja viselni magán több helyen is. Színe természetesen fekete lesz, tokját pedig egy Első Rend logó és egy Kylo Ren profilkép fogja díszíteni. A készülékbe csúsztatható stylus szintén a szervezetre jellemző élénkpiros színben fog tündökölni, és egy ilyen színű szegély fogja a kameraszigetet is körbevenni.<br/><br/>A speciális Note 10+ szoftverének megjelenését is ugyanez a fekete-piros színkombináció fogja jellemezni, háttérképet pedig több, Kylo Ren-t és a rend szimbólumait ábrázoló kép közül tud majd a felhasználó választani. A telefonhoz a Samsung egy különleges Galaxy Buds fülhallgató-párost, valamint egy Kylo Ren jelvényt is ad majd - szintén fekete-piros színekben.<br/><br/>A Galaxy Note 10+ Star Wars Special Edition-t december 10-étől lehet majd megvásárolni - de, hogy pontosan mennyiért, a Samsung egyelőre nem árulta el.</p>
    </article>
  </body>
</html>