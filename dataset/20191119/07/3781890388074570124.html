<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742451"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T07:25:00+00:00"/>
    <meta property="og:title" content="สหรัฐ-เกาหลีใต้ตกลงกันไม่ได้ เรื่องค่าใช้จ่ายทางทหาร"/>
    <meta property="og:description" content="รัฐบาลวอชิงตันและรัฐบาลโซลไม่สามารถตกลงกันได้ เกี่ยวกับการที่เกาหลีใต้ต้อง 'เพิ่มค่าใช้จ่ายทางทหาร' อีก 5 เท่าเป็นมากกว่า 150,000 ล้านบาท ตามการเรียกร้องของสหรัฐ"/>
  </head>
  <body>
    <article>
      <h1>สหรัฐ-เกาหลีใต้ตกลงกันไม่ได้ เรื่องค่าใช้จ่ายทางทหาร</h1>
      <address>
        <time datetime="2019-11-19T07:25:00+00:00">19 Nov 2019, 07:25</time>
      </address>
      <p>
        <b>รัฐบาลวอชิงตันและรัฐบาลโซลไม่สามารถตกลงกันได้ เกี่ยวกับการที่เกาหลีใต้ต้อง "เพิ่มค่าใช้จ่ายทางทหาร" อีก 5 เท่าเป็นมากกว่า 150,000 ล้านบาท ตามการเรียกร้องของสหรัฐ</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 19 พ.ย.ว่ากระทรวงกลาโหมเกาหลีใต้ออกแถลงการณ์เมื่อวันอังคาร ว่าแนวทางปฏิบัติตาม “ข้อตกลงมาตรการพิเศษ” ( เอสเอ็มเอ ) ซึ่งคือชื่ออย่างเป็นทางการของกรอบความร่วมมือด้านค่าใช้จ่ายทางทหารระหว่างรัฐบาลโซลกับสหรัฐนั้น ควรเป็นการดำเนินการที่ตั้งอยู่บนผลประโยชน์และการให้เกียรติซึ่งกันและกัน ดังเช่นที่กระทรวงกลาโหมของสหรัฐและเกาหลีใต้ปฏิบัติต่อกันอย่างเท่าเทียม ตามหลักของเอสเอ็มเอตลอด 28 ปีที่ผ่านมา<br/> <br/>อย่างไรก็ตาม จุดยืนของเกาหลีใต้เรื่องการจัดทำเอสเอ็มเอฉบับใหม่ในอนาคต ไม่สามารถเป็นไปตามการเรียกร้องขอรัฐบาลวอชิงตัน ซึ่งต้องการให้รัฐบาลโซล “จ่ายเพิ่มขึ้นอย่างมีนัยสำคัญ” ตามข้อเรียกร้องของอีกฝ่ายที่ต้องการแก้ไขการแบ่งประเภทของค่าใช้จ่ายได้<br/> </p>
      <figure>
        <iframe data-src="https://twitter.com/Reuters/status/1196663829960245248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b> </b><br/>ทั้งนี้ นายเจมส์ เดอฮาร์ต หัวหน้าคณะผู้แทนเจรจาด้านกิจการการเมือง-การทหารของกระทรวงกลาโหมสหรัฐ กล่าวในเวลาต่อมา ว่ารัฐบาลวอชิงตันตัดสินใจระงับการเจรจา เพื่อให้เวลาเกาหลีใต้ในการไตร่ตรองอย่างละเอียดก่อนตัดสินใจอีกครั้ง ซึ่งสหรัฐหวังเป็นอย่างยิ่งว่าในที่สุดทั้งสองฝ่ายจะสามารถบรรลุข้อตกลงเอสเอ็มเอฉบับใหม่ร่วมกัน โดยเป็นข้อตกลงซึ่งน่าพึงพอสำหรับทั้งสหรัฐและเกาหลีใต้ ที่มีความเป็นพันธมิตรทางทหารแน่นแฟ้นต่อกันมาเป็นเวลานาน ขณะที่นายจอง อึน-โบ หัวหน้าคณะผู้แทนเจรจาของเกาหลีใต้ กล่าวว่าสหรัฐเป็นฝ่ายวอล์กเอาต์ หลังหารือกันได้เพียง 1 ชั่วโมงเท่านั้น<br/> </p>
      <figure>
        <iframe data-src="https://twitter.com/thehill/status/1195623791747125248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>   <br/>แม้สหรัฐและเกาหลีใต้ต่างยังปฏิเสธเผยมูลค่าของเอสเอ็มเอฉบับใหม่ แต่สื่อหลายแห่งทั้งในอเมริกาและเกาหลีใต้รายงานว่า ประธานาธิบดีโดนัลด์ ทรัมป์ ต้องการให้เกาหลีใต้จ่ายเพิ่มจากปัจจุบันซึ่งอยู่ที่ปีละ 1,000 ล้านดอลลาร์สหรัฐ ( ราว 30,186 ล้านบาท ) เป็น 5,000 ล้านดอลลาร์สหรัฐ ( ราว 150,930 ล้านบาท ) เรียกเสียงวิจารณ์อย่างหนักจากหลายฝ่ายในเกาหลีใต้ ทั้งนี้ กฎหมายของเกาหลีใต้ระบุว่าการจัดทำเอสเอ็มเอร่วมกับสหรัฐต้องผ่านความเห็นชอบของสภานิติบัญญัติแห่งชาติด้วย.<br/><br/><b>เครดิตภาพ : AFP</b><br/> <br/> </p>
    </article>
  </body>
</html>