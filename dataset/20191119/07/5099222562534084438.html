<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499804-palestinienii-critica-decizia-sua-privind-legalitatea-coloniilor-israeliene-din-cisiordania-iordania-avertizeaza-asupa-consecintelor-care-decizia-sua-fata-israel-poate-determina.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T07:19:00+00:00"/>
    <meta property="og:title" content="Palestinienii critică decizia SUA privind legalitatea coloniilor israeliene din Cisiordania/ Iordania avertizează asupa consecințelor pe care decizia SUA față de Israel le poate determina"/>
    <meta property="og:description" content="Secretarul General al Organizației pentru Eliberarea Palestiniei (PLO), Saeb Erekat, a condamnat comportamentul Statelor Unite ce amenință securitatea internațională, după ce Washingtonul și-a"/>
  </head>
  <body>
    <article>
      <h1>Palestinienii critică decizia SUA privind legalitatea coloniilor israeliene din Cisiordania/ Iordania avertizează asupa consecințelor pe care decizia SUA față de Israel le poate determina</h1>
      <address><time datetime="2019-11-19T07:19:00+00:00">19 Nov 2019, 07:19</time> by <a rel="author">A.Z.</a></address>
      <p><b>Secretarul General al Organizației pentru Eliberarea Palestiniei (PLO), Saeb Erekat, a condamnat comportamentul Statelor Unite ce amenință securitatea internațională, după ce Washingtonul și-a schimbat poziția față de acțiunile de colonizare întreprinse de Israel, iar Ministrul de Externe al Iordaniei, Ayman Safadi, a semnalat „consecințele periculoase” pe care decizia Washingtonului de a nu mai considera ilegale coloniile israeliene din Cisiordania le poate declanșa în contextul procesului de restabilire a păcii în regiunea Orientului Mijlociu, scrie Mediafax, citând Dpa și Reuters. </b><br/><br/>Conform criticilor transmise de oficialul palestinian, Israelul fură pământul și confiscă resursele naturale ale palestinienilor, divizând, dislocând și restricționând libertatea de mișcare a poporului palestinian. <br/><br/>Erekat a reiterat faptul că, sub prevederile dreptului internațional, coloniile israelienilor din Cisiordania sunt ilegale. Totodată, acesta a solicitat comunității internaționale să acționeze în consecința „comportamentului iresponsabil al Statelor Unite, care amenință securitatea și pacea internațională”. <br/><br/>Ministrul de Externe al Iordaniei, Ayman Safadi, a semnalat „consecințele periculoase” pe care decizia Washingtonului de a nu mai considera ilegale coloniile israeliene din Cisiordania le poate declanșa în contextul procesului de restabilire a păcii în regiunea Orientului Mijlociu, scrie Mediafax, citând Reuters.<br/><br/>Ministrul Safadi a transmis, prin intermediul unei postări pe Twitter, că teritoriile revendicate de evreii din regiune sunt ilegale și distrug perspectivele unei soluții bilaterale în care statul palestinian ar putea coexista cu cel israelian, aceasta fiind singura modalitate de rezolvare a conflictului dintre cele două comunități, identificată de statele arabe din regiune. <br/><br/>„Coloniile Israelului în Palestina constituie o încălcare a dreptului internațional și a rezoluțiilor privind legitimitatea internațioanlă, dintre care cea mai recentă a fost Rezoluția 2334 a Consiliului de Securitate al ONU”, a transmis oficialul din Iordania. „Abuzul și încălcarea legitimității internațioale nu vor conduce la obținerea păcii și la asigurarea securității și stabilității”, a adăugat acesta.<br/><br/>Similar, Uniunea Europeană a reafirmat poziția pe care o are în raport cu acțiunile de colonizare ale israelienilor, considerându-le ilegale în acord cu dreptul internațional. La polul opus, premierul israelian Benjamin Netanyahu a salutat decizia Washingtonului, afirmând că „Statele Unite au adoptat o politică importantă care îndreaptă o greșeală istorică”. <br/><br/>Administraţia Donald Trump a anunţat, luni seară, modificarea poziţiei Statelor Unite faţă de coloniile israeliene din Cisiordania, care nu vor mai fi considerate ilegale. Washingtonul a recunoscut Ierusalimul drept capitală a Isreaelului, a transferat sediul ambasadei SUA din Tel Aviv în Ierusalim şi a închis o misiune diplomatică palestiniană din capitala americană.<br/><br/>Autoritatea Palestiniană a condamnat vehement aceste decizii.</p>
    </article>
  </body>
</html>