<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://proletaren.se/artikel/hotas-med-uteslutning"/>
    <meta property="og:site_name" content="Proletären"/>
    <meta property="article:published_time" content="2019-11-19T07:55:40+00:00"/>
    <meta property="og:title" content="Hotas med uteslutning"/>
    <meta property="og:description" content="Konflikten mellan Kommunals avdelning Väst och ett tiotal förtroendevalda på Göteborgs spårvägar fortsätter att eskalera. Avdelningsstyrelsen begär att flera ska uteslutas ur förbundet."/>
  </head>
  <body>
    <article>
      <h6 class="kicker">Konflikten på Göteborgs spårvägar:</h6>
      <h1>Hotas med uteslutning</h1>
      <h2>Konflikten mellan Kommunals avdelning Väst och ett tiotal förtroendevalda på Göteborgs spårvägar fortsätter att eskalera. Avdelningsstyrelsen begär att flera ska uteslutas ur förbundet.</h2>
      <address><time datetime="2019-11-19T07:55:40+00:00">19 Nov 2019, 07:55</time> by <a rel="author">Marcus Jönsson</a></address>
      <p>Samtidigt som Kommunals kongress invigdes i maj i år, inledde förtroendevalda på Göteborgs spårvägar en symbolisk facklig strejk. Motivet var att markera sitt missnöje med att Kommunals avdelning Väst tagit ifrån tekniksidan sitt förhandlingsmandat gentemot GS och inte gett något förhandlingsmandat åt de klubbar som bildats på trafiksidan för buss- och spårvagnsförare.</p>
      <p>– Efter att vi bildat klubb förra året förväntade vi oss att få förhandlingsmandat, men det har vi fortfarande inte fått. Nu har avdelningen i praktiken lagt ner klubben.</p>
      <p>Det säger Giovanni Pietrafesa, som förra året valdes till ordförande i den nybildade klubben för spårvagnsförare, till Proletären. Giovanni Pietrafesa är medlem i Kommunal sedan 1981 och har jobbat fackligt i mer än 20 år. Nu begär Kommunal Väst att han utesluts ur förbundet för att ha stött ”strejken” som han dessutom anklagas för att ha varit initiativtagare till.</p>
      <p>– Det är fel, säger Giovanni Pietrafesa som vägrar gå med på att kastas ut och har skrivit ett svar till förbundsledningen.</p>
      <related>
        <a href="http://proletaren.se/artikel/facklig-strejk-pa-goteborgs-sparvagar"/>
      </related>
      <p><b>Spårvagnsreparatören</b> Johannes Kvarnström har också fått ett brev om att uteslutas. Han var ombud på Kommunals kongress och blev utslängd från kongressen i Stockholm för att han stödde arbetskamraternas agerande i Göteborg.</p>
      <p>– Det är odemokratiskt, ogenomtänkt och förhastat, säger Johannes Kvarnström som inte heller tänker låta sig uteslutas utan strid.</p>
      <p><b>Flera av de andra </b>förtroendevalda har istället valt att självmant lämna Kommunal, liksom många andra på spårvägen där medlemsantalet sjunker. </p>
      <p>– Arbetskamraterna undrar vad poängen var med att bilda en klubb när vi ändå inte får bestämma något. Det känns meningslöst. Många medlemmar trodde att när vi bildat klubb skulle det vara slut med allt bråk inom spårvägen och äntligen skulle vi börja jobba fackligt. Men det hände ingenting, vi fick inget mandat och folk började undra varför. De känner sig lurade, säger Giovanni Pietrafesa.</p>
      <p>Både han och Johannes Kvarnström menar att de utses till syndabockar för situationen.</p>
      <p>– De försöker beskylla oss för att medlemmar lämnar organisationen. Avdelningen tappar medlemmar, förbundet trycker på och så försöker de skylla ifrån sig på ”personer som ställer till det”, istället för att ta itu med problemen inom Kommunal, säger Giovanni Pietrafesa.</p>
      <related>
        <a href="http://proletaren.se/artikel/helt-vansinnigt-beslut"/>
      </related>
      <p><b>Konflikten mellan </b>avdelningens ombudsmän och de förtroendevalda på spårvägen har pågått i flera år. Johannes Kvarnström menar att den i grunden handlar om både organisation och politik.</p>
      <p>– Vi är för full medlemsdemokrati medan de vill ha ett ombudsmannavälde.</p>
      <p>Dessutom spelar uppstyckningen och försöken att privatisera spårvägen in.</p>
      <p>– De flesta som är ombudsmän är socialdemokrater. Vi stred emot utförsäljningen av 15 procent av buss och spårvagnar, medan Socialdemokraterna ville att den skulle gå igenom, säger Giovanni Pietrafesa. Vi är obekväma, så enkelt är det.</p>
      <related>
        <a href="http://proletaren.se/artikel/sparvagare-tanker-slass-sina-arbetskamrater"/>
      </related>
      <p><b>I breven till de båda</b> nämns också att de ”angripit” Kommunal i media. </p>
      <p>– I Sverige har vi yttrandefrihet, gäller den inte oss som är förtroendevalda? Man måste kunna säga vad man tycker, men det passar inte Kommunal, säger Giovanni Pietrafesa.</p>
      <p>– Full transparens med arbetarkollektivet är viktigt. Därför vill vi föra en öppen debatt och öppet svara på journalisters frågor om varför läget är som det är, säger Johannes Kvarnström.</p>
      <p>– Problemet är att avdelningen vill styra på arbetsplatsen. De är inte intresserade av folk som är självständiga och har en annan uppfattning än dem. De tycker inte om när folk säger ifrån, de vill bara ha ja-sägare runt sig, säger Giovanni Pietrafesa.</p>
      <p><b>De båda säger att de</b> har stort stöd hos jobbarkompisarna och att avdelningens begäran om uteslutning knappast löser konflikten på spårvägen.</p>
      <p>– De försöker släcka en brand genom att hälla bensin på den, avslutar Johannes Kvarnström.</p>
    </article>
  </body>
</html>