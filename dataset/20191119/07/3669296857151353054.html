<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/nefes-tuketen-koah-hastaligina-yol-acan-3-neden"/>
    <meta property="og:site_name" content="CNN Türk"/>
    <meta property="article:published_time" content="2019-11-19T07:59:11+00:00"/>
    <meta property="og:title" content="Nefes tüketen KOAH hastalığına yol açan 3 neden"/>
    <meta property="og:description" content="Günümüzde giderek yaygınlaşan ve tüm dünyada ölüm..."/>
  </head>
  <body>
    <article>
      <h1>Nefes tüketen KOAH hastalığına yol açan 3 neden</h1>
      <h2>Günümüzde giderek yaygınlaşan ve tüm dünyada ölüm nedenleri arasında 3. sırada yer alan KOAH, nefes tüketen bir hastalık. Bu hastalığa yol açan en önemli faktörler arasında ise başta pipo olmak üzere tüm tütün ürünleri ilk sırada yer alıyor. İşte KOAH'a yol açan 3 neden...</h2>
      <address>
        <time datetime="2019-11-19T07:59:11+00:00">19 Nov 2019, 07:59</time>
      </address>
      <p>Sağlıklı nefes alıp vermenin kıymetine paha biçilemez. Peki sağlıklı nefes alıp vermek için ona gereken özeni gösteriyor muyuz? Ne yazık ki birçok kişi bu konuda özen göstermiyor, hatta sorun alarm verinceye kadar aynı yanlışları yapmaya devam ediyor.</p>
      <p>Tüm dünyada ölüm nedenleri arasında 3'üncü sırada yer alan <a href="https://www.cnnturk.com/haberleri/koah">KOAH</a> hastalığı da ne yazık ki bunun bir neticesi. Peki KOAH'dan nasıl korunuruz? KOAH hastalığına neden olan faktörler neler? Göğüs Hastalıkları Uzmanı Doç.Dr. Hacer Kuzu bakın neler söyledi:</p>
      <p>
        <b>1-Tütün ürünleri kullanmak</b>
      </p>
      <p>KOAH hastalığının yüzde 90 ile başlıca sorumlusu sigara. Pipo, puro, elektronik sigara ve nargile de sanılanın aksine akciğerlerimize sigara gibi büyük zarar veriyor. Sigara içmeyen kişiler yani pasif içiciler de en az sigara içenler kadar risk altında. Örneğin; eşi sigara içen kadınlarda en az sigara içen kişiler kadar KOAH görülebiliyor. KOAH hastalığında hava yolu bozulduğu ve hava keseciklerinin yapısı harap olduğu için nefes alıp vermek güçleşiyor. KOAH önlenebilen bir hastalık ve ilk şartı da sigarayı bırakmak.</p>
      <p>
        <b>2-Hava kirliliği</b>
      </p>
      <p>Özellikle büyük şehirlerde ve sanayi şehirlerinde solunan havadaki yakıcı ve zararlı gazların yüksek oranda olması da KOAH’ya zemin oluşturuyor. Çevre kirliliği gibi ev içi ortamdaki hava kirliliği de tehlikeli. Örneğin; <a href="https://www.cnnturk.com/haberleri/yemek">yemek</a> pişirirken buharına maruz kalmak ya da Anadolu’da tandırda ekmek yaparken duman maruziyetinin olması; evde ısınmak için odun, tezek gibi biyomass yakıt dumanı maruziyeti bunlar arasında yer alıyor. Mangal yaparken ve şömine yanarken maruz kalınan dumandaki gazlar da bu hastalığa yol açabiliyor.</p>
      <p>
        <b>3- Mesleksel maruziyet</b>
      </p>
      <p>Tozlu, dumanlı iş yerlerinde, ağır metal, yağ giderme ve boya sökme, kozmetik üretimi, endüstriyel polimer kaplama, alüminyum işleri ve çimento fabrikasında çalışanlar bu hastalığa karşı yüksek risk altında. Yine, temizlik işinde çalışanların kullandığı temizlik malzemeleri de hastalığa karşı zemin oluşturuyor. Mesleksel maruziyeti en az seviyeye indirmek için doğrudan temastan kaçınılması ya da maske kullanılması şart.</p>
      <related>
        <h4>ilgili haberler</h4>
        <a href="https://www.cnnturk.com/saglik/kimler-diyabet-riski-altinda"/>
        <a href="https://www.cnnturk.com/saglik/uyurken-sikinti-cekenler-dikkat"/>
        <a href="https://www.cnnturk.com/saglik/bu-belirtiler-akciger-kanserinin-habercisi-olabilir"/>
      </related>
    </article>
  </body>
</html>