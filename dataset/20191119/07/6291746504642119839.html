<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/procura-agrigento-salvini-registro-indagati-open-arms/"/>
    <meta property="og:site_name" content="Il Post"/>
    <meta property="article:published_time" content="2019-11-19T07:44:57+00:00"/>
    <meta property="og:title" content="La procura di Agrigento ha iscritto Matteo Salvini nel registro degli indagati per il caso della nave Open Arms di agosto"/>
    <meta property="og:description" content="La procura di Agrigento ha iscritto l'ex ministro dell'Interno Matteo Salvini nel registro degli indagati per il caso della nave Open Arms dello scorso agosto, con l'accusa di sequestro di persona e omissione d'atti d'ufficio, come era stato nel caso Diciotti. L'indagine riguarda la vicenda dei 151 migranti che l'11"/>
  </head>
  <body>
    <article>
      <h1>La procura di Agrigento ha iscritto Matteo Salvini nel registro degli indagati per il caso della nave Open Arms di agosto</h1>
      <address>
        <time datetime="2019-11-19T07:44:57+00:00">19 Nov 2019, 07:44</time>
      </address>
      <p>La procura di Agrigento <a href="https://www.repubblica.it/politica/2019/11/19/news/open_arms_salvini_indagato_ancora_dai_pm_di_agrigento-241376985/?ref=RHPPLF-BH-I0-C8-P2-S1.8-T1">ha iscritto l’ex ministro dell’Interno Matteo Salvini nel registro degli indagati</a> per il caso della nave Open Arms dello scorso agosto, con l’accusa di sequestro di persona e omissione d’atti d’ufficio, come era stato nel caso Diciotti.</p>
      <p>L’indagine riguarda la vicenda dei 151 migranti che l’11 agosto erano stati soccorsi dalla nave della ong spagnola Open Arms: per più di due settimane, durante la crisi di governo, la maggior parte di loro era dovuta rimanere a bordo della nave, nonostante condizioni medico-sanitarie precarie, perché il governo italiano aveva vietato a Open Arms l’ingresso nelle acque italiane sulla base del cosiddetto decreto sicurezza bis. Il TAR del Lazio <a href="https://www.ilpost.it/2019/08/14/tar-del-lazio-open-arms/">aveva poi sospeso il divieto</a> ma c’era voluta un’altra settimana, dopo la sentenza, perché i migranti <a href="https://www.ilpost.it/2019/08/21/migranti-open-arms-sbarcati-lampedusa/">potessero sbarcare</a>.</p>
      <p>Ora il procuratore capo di Palermo avrà dieci giorni per valutare le ipotesi di reato: se le confermerà, saranno quindi sottoposte al tribunale dei ministri. Nel caso Diciotti il tribunale dei ministri di Catania aveva accusato Salvini di sequestro di persona aggravato ma poi il Senato <a href="https://www.ilpost.it/2019/03/20/senato-diciotti-salvini/">aveva respinto l’autorizzazione a procedere</a> nei confronti dell’allora ministro. Per il caso Open Arms, come prove a carico di Salvini  ci sono l’esito dell’ispezione condotta il 20 agosto dal procuratore di Agrigento Luigi Patronaggio, che poi autorizzò lo sbarco, il decreto del TAR e l’email con cui il comando della Guardia costiera comunicò al ministero dell’Interno il suo «nullaosta allo sbarco».</p>
    </article>
  </body>
</html>