<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targoviste/atentie-soferi-ceata-densa-autostrazile-a1-a2-a3-1_5dd397075163ec42712bf67d/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T07:17:55+00:00"/>
    <meta property="og:title" content="Atenţie, şoferi! Este ceaţă densă pe autostrăzile A1, A2 şi A3"/>
    <meta property="og:description" content="Centrul INFOTRAFIC din Inspectoratul General al Poliţiei Române informează că pe întreg tronsonul kilometric al autostrăzii A3 Bucureşti - Ploieşti, traficul rutier se desfăşoară în condiţii de ceaţă densă, vizibilitatea fiind, pe alocuri, sub 100 de metri."/>
  </head>
  <body>
    <article>
      <h1>Atenţie, şoferi! Este ceaţă densă pe autostrăzile A1, A2 şi A3</h1>
      <address><time datetime="2019-11-19T07:17:55+00:00">19 Nov 2019, 07:17</time> by <a rel="author">Corina Slămnoiu</a></address>
      <h4>Centrul INFOTRAFIC din Inspectoratul General al Poliţiei Române informează că pe întreg tronsonul kilometric al autostrăzii A3 Bucureşti - Ploieşti, traficul rutier se desfăşoară în condiţii de ceaţă densă, vizibilitatea fiind, pe alocuri, sub 100 de metri.</h4>
      <p>De asemenea, tot în condiţii de ceaţă densă, cu vizibilitate redusă sub 50 de metri, se circulă şi pe tronsonul kilometric 280 (localitatea Apoldu de Jos, judeţul Sibiu) - 391 (oraşul Deva, judeţul Hunedoara) al autostrăzii A1 Sibiu - Deva.</p>
      <p>În condiţii de ceaţă densă, cu vizibilitate între 100 şi 150 de metri, se desfăşoară traficul şi pe Autostrada Soarelui, pe tronsonul kilometric 10 (Bucureşti) -105 (Drajna, judeţul Călăraşi).</p>
      <p>„Pe timp de ceaţă, în afară de reducerea vitezei, mărirea distanţei în mers şi folosirea corespunzătoare a luminilor, în ceea ce priveşte autostrăzile trebuie respectate şi alte reguli specifice. Nu opriţi pe benzile de circulaţie şi pe banda de urgenţă. În cazul unei pene sau defecţiuni tehnice, porniţi luminile de avarie, echipaţi-vă cu vesta reflectorizantă, scoateţi pasagerii din autovehicul în afara părţii carosabile şi amplasaţi triunghiurile reflectorizante, unul după celălalt, la distanţe mai mari”, precizează oamenii legii.</p>
      <hr/>
    </article>
  </body>
</html>