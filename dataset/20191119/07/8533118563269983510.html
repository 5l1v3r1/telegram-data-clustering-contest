<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.4actionsport.it/dal-mondiale-in-poi-solo-bici-con-i-freni-a-disco/"/>
    <meta property="og:site_name" content="4ActionSport"/>
    <meta property="article:published_time" content="2019-11-19T07:22:20+00:00"/>
    <meta property="og:title" content="Dal mondiale in poi solo bici con i freni a disco"/>
    <meta property="og:description" content="Le bici con i freni a disco non sono un argomento caldo solo in ambito amatoriale, perché anche tra i pro le nuove piattaforme tecniche occupano spazi importanti nelle discussioni, tra dirigenti, corridori e meccanici."/>
  </head>
  <body>
    <article>
      <h1>Dal mondiale in poi solo bici con i freni a disco</h1>
      <h2>Abbiamo incontrato Alberto Bettiol nella sede FSA di Busnago. L’ultimo vincitore del Giro delle Fiandre ci ha parlato soprattutto dei freni a disco.</h2>
      <address><time datetime="2019-11-19T07:22:20+00:00">19 Nov 2019, 07:22</time> by <a rel="author" href="http://www.4actionsport.it/author/albertofossati/" target="_blank">Alberto Fossati</a></address>
      <p>Le bici con i freni a disco non sono un argomento caldo solo in ambito amatoriale, perché anche tra i pro le nuove piattaforme tecniche occupano spazi importanti nelle discussioni, tra dirigenti, corridori e meccanici. Abbiamo fatto due chiacchiere con Alberto Bettiol.</p>
      <figure>
        <img src="http://www.4actionsport.it/wp-content/uploads/2019/11/BETTIOL-FSA-2019-L-0085-640x427.jpg"/>
      </figure>
      <h3>Mai più senza freni a disco</h3>
      <p>In occasione della premiazione di Alberto Bettiol, avvenuta la scorsa settimana nella sede di FSA-Vision, il corridore toscano ci ha parlato soprattutto del mondiale e dei freni a disco, del ruolo importante e fondamentale che hanno giocato proprio in occasione della rassegna iridata.</p>
      <p><b>La frase simbolo di Bettiol</b>: «Sapete quando ho capito che non posso fare a meno delle ruote con freni a disco? Al Mondiale dello scorso Settembre nello Yorkshire – ha detto Alberto durante la conferenza stampa. – Chiedevo costantemente di cambiare bici per avere i pattini dei freni puliti. Nell’ultima discesa ho perso troppo tempo e ho visto gli altri corridori con i freni a disco pedalare con una facilità impressionante. D’ora in poi, solo freni a disco!»</p>
      <p>Inoltre, aggiungiamo noi, il toscano è supportato da due marchi che sono all’avanguardia in merito alla componentistica dedicata ai freni a disco per il settore road, FSA e <a href="http://visiontechusa.com/">Vision</a>. Le biciclette Cannondale del Team EF hanno in dotazione la componentistica dell’azienda con sede a Busnago.</p>
      <figure>
        <img src="http://www.4actionsport.it/wp-content/uploads/2019/11/IMG-20191115-WA0032-640x360.jpg"/>
        <figcaption>La Cannondale SuperSix Evo Disc di Alberto Bettiol</figcaption>
      </figure>
      <p>Il giorno seguente Alberto è stato protagonista dell’evento “Pedala con EF”, una pedalata speciale assieme a numerosi amatori e simpatizzanti delle due ruote sul Passo del Ghisallo, salita simbolo del Giro di Lombardia. L’evento è stato organizzato da Education First Italia con il supporto tecnico di Full Speed Ahead, che ha fornito anche le auto per scortare i ciclisti in tutta sicurezza lungo la pedalata.</p>
      <figure>
        <img src="http://www.4actionsport.it/wp-content/uploads/2019/11/20191116_103059-640x480.jpg"/>
      </figure>
      <p>a cura della redazione tecnica, foto di BettiniPhoto e FSA.</p>
      <p>
        <a href="http://fullspeedahead.com/">fullspeedahead.com</a>
      </p>
    </article>
  </body>
</html>