<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/apostaseis-die-linke-apo-tsipra-gia-tis-germanikes-apozimioseis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T07:30:24+00:00"/>
    <meta property="og:title" content="Αποστάσεις Die Linke από Τσίπρα για τις γερμανικές αποζημιώσεις"/>
    <meta property="og:description" content="Τον Ιανουάριο του 2015 ο τότε πρωθυπουργός, Αλέξης Τσίπρας, ολοκλήρωνε την ανάγνωση των προγραμματικών δηλώσεων της «πρώτη φορά Αριστεράς»"/>
  </head>
  <body>
    <article>
      <h1>Αποστάσεις Die Linke από Τσίπρα για τις γερμανικές αποζημιώσεις</h1>
      <h2>Υπόλογος στον ελληνικό λαό για την καθυστέρηση στη διεκδίκηση των επανορθώσεων ο πρόεδρος του ΣΥΡΙΖΑ</h2>
      <address>
        <time datetime="2019-11-19T07:30:24+00:00">19 Nov 2019, 07:30</time>
      </address>
      <p><b>Τον Ιανουάριο του 2015 ο τότε πρωθυπουργός</b>, <a href="https://neaselida.gr/tag/alexis-tsipras/">Αλέξης Τσίπρας</a>, ολοκλήρωνε την ανάγνωση των προγραμματικών δηλώσεων <b>της «πρώτη φορά Αριστεράς»</b> με την εξής αποστροφή: «Κυρίες και κύριοι βουλευτές, κλείνοντας τις προγραμματικές δηλώσεις δεν θα μπορούσα να παραλείψω μια ηθική υποχρέωση, <b>όχι μόνο απέναντι στον λαό μας· ηθική υποχρέωση απέναντι στην Ιστορία,</b> απέναντι σε όλους τους λαούς της Ευρώπης που αγωνίστηκαν και έδωσαν το αίμα τους ενάντια στον φασισμό.</p>
      <p>
        <b>Της Γεωργίας Σαδανά</b>
      </p>
      <p>
        <b>gsadana@neaselida.news</b>
      </p>
      <p><b>Ιστορική υποχρέωση</b> της νέας ελληνικής κυβέρνησης αποτελεί η διεκδίκηση του κατοχικού δανείου και των <a href="https://neaselida.gr/tag/germanikes-apozimiosis/">επανορθώσεων.</a> Είναι χρέος μας απέναντι στην Ιστορία. Κεντρικό ρόλο σ’ αυτή τη διεκδίκηση η νέα ελληνική κυβέρνηση θα αποδώσει στην Εθνική Επιτροπή αλλά και στην εμβληματική μορφή της<b> Εθνικής Αντίστασης, στον Μανώλη Γλέζο,</b> που ακάματα τόσα χρόνια αγωνίζεται προκειμένου να εκπληρωθεί αυτό το εθνικό χρέος».</p>
      <p><b>Τέσσερα χρόνια μετά,</b> το κατεξοχήν κόμμα της Αριστεράς στην Ευρώπη, το<a href="https://neaselida.gr/tag/die-linke/"> Die Linke,</a> έφερε στη Μπούντεσταγκ (τη γερμανική Βουλή που εδρεύει στο ιστορικό κτίριο του Ράιχσταγκ) τη συζήτηση για τις <a href="https://neaselida.gr/tag/germanikes-apozimiosis/">γερμανικές αποζημιώσεις</a> μαζί με μια πρωτόγνωρη αποκάλυψη στην επιφάνεια.</p>
      <h3>Τι (δεν) έγινε το 2015</h3>
      <p><b>Σύμφωνα με τη «Φωνή της Γερμανίας»</b> (Deutsche Welle), κατά τη διάρκεια εκδήλωσης που διοργανώθηκε στα μέσα της εβδομάδας από το Die Linke, η εκπρόσωπος Εσωτερικών Υποθέσεων της Κ.Ο. του κόμματος, Ούλα Γέλπκε, ανέφερε ότι μόλις ανέλαβε τη διακυβέρνηση ο<a href="https://neaselida.gr/tag/syriza/"> ΣΥΡΙΖΑ</a> το<b> 2015 είχαν συνεννοηθεί ότι άμεσα θα παρέδιδε ρηματική</b> διακοίνωση στη γερμανική κυβέρνηση με το αίτημα για έναρξη διαπραγματεύσεων για τις ελληνικές διεκδικήσεις. «Δυστυχώς, αυτό δεν έγινε», δήλωσε η κυρία Γέλπκε. «Επανειλημμένα», πρόσθεσε, «ρωτούσαμε πότε θα την παραδώσουν» και κατέληξε: «Μάταια. Μάλλον δεν ήθελαν να συνδεθεί αυτό το θέμα με τις διαπραγματεύσεις για τα δάνεια. Εγώ θα τα σύνδεα, διότι η κατάσταση στην οποία περιήλθε η Ελλάδα πριν από δέκα χρόνια σχετίζεται και με τις καταστροφές που υπέστη η χώρα στη γερμανική Κατοχή».</p>
      <p><b>Παρόντες</b> στην εκδήλωση ήταν αιρετοί της Τοπικής Αυτοδιοίκησης προερχόμενοι από τις «μαρτυρικές» πόλεις, όπως ο δήμαρχος Διστόμου, Γιάννης Σταθάς, καθώς ήταν η πρώτη φορά που οι ελληνικές διεκδικήσεις για επανορθώσεις και αποζημιώσεις που προκύπτουν από τη γερμανική Κατοχή απασχόλησαν την επίσημη ατζέντα του γερμανικού Κοινοβουλίου. Σύμφωνα με την Deutsche Welle, στόχος της ημερίδας ήταν ο απολογισμός της μέχρι τώρα πορείας των διεκδικήσεων, όπως επεσήμανε η αντιπρόεδρος της Κ.Ο. του Die Linke, Χάικε Χένσελ, παράλληλα με τη συζήτηση πολιτικών και νομικών πρωτοβουλιών «προκειμένου να ικανοποιηθούν τα ελληνικά αιτήματα», παρά την καθυστέρηση των προηγούμενων ετών.</p>
      <h3>Ισχυρά τα ελληνικά επιχειρήματα για τη Χάγη</h3>
      <p><b>Μιλώντας στη «Φωνή της Γερμανίας»</b> ο διεθνολόγος Νόρμαν Πεχ επεσήμανε ότι η πιθανότητα να αλλάξει στάση η γερμανική κυβέρνηση είναι «μηδαμινή». Επιπρόσθετα, ο ομότιμος καθηγητής και πρώην βουλευτής του κόμματος <b>Die Linke θεωρεί ότι σε περίπτωση προσφυγής στη Χάγη,</b> τα νομικά επιχειρήματα για τη διεκδίκηση των επανορθώσεων και του κατοχικού δανείου θα ήταν υπέρ της Ελλάδας. Όμως αυτό που επείγει δεν είναι η επίλυση των διαφορών μέσω της δικαστικής οδού: «<b>Η προσφυγή στο Διεθνές Δικαστήριο της Χάγης είναι το τελευταίο μέτρο.</b> Το ζητούμενο είναι η γερμανική κυβέρνηση να αναγνωρίσει ότι θα πρέπει να συζητήσει με τους συγγενείς των θυμάτων και την ελληνική κυβέρνηση για αποζημιώσεις και να καταλήξουν σε μια λύση βασισμένη στην κοινή συναίνεση», περιέγραψε ο ίδιος, ενώ συνέστησε ως τον καλύτερο τρόπο για την ικανοποίηση του ελληνικού αιτήματος την άσκηση πολιτικής πίεσης προς την κυβέρνηση μέσω της κινητοποίησης της γερμανικής κοινής γνώμης.</p>
      <p>
        <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</b>
      </p>
      <related>
        <a href="https://neaselida.gr/efimerida/syriza-proedrikoi-kai-53-se-dromoys-paralliloys/"/>
        <a href="https://neaselida.gr/politiki/charitsis-o-syriza-einai-apenanti-ston-neo-kathestotismo-poy-epicheirei-na-epivallei-i-nd/"/>
      </related>
    </article>
  </body>
</html>