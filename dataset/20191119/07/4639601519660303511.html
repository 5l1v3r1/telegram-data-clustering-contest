<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/finance/stournaras-de-vlepo-skandalo-novartis-stin-ellada-nomizo-yparxei-skeyoria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T07:15:35+00:00"/>
    <meta property="og:title" content="Στουρνάρας : Δε βλέπω σκάνδαλο Novartis στην Ελλάδα, νομίζω υπάρχει σκευωρία"/>
    <meta property="og:description" content="Για τις «ομολογουμένως κακές σχέσεις» τις οποίες είχε με την προηγούμενη κυβέρνηση του ΣΥΡΙΖΑ, μίλησε, μεταξύ άλλων, ο διοικητής της Τράπεζας της Ελλάδος, Γιάννης Στουρνάρας"/>
  </head>
  <body>
    <article>
      <h1>Στουρνάρας : Δε βλέπω σκάνδαλο Novartis στην Ελλάδα, νομίζω υπάρχει σκευωρία</h1>
      <h2>Για τις «ομολογουμένως κακές σχέσεις» τις οποίες είχε με την προηγούμενη κυβέρνηση του ΣΥΡΙΖΑ, μίλησε, μεταξύ άλλων, ο διοικητής της Τράπεζας της Ελλάδος, Γιάννης Στουρνάρας</h2>
      <address><time datetime="2019-11-19T07:15:35+00:00">19 Nov 2019, 07:15</time> by <a rel="author">ΤοΒΗΜΑ Team</a></address>
      <p>Για τις «ομολογουμένως κακές σχέσεις» τις οποίες είχε με την προηγούμενη κυβέρνηση του ΣΥΡΙΖΑ, μίλησε, μεταξύ άλλων, ο διοικητής της Τράπεζας της Ελλάδος, Γιάννης Στουρνάρας.</p>
      <p>Μιλώντας στη νέα εκπομπή της ΕΡΤ «10», ο κεντρικός τραπεζίτης παραδέχθηκε ότι οι σχέσεις με τον Αλέξη Τσίπρα «δεν ήταν καλές».</p>
      <p>
        <a href="https://www.in.gr/2019/11/19/greece/4411335/">Προσφυγικό : Σοβαρά προβλήματα στην ένταξη των προσφύγων σε έξι χώρες της ΕΕ</a>
      </p>
      <p>Ωστόσο υπογράμμισε ότι αυτό συνέβη «χωρίς υπαιτιότητα δική μου». Στη συνέχεια επιχειρώντας να εξηγήσει τα αίτια αυτών των «κακών σχέσεων» δήλωσε πως: «Νομίζω ότι η προηγούμενη κυβέρνηση με θεώρησε πολιτικό αντίπαλο, χωρίς να έχω τέτοια πρόθεση».</p>
      <p>«Δεν είχαμε τις σχέσεις που θα μπορούσαμε να έχουμε» συνέχισε στο ίδιο πλαίσιο.</p>
      <h3>«Είχαμε πληροφορίες για μετάβαση σε εναλλακτικό νόμισμα»</h3>
      <p>Όσον αφορά το α’ εξάμηνο του 2015, διαμήνυσε ότι έδωσε μάχη για την παραμονή της Ελλάδας στο ευρώ, ενώ επανέλαβε ότι «είχαμε πληροφορίες για μετάβαση σε εναλλακτικό νόμισμα».</p>
      <h3>«Βγαίνει ο λογαριασμός της ανάπτυξης αν συνεχίσει έτσι η κυβέρνηση»</h3>
      <p>Μιλώντας για τις τρέχουσες οικονομικές συγκυρίες, εξέφρασε την αισιοδοξία του, αναφέροντας ότι «ο λογαριασμός βγαίνει» εφόσον η κυβέρνηση συνεχίσει στον ίδιο δρόμο, ενώ εκτίμησε ότι το 2020 ο ρυθμός ανάπτυξης θα διαμορφωθεί στο 2,4% έως 2,5%.</p>
      <p>Ερωτηθείς για την πορεία εκτέλεσης του προϋπολογισμού, δεν παρέλειψε να αναγνωρίσει ότι το θετικό αποτέλεσμα οφείλεται και στην προηγούμενη κυβέρνηση.</p>
      <h3>«Το θέμα είναι να έχεις την ιδιοκτησία των μεταρρυθμίσεων»</h3>
      <p>Σχετικά με τις διαρθρωτικές μεταρρυθμίσεις, διευκρίνισε ότι «το θέμα είναι να έχεις την ιδιοκτησία των μεταρρυθμίσεων, καθώς αν το κάνεις με το ζόρι δεν έχει νόημα». «Και αυτή η κυβέρνηση, θεωρώ ότι έχει την ιδιοκτησία».</p>
      <p>Πραγματοποιώντας, επιπλέον, ειδική μνεία στην υπόθεση της Novartis, έκανε λόγο για «στίγμα», ενώ υπενθύμισε ότι «διασύρθηκα για δύο χρόνια τόσο εγώ, όσο και η οικογένειά μου».</p>
      <h3>«Δεν βλέπω σκάνδαλο Novartis στην Ελλάδα»</h3>
      <p>Κληθείς να μιλήσει για το σκάνδαλο της Novartis είπε πως «δεν βλέπω σκάνδαλο Novartis στην Ελλάδα. Νομίζω υπάρχει σκευωρία». Παράλληλα, επανέλαβε ότι ουδέποτε έλαβε 1 εκατομμύριο ευρώ, όπως δήλωσαν οι προστατευόμενοι μάρτυρες.</p>
      <p>Τέλος, αναφορικά με το επαγγελματικό του μέλλον, διέψευσε τα σενάρια περί μετακόμισης στην Ευρωπαϊκή Κεντρική Τράπεζα, ενώ αποσαφήνισε ότι δεν έχει συζητήσει με τον πρωθυπουργό σχετικά με το ενδεχόμενο ανανέωσης της θητείας του στην κεντρική τράπεζα, η οποία λήγει σε οκτώ μήνες.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>