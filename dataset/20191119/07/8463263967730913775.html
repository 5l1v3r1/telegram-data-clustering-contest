<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855121/eliminacje-euro-2020-lzy-selekcjonera-i-wielkie-zamieszanie-w-hiszpanii-robert-m"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T07:51:30+00:00"/>
    <meta property="og:title" content="Eliminacje Euro 2020. Łzy selekcjonera i wielkie zamieszanie w Hiszpanii. Robert Moreno odchodzi, wraca Luis Enrique"/>
    <meta property="og:description" content="Robert Moreno ogłosił, że pomimo świetnych eliminacji ME 2020 żegna się z reprezentacją Hiszpanii. Do kadry ma wrócić Luis Enrique, który pozbierał się po rodzinnej tragedii."/>
  </head>
  <body>
    <article>
      <h1>Eliminacje Euro 2020. Łzy selekcjonera i wielkie zamieszanie w Hiszpanii. Robert Moreno odchodzi, wraca Luis Enrique</h1>
      <address><time datetime="2019-11-19T07:51:30+00:00">19 Nov 2019, 07:51</time> by <a rel="author" href="https://sportowefakty.wp.pl/autor/robert-czykiel" target="_blank">Robert Czykiel</a></address>
      <h4>Robert Moreno ogłosił, że pomimo świetnych eliminacji ME 2020 żegna się z reprezentacją Hiszpanii. Do kadry ma wrócić Luis Enrique, który pozbierał się po rodzinnej tragedii.</h4>
      <related>
        <a href="https://sportowefakty.wp.pl/pilka-nozna/855097/eliminacje-euro-2020-hiszpania-rumunia-szybki-nokaut-na-wanda-metropolitano-gole"/>
      </related>
      <p>Reprezentacja Hiszpanii w poniedziałek zakończyła eliminacje Euro 2020 w wielkim stylu. Podopieczni  rozbili Rumunię 5:0, choć już wcześniej mieli zapewniony awans na ME i pierwsze miejsce w grupie. Sielanka została jednak przerwana po spotkaniu z Rumunami.</p>
      <p><a href="https://sportowefakty.wp.pl/pilka-nozna/855097/eliminacje-euro-2020-hiszpania-rumunia-szybki-nokaut-na-wanda-metropolitano-gole"><b>Eliminacje Euro 2020. Hiszpania - Rumunia. Szybki nokaut w Madrycie. Polacy praktycznie bez szans na pierwszy koszyk &gt;&gt;</b><br/></a><br/>Selekcjoner zszokował piłkarzy informacją, że odchodzi. Moreno popłakał się, gdy mówił, że nie będzie mu dane poprowadzić drużyny na Euro 2020. Z kolei zawodnicy długo siedzieli wstrząśnięci.</p>
      <p>Hiszpańskie media są przekonane, że taka nagła zmiana jest spowodowana powrotem <a href="https://sportowefakty.wp.pl/pilka-nozna/luis-enrique">Luisa Enrique</a>, którego Moreno zastąpił kilka miesięcy temu. We wtorek hiszpańska federacja zorganizuje konferencję prasową, na której zostanie to oficjalnie ogłoszone.</p>
      <p>Enrique przez prawie rok był selekcjonerem. Musiał jednak zawiesić współpracę z powodu śmierci córeczki, która przegrała walkę z chorobą. RFEF (hiszpańska federacja) od razu uznało, że najlepiej powierzyć kadrę jego dotychczasowemu asystentowi, czyli Moreno.</p>
      <p>Chyba nikt się nie spodziewał, że 42-latek poradzi sobie tak dobrze. Hiszpania pod jego wodzą wygrała siedem meczów, dwa zremisowała i ani razu nie przegrała. W dodatku zespół zaczynał grać coraz efektownej, co było doceniane przez media i kibiców. Także piłkarze chcieliby, aby dalej był on w drużynie narodowej.</p>
      <p>- Chcemy, by Robert Moreno był z nami tak samo, jak w kwalifikacjach. Jesteśmy bardzo zadowoleni ze współpracy z nim - mówi Saul Niguez.</p>
      <p><a href="https://sportowefakty.wp.pl/pilka-nozna/854585/eliminacje-euro-2020-hiszpania-malta-faworyt-nie-mial-litosci-i-strzelil-siedem-"><b>Eliminacje Euro 2020: Hiszpania - Malta. Faworyt nie miał litości i strzelił siedem goli. Kłopoty trenera pokonanych &gt;&gt;</b><br/></a><br/>Wszystko jednak wskazuje na to, że to definitywny koniec Moreno w reprezentacji. Enrique podobno teraz będzie mieć nowego asystenta, którym ma zostać Juan Carlos Unzue znany m.in. z prowadzenia Celty Vigo i Girony.</p>
      <p>WP SportoweFakty</p>
    </article>
  </body>
</html>