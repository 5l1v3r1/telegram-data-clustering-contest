<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/design/2019/11/karabin-oppretter-designbyra/"/>
    <meta property="og:site_name" content="Kampanje"/>
    <meta property="article:published_time" content="2019-11-19T07:02:54+00:00"/>
    <meta property="og:title" content="Karabin starter designbyrå - henter fra Knowit og Sbanken"/>
    <meta property="og:description" content="Vil etablere designbyrået i flere norske byer."/>
  </head>
  <body>
    <article>
      <h1>Karabin starter designbyrå - henter fra Knowit og Sbanken</h1>
      <address><time datetime="2019-11-19T07:02:54+00:00">19 Nov 2019, 07:02</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>Vil etablere designbyrået i flere norske byer.</b>
      </p>
      <p>Konsulentselskapet Karabin etablerer nå eget designbyrå, Karabin Sans. Ikke ulikt morselskapet vil Sans starte med base i Bergen, og deretter utvide til Oslo, Stavanger og Trondheim. </p>
      <p>- Vi ser at de flinkeste folkene tenner på kombinasjonen av å starte et designselskap og på den andre siden være tilknyttet et velrenomert managing consulent selskap, sier styreleder i Karabin, <b>Ivar Borge</b>, til Kampanje.</p>
      <p>- Karabin er kanskje ikke like kjent på Østlandet, men er det største i helnorske uavhengig managment conultingselskapet. I 2020 kommer vi til å passere 100 millioner i omsetning, legger han til. </p>
      <p>Borge forteller at selskapet har opplevd en fantastisk utvikling. </p>
      <p>- Vi vokser i alle byer, vi rekrutterer topp kandidater, vi vinner stadig nye viktige prosjekter og vi leverer avgjørende verdi for våre kunder. Veksten er planlagt, og vi utnytter momentumet til å nå etablere et datterselskap innenfor design, sier Borge.</p>
      <p><b>Fra Sbanken til Sans<br/>Janniche Øyen</b> (46), <b>Stian Haugland</b> (36) og <b>Morten</b> <b>Strid</b> (37) blir partnere og aksjonærer i Karabin Sans AS. Haugland og Strid har levert oppdrag som har vunnet priser som Gulltaggen, Awwwards og The FWA skriver Karabin.</p>
      <p>Øyen har erfaring som ansvarlig for UX i DNB, itslearning og Sbanken og blir daglig leder i Sans. </p>
      <p>- Jeg starter i Karabin Sans etter seks år i Sbanken som UX Lead. Stian Haugland og Morten Strid, som også er partnere, kommer fra Knowit, forteller Øyen til Kampanje. </p>
      <p>- Jeg har jobbet med UX-design i 20 år, og har vært designansvarlig og ansvarlig for brukeropplevelse i alle jobbene jeg har hatt siden 1999. De siste årene har jeg jobbet mest med tjenestedesign, som er mitt fagfelt nå i Sans, i tillegg til at jeg når går inn i rollen som daglig leder, fortsetter Øyen. </p>
      <p><b>Jakter en til å lede Oslo-kontoret<br/></b>Øyen forteller at de nå er seks personer på Bergen-kontoret, og at de satser på å bli åtte veldig snart. Samtidig leter de etter en til å lede Oslo-kontoret.</p>
      <p>- Det er naturlig for oss å fortsette i Oslo, der det er et stort marked. Dette kommer selvsagt an på oppdragsforespørsler og tilgang på ressurser, men vi ønsker å rekruttere i Oslo fremover, sier Øyen.</p>
      <p>- Oslo, Trondheim og Stavanger er allerede i strategien, og Karabin har kontor i alle disse byene. Vi ønsker på sikt å kunne tilby hele tjenestespekteret vårt i alle byene, og da er det en fordel å ha en ressursbase der vi leverer, legger Borge til. </p>
      <p> </p>
    </article>
  </body>
</html>