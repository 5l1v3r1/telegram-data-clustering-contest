<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-vlepoun-apokleismo-apo-ta-mme-gkrinia-gia-ta-lathi-tou-parelthontos/2918640/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T07:24:07+00:00"/>
    <meta property="og:title" content="ΣΥΡΙΖΑ: «Βλέπουν»… αποκλεισμό από τα ΜΜΕ – Γκρίνια για τα λάθη του παρελθόντος"/>
    <meta property="og:description" content="Προβληματισμός και σκεπτικισμός επικρατεί το τελευταίο διάστημα στην Κουμουνδούρου, καθώς τα στελέχη της αξιωματικής αντιπολίτευσης έχουν καταλήξει ότι το μεγαλύτερο πρόβλημα τους είναι ο αποκλεισμός του ΣΥΡΙΖΑ από τα ΜΜΕ."/>
  </head>
  <body>
    <article>
      <h1>ΣΥΡΙΖΑ: «Βλέπουν»… αποκλεισμό από τα ΜΜΕ – Γκρίνια για τα λάθη του παρελθόντος</h1>
      <h2>Προβληματισμός και σκεπτικισμός επικρατεί το τελευταίο διάστημα στην Κουμουνδούρου, καθώς τα στελέχη της αξιωματικής αντιπολίτευσης έχουν καταλήξει ότι το μεγαλύτερο πρόβλημα τους είναι ο αποκλεισμός του ΣΥΡΙΖΑ από τα ΜΜΕ.</h2>
      <address><time datetime="2019-11-19T07:24:07+00:00">19 Nov 2019, 07:24</time> by <a rel="author">Ελένη Καλογεροπούλου</a></address>
      <p>Τουλάχιστον αυτό ισχυρίζονται οι στενοί συνεργάτες του Αλέξη Τσίπρα, καθώς καθημερινά βλέπουν ότι οι ειδήσεις που αφορούν το κόμμα της αξιωματικής αντιπολίτευσης απουσιάζουν από τα κεντρικά δελτία ειδήσεων όλων των ιδιωτικών καναλιών, των περισσοτέρων site και των εφημερίδων.</p>
      <p>Παράλληλα λένε ότι αρκετές φορές υπάρχει προσπάθεια διαστρέβλωσης των ειδήσεων ή ανάδειξη επιμέρους θεμάτων προκειμένου να δοθεί μία χροιά παραπολιτικού.</p>
      <related>
        <a href="https://www.newsit.gr/politikh/aleksis-tsipras-me-mpatarismeno-podi-stin-poreia-gia-to-polytexneio/2918626/"/>
      </related>
      <p>Οι πληροφορίες λένε ότι όλο το τελευταίο διάστημα γίνονται <i><b>συσκέψεις</b></i> στην <i><b>Κουμουνδούρου</b></i> με αποκλειστικό θέμα τη <i><b>διείσδυση</b></i> του ΣΥΡΙΖΑ στην <i><b>κοινωνία,</b></i> τη στιγμή που, όπως ισχυρίζονται τα στελέχη της Κουμουνδούρου, τα περισσότερα <i><b>μέσα</b></i> τους έχουν <i><b>αποκλεισμένους.</b></i></p>
      <p>Στο πλαίσιο αυτό γίνεται συζήτηση μάλιστα για να υπάρξει και <i><b>θέση αναπληρωτή εκπροσώπου τύπου</b></i> δίπλα στον Αλέξη Χαρίτση – ο οποίος κατά γενική ομολογία τα πηγαίνει ιδιαίτερα καλά- καθώς οι απαιτήσεις εμφανίζονται ιδιαίτερα αυξημένες. Οι πληροφορίες λένε ότι <i><b>αναζητείται</b> <b>δημοσιογράφος</b></i> –στα <i><b>πρότυπα</b></i> της <i><b>ΝΔ-</b></i> όπου όπως είναι γνωστό είχε στο επικοινωνιακό επιτελείο την Μαρία Σπυράκη και τον Κωνσταντίνο Ζούλα.</p>
      <p>Φυσικά γύρω από αυτό το θέμα υπάρχει και η απαραίτητη <i><b>γκρίνια,</b></i> καθώς πολλά <i><b>στελέχη</b></i> επισημαίνουν τα <i><b>λάθη</b></i> που έγιναν από τα <i><b>κορυφαία στελέχη</b></i> του ΣΥΡΙΖΑ την περίοδο που ήταν στην <i><b>κυβέρνηση</b></i> και τα οποία σήμερα στοιχίζουν ιδιαίτερα στο κόμμα της αξιωματικής αντιπολίτευσης.</p>
      <p>Η <i><b>γκρίνια</b></i> έχει να κάνει με το γεγονός ότι δεν είναι δυνατόν ένας <i><b>εκδότης</b></i> ή <i><b>ιδιοκτήτης</b> <b>μέσου</b></i> απ’ όσους υπήρξαν στο <i><b>παρελθόν</b> <b>κοντά</b></i> στον <i><b>ΣΥΡΙΖΑ,</b></i> σήμερα <b><i>να μην δίνουν «χείρα βοηθείας»</i></b> στο κόμμα της αξιωματικής αντιπολίτευσης. Επιρρίπτουν μάλιστα τις <i><b>ευθύνες</b></i> σε <i><b>συγκεκριμένα στελέχη</b></i> τα οποία διαχειρίζονταν αυτές τις σχέσεις όταν ο ΣΥΡΙΖΑ ήταν στην κυβέρνηση.</p>
      <p>Παρ’ όλα αυτά λένε ότι όσα ΜΜΕ στηρίζουν άκριτα την κυβέρνηση κάποια στιγμή θα το πληρώσουν καθώς πλέον ο κόσμος είναι υποψιασμένος. Ακόμα επισημαίνουν ότι το <i><b>31,5%</b></i> που πήρε το κόμμα της αξιωματικής αντιπολίτευσης αποτελεί ένα<i><b> μεγάλο κομμάτι</b></i> του<i><b> τηλεοπτικού κοινού</b></i> το οποίο –όπως έχει γίνει και στο παρελθόν- θα αντιδράσει.</p>
      <related>
        <a href="https://www.newsit.gr/politikh/i-nea-kampania-tou-isyriza-gr-gia-tous-neous-i-kanonikotita-se-vriskei-pantou/2918223/"/>
      </related>
      <p>Προκειμένου να επικοινωνήσουν τις θέσεις και τις απόψεις τους πάντως τα στελέχη του ΣΥΡΙΖΑ έχουν αποφασίσει να επισκέπτονται σε τακτά διαστήματα<b><i> όλη την Ελλάδα</i></b> και να συνομιλούν με τους πολίτες. Στόχος τους είναι να εκμεταλλευτούν την όποια δυσαρέσκεια υπάρξει από τις κυβερνητικές ανακολουθίες.</p>
      <p>Το αμέσως επόμενο διάστημα πέρα από τον <i><b>Αλέξη Τσίπρα</b></i> και τον<i><b> Πάνο Σκουρλέτη</b></i> που έτσι και αλλιώς έχουν επισκεφθεί αρκετούς νομούς της χώρας, έχει αποφασιστεί όλα τα <i><b>στελέχη</b></i> της <i><b>Πολιτικής</b> <b>Γραμματείας</b></i> αλλά και οι <i><b>βουλευτές</b><b> να μην αφήσουν πόλη και χωριό</b></i> που να μην πάνε.</p>
      <p>Σημαντικό στοιχείο του προβληματισμού που υπάρχει στον ΣΥΡΙΖΑ αποτελεί το πως πρέπει να απευθύνονται πλέον στους πολίτες αφού και αυτοί ως κόμμα εξουσίας έκαναν τα <i><b>λάθη</b></i> τους ή <i><b>αθέτησαν</b></i> τις <i><b>υποσχέσεις</b></i> τους.</p>
      <p>Η <i><b>γκρίνια</b></i> του υπήρξε το τελευταίο διάστημα από κάποια στελέχη για την <i><b>αφωνία</b></i> του <i><b>Ευκλείδη</b> <b>Τσακαλώτου</b></i> φαίνεται να<i><b> έχει κοπάσει</b></i> καθώς ο πρώην υπουργός Οικονομικών έχει ενταχθεί στο πρόγραμμα των ομιλητών σε αρκετές πόλεις.</p>
    </article>
  </body>
</html>