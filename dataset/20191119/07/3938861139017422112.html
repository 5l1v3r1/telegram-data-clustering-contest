<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_tilo-14richnogo-denisa-calenka-hochut-eksgumuvati/938729"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:20:00+00:00"/>
    <meta property="og:title" content="Тіло 14-річного Дениса Чаленка хочуть ексгумувати"/>
    <meta property="og:description" content="15 листопада в Прилуках на Чернігівщині оголосили результати судово-медичних експертиз у справі про загибель 14-річного Дениса Чаленка. Його знайшли мертвим на коліях увечері 29 жовтня. Поліцейські наполягали, що хлопця збив поїзд. Батьки впевнені &amp;mdash; Дениса вбили й поклали на рейки ..."/>
  </head>
  <body>
    <article>
      <h1>Тіло 14-річного Дениса Чаленка хочуть ексгумувати</h1>
      <address><time datetime="2019-11-19T07:20:00+00:00">19 Nov 2019, 07:20</time> by <a rel="author">Gazeta.ua</a></address>
      <p>15 листопада в Прилуках на Чернігівщині оголосили результати судово-медичних експертиз у справі про загибель <b>14-річного Дениса Чаленка</b>. Його знайшли мертвим на коліях увечері 29 жовтня. Поліцейські наполягали, що хлопця збив поїзд. Батьки впевнені — Дениса вбили й поклали на рейки мертвого.</p>
      <p>Послухати висновок експертів прийшли батьки загиблого та з півсотні місцевих. Встановили орієнтовний час смерті Дениса — від 21:40 до 22:40. Помер від набряку мозку внаслідок відкритої черепно-мозкової травми.</p>
      <p>— Усі травми прижиттєві. Як хлопець їх отримав — поки що не встановили, — каже Максим Цуцкірідзе, заступник голови Нацполіції. — Провели 17 додаткових оглядів місця події. Вилучили багато речових доказів. Поліція зробила шість слідчих експериментів за участю очевидців — фельдшерів і працівників поліції, які виїжджали на місце події. Найближчим часом відбудеться слідчий експеримент з батьком загиблого хлопця.</p>
      <p>Експертиза підтвердила, що хлопець у день загибелі вживав алкоголь. Але концентрація в крові була невелика — 0,32 проміле. Сліди крові, що неподалік колії помітив батько загиблого, Денисові не належать, за висновками експертів.</p>
      <p>Батьки Дениса в оприлюднені результати не вірять. Готові на ексгумацію тіла сина, аби дізнатися правду.</p>
      <p>— Експерти з Німеччини можуть її провести. Це дорого коштує. Але знайшлися люди, готові все оплатити, — каже батько <b>Віктор Чаленко, 40 років.</b></p>
      <p>За непрофесійні дії обіцяють звільнити сімох поліцейських, які розслідували справу.</p>
    </article>
  </body>
</html>