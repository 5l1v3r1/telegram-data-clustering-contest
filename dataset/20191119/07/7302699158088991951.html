<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000110954"/>
    <meta property="og:site_name" content="MGR Online"/>
    <meta property="article:published_time" content="2019-11-19T07:29:00+00:00"/>
    <meta property="og:title" content="โตโยต้ารับถูกทางการชี้มีส่วนรับผิดชอบเหตุ “พนักงานฆ่าตัวตาย”"/>
    <meta property="og:description" content="บริษัท โตโยต้า มอเตอร์ กล่าวในวันนี้ (19) ว่า เจ้าหน้าที่แรงงานญี่ปุ่นพบว่าบริษัทมีส่วนรับผิดชอบการฆ่าตัวตายของพนักงานรายหนึ่ง และไมนิจิ ชิมบุน รายงานว่า การกดขี่ข่มเหงในที่ทำงานที่บริษัทโตโยต้าเป็นสาเหตุการเสียชีวิตของพนักงานรายน"/>
  </head>
  <body>
    <article>
      <h1>โตโยต้ารับถูกทางการชี้มีส่วนรับผิดชอบเหตุ “พนักงานฆ่าตัวตาย”</h1>
      <address><time datetime="2019-11-19T07:29:00+00:00">19 Nov 2019, 07:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011478801.JPEG"/>
      </figure>
      <p><b>รอยเตอร์ – บริษัท โตโยต้า มอเตอร์ กล่าวในวันนี้ (19) ว่า เจ้าหน้าที่แรงงานญี่ปุ่นพบว่าบริษัทมีส่วนรับผิดชอบการฆ่าตัวตายของพนักงานรายหนึ่ง และ ไมนิจิ ชิมบุน รายงานว่า การกดขี่ข่มเหงในที่ทำงานที่บริษัทโตโยต้าเป็นสาเหตุการเสียชีวิตของพนักงานรายนี้</b><br/><br/>ข่าวนี้ออกมาในขณะที่จำนวนแรงงานที่ลดลงและค่านิยมเกี่ยวกับสมดุลชีวิตการทำงานที่เปลี่ยนไปในญี่ปุ่นส่งผลให้หลายบริษัทถูกพบว่ามีส่วนรับผิดชอบการฆ่าตัวตายจากการทำงานมากขึ้นเรื่อยๆ <br/><br/>เจ้าหน้าที่มาตรฐานแรงงานเมืองโตโยต้าเป็นผู้ดำเนินการสืบสวนเหตุฆ่าตัวตายของลูกจ้าง โตโยต้า มอเตอร์ เมื่อปี 2017 โฆษกของโตโยต้า ยืนยันกับรอยเตอร์<br/><br/>“มันเป็นความจริงที่กรมแรงงานตัดสินว่ามันเป็นการทำร้ายในที่ทำงาน แต่เราไม่สามารถแสดงความเห็นเพิ่มเติมเนื่องจากกำลังมีการหารือระหว่างตัวแทนอยู่” โฆษก กล่าว<br/><br/>หนังสือพิมพ์รายวัน ไมนิจิชิมบุน ซึ่งรายงานผลสรุปของเจ้าหน้าที่เป็นเจ้าแรก ระบุว่า หัวหน้าของลูกจ้างรายนี้เรียกเขาว่า “ไอ้โง่” และบอกว่า เขาตายไปเสียยังดีกว่า<br/><br/>ไมนิจิชิมบุน รายงานว่า ลูกจ้างรายดังกล่าวฆ่าตัวตายที่หอพักบริษัทด้วยวัย 28 ปี และครอบครัวของลูกจ้างรายนี้มีแผนที่จะฟ้องร้องบริษัทโตโยต้า <br/><br/>เจ้าหน้าที่แรงงานปฏิเสธที่จะยืนยันการตัดสินใจของพวกเขากับรอยเตอร์ โดยกล่าวว่า พวกเขาไม่สามารถแสดงความคิดเห็นต่อคดีส่วนบุคคลได้<br/><br/>นายกรัฐมนตรี ชินโซ อาเบะ กำลังพยายามปรับปรุงระเบียบปฏิบัติในที่ทำงานให้สอดคล้องกับสิทธิแรงงาน โดยหลายๆ ประเด็น เช่น การลาเลี้ยงลูกอ่อน กำลังได้รับความสนใจมากขึ้นเรื่อยๆ</p>
    </article>
  </body>
</html>