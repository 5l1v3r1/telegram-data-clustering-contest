<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/19/news/calcio_allenatore_esordienti_dice_terrone_a_arbitro_daspo_per_un_anno-241390644/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T07:03:00+00:00"/>
    <meta property="og:title" content="Calcio, allenatore Esordienti dice terrone a arbitro, Daspo per un anno"/>
    <meta property="og:description" content="Provvedimento esemplare del Questore di Pordenone: &quot;Un educatore non può fare certe cose&quot;"/>
  </head>
  <body>
    <article>
      <h1>Calcio, allenatore Esordienti dice terrone a arbitro, Daspo per un anno</h1>
      <h2>Provvedimento esemplare del Questore di Pordenone: "Un educatore non può fare certe cose"</h2>
      <address>
        <time datetime="2019-11-19T07:03:00+00:00">19 Nov 2019, 07:03</time>
      </address>
      <p>PORDENONE - L'allenatore di una squadra di calcio della categoria Esordienti - ragazzini di 11 anni -, ha dato del terrone all'arbitro e il Questore di Pordenone ha emesso nei suoi confronti un Daspo di 1 anno. Per questo motivo il mister non avrà accesso ad alcuna manifestazione sportiva e dovrà immediatamente lasciare la guida tecnica della sua formazione.<br/><br/>L'episodio è avvenuto durante una sfida tra giovani calciatori nella città di Sacile (Pordenone). Nella serata di ieri, personale della Divisione Polizia Anticrimine della Questura di Pordenone ha notificato il provvedimento di Divieto di Accesso ai luoghi ove si svolgono Manifestazioni Sportive" (il cosiddetto "Daspo"), disposto dal Questore di Pordenone Marco Odorisio nei confronti del 42enne allenatore della squadra di calcio, militante nel campionato di calcio Figc, che quel giorno era in trasferta. L'arbitro era un dirigente della formazione avversaria, accreditato a dirigere la gara dopo aver svolto uno specifico corso in Federazione.<br/><br/>"Non è certamente edificante che chi dovrebbe avere il compito di assolvere alle funzioni di educatore, insegnando il rispetto delle regole attraverso l'attività sportiva, si trasformi, invece, in un esempio diseducativo, che non si concilia con le aspettative di giovani adolescenti che identificano nell'allenatore di calcio un modello positivo da imitare". Lo ha detto il Questore di Pordenone, Marco Odorisio. "Le condotte accertate, oltre a essere verbalmente e materialmente violente e caratterizzate da una consapevole impronta di "discriminazione territoriale" - ha proseguito il Questore Odorisio - assumono ancora più particolare di rilievo negativo, soprattutto in considerazione del fatto che sono state poste in essere alla presenza e rivolte a bambini di 11 anni".<br/><br/>Il provvedimento scaturisce da un articolo di giornale, secondo il quale durante una partita del campionato Esordienti "si sono verificati gravi episodi, che avevano fatto indignare e sdegnare gli stessi genitori dei giovanissimi atleti", si legge in una nota della Polizia di Stato. La Digos ha accertato come "il 42enne allenatore - residente in provincia di Pordenone - durante la partita reiterasse numerose condotte verbalmente e materialmente violente indirizzate, sia verso i giovanissimi calciatori in campo, sia a quelli in panchina". Quindi, nel culmine di un'azione di gioco, rivolgendosi ai propri calciatori in panchina "esternasse una frase con discriminazione territoriale nei confronti dell'arbitro". Le parole incriminate: "Arbitro, sei un terrone".</p>
    </article>
  </body>
</html>