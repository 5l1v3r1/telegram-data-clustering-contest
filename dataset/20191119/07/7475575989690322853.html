<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/bolgesel/kilicdaroglu-trabzon-da-ki-calismadan-memnun-kalmamis-h697456.html"/>
    <meta property="og:site_name" content="61 SAAT"/>
    <meta property="article:published_time" content="2019-11-19T07:09:00+00:00"/>
    <meta property="og:title" content="Kılıçdaroğlu, Trabzon'da ki çalışmadan memnun kalmamış!"/>
    <meta property="og:description" content="CHP’nin oy artırma potansiyeli olduğu düşünülen 24 ilde kanaat önderleriyle görüşmeye gönderilen vekiller, çalışmayı beğenmeyen Kılıçdaroğlu tarafından yeniden görevlendirildi. Kılıçdaroğlu’nun vekilleri yeniden görevlendirdiği illerden biri de Trabzon… "/>
  </head>
  <body>
    <article>
      <h1>Kılıçdaroğlu, Trabzon'da ki çalışmadan memnun kalmamış!</h1>
      <h2>CHP’nin oy artırma potansiyeli olduğu düşünülen 24 ilde kanaat önderleriyle görüşmeye gönderilen vekiller, çalışmayı beğenmeyen Kılıçdaroğlu tarafından yeniden görevlendirildi. Kılıçdaroğlu’nun vekilleri yeniden görevlendirdiği illerden biri de Trabzon…  </h2>
      <address>
        <time datetime="2019-11-19T07:09:00+00:00">19 Nov 2019, 07:09</time>
      </address>
      <p>CHP Genel Başkanı Kemal Kılıçdaroğlu, partisinin “düşük” oy aldığı 24 ilin ziyaret edilmesi için milletvekillerini ikinci kez görevlendirdi. MYK toplantısında alınan kararın ardından 106 milletvekiline görevlendirme yazısı gönderildi. Yazıda milletvekillerine, “Parti örgütünü değil, kanaat önderlerini ziyaret edin” uyarısı yapıldı. CHP MYK dün Kılıçdaroğlu başkanlığında toplandı. Toplantıda ekonomi ve dış politikadaki gelişmelerin yanı sıra partinin 8 Kasım’da mahalle delegeliği seçimleriyle başlayan kurultay takvimi de değerlendirildi. Edinilen bilgilere göre toplantıda, milletvekillerinin il ziyaretleri de konuşuldu.</p>
      <p>Memnun kalmamıştı</p>
      <p>Kılıçdaroğlu, milletvekillerini eylül ayında “partinin oyunu artırma potansiyeli olduğu” belirtilen 24 ilde ziyaretler gerçekleştirmeleri için görevlendirmiş, milletvekilleri de çalışmalarının ardından hazırladıkları raporları CHP liderine sunmuştu. Ancak Kılıçdaroğlu, ekim başındaki milletvekili kampında yaptığı konuşmada, raporlardan memnun kalmadığını dile getirerek, “Ben sizden kanaat önderleriyle görüşmenizi istedim ama seçilmişlerle görüşmüşsünüz. Aynı bölgelere tekrar gidip kanaat önderleriyle görüşün” ifadelerini kullanmıştı.</p>
      <p>Sivil toplum vurgusu</p>
      <p>Edinilen bilgilere göre Kılıçdaroğlu, dün, milletvekillerinin, aynı illeri ikinci kez ziyaret etmeleri için talimat verdi. MYK toplantısının ardından da milletvekillerine, grup başkanvekillerinin imzasıyla görevlendirme yazısı gönderildi. Ziyaretlerde izlenecek yol haritasının anlatıldığı yazıda, milletvekillerine dikkat çeken bir uyarı da yapıldı. Yazıda, “Milletvekillerimizin çalışmalarını, örgüt ziyaretlerinden çok bölgede etkili sivil toplum örgütleri ve kanaat önderleri üzerinde yoğunlaştırmaları ve sivil toplum örgütleri ile kanaat önderlerinin iletişim bilgilerine mutlaka raporlarında yer vermeleri önem taşımaktadır” denildi. Yazıda, raporların en geç 9 Aralık 2019’a kadar tamamlanması istendi.</p>
      <p>Söz konusu çalışmanın, CHP’nin İstanbul Büyükşehir Belediye Başkanlığı seçimlerinde izlediği stratejinin benzeri bir model olarak ele alınacağı kaydedildi. Parti yönetiminden isimler bu çalışmayı “İstanbul modeli” olarak nitelendirdi. CHP lideri Kılıçdaroğlu’nun da milletvekillerinin ziyaretlerinin ardından bu illere giderek özellikle kanaat önderleriyle görüşmeler yapacağı bildirildi.</p>
      <p>İşte 24 il</p>
      <p>CHP’nin toplamda 106 milletvekilinin görevlendirildiği 24 il şöyle: Adıyaman, Aksaray, Bayburt, Çankırı, Çorum, Düzce, Erzincan, Erzurum, Gaziantep, Gümüşhane, Kars, Kastamonu, Kayseri, Kırıkkale, Kırşehir, Kilis, Konya, Nevşehir, Osmaniye, Rize, Şanlıurfa, Trabzon, Uşak, Yozgat.</p>
    </article>
  </body>
</html>