<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/tuntetok-es-rendorok-neztek-farkasszemet-a-hongkongi-egyetemen"/>
    <meta property="og:site_name" content="euronews"/>
    <meta property="article:published_time" content="2019-11-19T07:23:55+00:00"/>
    <meta property="og:title" content="Tüntetők és rendőrök néztek farkasszemet a hongkongi egyetemen"/>
    <meta property="og:description" content="Harmadik napja folyik a demokráciapárti tüntető diákok és a rendőrök csatája a hongkongi egyetemen, amelyet a rendfenntartók teljesen körbe zártak."/>
  </head>
  <body>
    <article>
      <h1>Tüntetők és rendőrök néztek farkasszemet a hongkongi egyetemen</h1>
      <address><time datetime="2019-11-19T07:23:55+00:00">19 Nov 2019, 07:23</time> by <a rel="author">euronews </a></address>
      <figure>
        <img src="https://static.euronews.com/articles/stories/04/30/84/92/773x435_cmsv2_aae5d539-302f-59fa-9768-50d7554be3bb-4308492.jpg"/>
      </figure>
      <p>Harmadik napja folyik a demokráciapárti tüntető diákok és a rendőrök csatája a hongkongi egyetemen, amelyet a rendfenntartók teljesen körbe zártak. Éjszaka többen kiszöktek az épületből, de kedden reggel még mindig mintegy száz ember volt az elbarikádozott kampuszon. Az Európai Unió közben a feszült helyzet csillapítására szólította fel a feleket.</p>
      <p>A demokráciát követelő tüntetések az elmúlt héten értek az eddigi leghevesebb szakaszukba: a tiltakozók városszerte közlekedésbénító akciókat tartottak, aminek következtében csütörtöktől általános tanítási szünetet rendeltek el.</p>
      <p>A hatodik hónapban járó tüntetések miatt eddig csaknem négyezer-ötszáz embert vettek őrizetbe, közülük a legfiatalabb 11 éves. A tüntetők utakat foglaltak el, tüzet gyújtottak az utcákon, vasútállomásokat, üzleteket és bankokat rongáltak meg, a rendőrökre Molotov-koktélokat és téglákat dobáltak, és nyilakat lőttek ki rájuk. A kormányzó szerint azonnal be kell fejezni az erőszakot, hogy újra béke legyen Hongkongban.</p>
      <p>— Ezt a célt csak a tüntetők teljes együttműködésével érhetjük el. És ebbe beletartozik, hogy a lázadóknak be kell szüntetniük az erőszakot, le kell adni fegyvereiket, és békésen követni kell a rendőrség utasításait – mondta Hongkong kormányzója, Carrie Lam.</p>
      <p>A rendőrség a tüntetőkkel folytatott összecsapások során több mint 10 ezer flakonnyi könnygázt vetett be, és 18 esetben alkalmazott éleslőszert, három embert a kilőtt golyók sebesítettek meg.</p>
    </article>
  </body>
</html>