<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/39-italia-mancini-ci-fara-rsquo-rivivere-notti-magiche-ndash-219399.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T07:59:49+00:00"/>
    <meta property="og:title" content="Mancini ci fara’ rivivere le notti magiche? -sconcerti, zaniolo e il socialismo tecnico del mancio"/>
    <meta property="og:description" content="L'ITALIA DI MANCINI CI FARA’ RIVIVERE LE NOTTI MAGICHE? – DOPO LE 9 RETI ALL’ARMENIA, LA STAMPA ESALTA LA NAZIONALE CHE SI PRESENTA AGLI EUROPEI A TESTA ALTA - SCONCERTI: &quot;I RECORD SI MOLTIPLICANO. ALLA FINE LA PARTITA CONTA PERÒ QUASI SOLO PER ZANIOLO. È STATO IL MIGLIORE IN CAMPO E SI È CONQUISTATO UN POSTO PER L' EUROPEO - HA TUTTO, E’ IL CAMPIONE STANDARD DEL FUTURO – LE DUE NAZIONALI INTERSCAMBIABILI E IL MISTERIOSO SOCIALISMO TECNICO CHE FA DI MANCINI UN C.T. DIVERSO&quot;"/>
  </head>
  <body>
    <article>
      <h1>Mancini ci fara’ rivivere le notti magiche? -sconcerti, zaniolo e il socialismo tecnico del mancio</h1>
      <address>
        <time datetime="2019-11-19T07:59:49+00:00">19 Nov 2019, 07:59</time>
      </address>
      <p>
        <b><b>L'ITALIA DI MANCINI CI FARA’ RIVIVERE LE NOTTI MAGICHE? – DOPO LE 9 RETI ALL’ARMENIA, LA STAMPA ESALTA LA NAZIONALE CHE SI PRESENTA AGLI EUROPEI A TESTA ALTA - SCONCERTI: "I RECORD SI MOLTIPLICANO. </b>ALLA FINE LA PARTITA CONTA PERÒ QUASI SOLO PER ZANIOLO. È STATO IL MIGLIORE IN CAMPO E SI È CONQUISTATO UN POSTO PER L' EUROPEO - HA TUTTO, E’ IL CAMPIONE STANDARD DEL FUTURO – LE DUE NAZIONALI INTERSCAMBIABILI E IL MISTERIOSO SOCIALISMO TECNICO CHE FA DI MANCINI UN C.T. DIVERSO"</b>
      </p>
      <hr/>
      <p>
        <b>Mario Sconcerti per <a href="http://www.corriere.it/">il Corriere della Sera</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255824/1240199.htm">
          <img src="https://cdn-static.dagospia.com/img/foto/11-2019/mancini-1240199.png"/>
        </a>
        <figcaption>mancini</figcaption>
      </figure>
      <p>I gol dell' Italia salgono a vista d' occhio come l' alta marea di novembre, danno una sensazione di piccola onnipotenza che avevamo dimenticato. Le vittorie di seguito diventano 11, i record si moltiplicano, continuano a esordire ragazzi e nessuno sa più deludere. Alla fine la partita conta però quasi soltanto per Zaniolo. È stato il migliore in campo, ha portato in giro con la consueta arroganza la sua età e si è conquistato un posto per l' Europeo.</p>
      <figure>
        <a href="https://www.dagospia.com/mediagallery/Dago_fotogallery-255824/1240198.htm">
          <img src="https://cdn-static.dagospia.com/img/foto/11-2019/italia-armenia-zaniolo-1240198.png"/>
        </a>
        <figcaption>italia armenia zaniolo</figcaption>
      </figure>
      <p>Zaniolo è uno strano tipo di giocatore, è al centro di lunghe variazioni del calcio, a volte inciampa nella sua forza, si annoda nella corsa perché non è ancora corretto nel controllo. Ma ha tutto, è il campione standard del futuro. Ha fisico, potenza, classe, sfacciataggine, ma anche serietà. Non è un bad boy, non lo trovi la notte in discoteca, è uno che a volte ha voglia di scappare dalla casa robusta che il calcio gli ha costruito intorno. È un giocatore nuovo, di questo tempo. I suoi valori atletici sono fra i più alti d' Europa, non brilla perché è grande e grosso, di quel genere ne esistono tanti. Brilla perché fa tutto quello che fanno i piccoli.</p>
      <figure>
        <a href="https://www.dagospia.com/mediagallery/Dago_fotogallery-255824/1240197.htm">
          <img src="https://cdn-static.dagospia.com/img/foto/11-2019/italia-armenia-mancini-immobile-1240197.png"/>
        </a>
        <figcaption>italia armenia mancini immobile</figcaption>
      </figure>
      <p>È onnicomprensivo, adattabile. Non è il migliore di tutti, ma è unico, il primo. La partita con l' Armenia conterà nel tempo perché è stata quella che lo ha confermato. Ha fatto un tempo da esterno e uno da interno, è rimasto il migliore. Difficile adesso discuterlo. Come Tonali, Barella, Chiesa.</p>
      <p>E stiamo giocando senza Verratti, Sensi, Pellegrini. Da queste qualificazioni escono due Nazionali quasi identiche e interscambiabili, con lo stesso gioco, perfino gli stessi risultati. Non ricordo un lavoro con questi esiti. Non parlo del rilancio italiano che è comunque periodico come tutto nelle buone abitudini del calcio. Parlo di questa capacità di essere belli e utili, tutti nella stessa misura. Un misterioso socialismo tecnico che fa di Mancini un c.t. diverso. Da Bearzot a Sacchi, a Lippi, sono stati tutti contestati, alcuni anche dopo che avevano vinto. Qui è comparso improvvisamente l' ordine delle cose, come fosse nata una vita nuova.</p>
      <figure>
        <a href="https://www.dagospia.com/mediagallery/Dago_fotogallery-255824/1240196.htm">
          <img src="https://cdn-static.dagospia.com/img/foto/11-2019/italia-armenia-mancini-1240196.png"/>
        </a>
        <figcaption>italia armenia mancini</figcaption>
      </figure>
    </article>
  </body>
</html>