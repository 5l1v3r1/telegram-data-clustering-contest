<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/chergoviy-etap-konkursu-na-posadu-direktora-institutu-nacionalnoyi-pam-yati-perenesli-330117_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T07:49:00+00:00"/>
    <meta property="og:title" content="Черговий етап конкурсу на посаду директора Інституту національної пам'яті перенесли"/>
    <meta property="og:description" content="На посаду директора Інституту претендують п'ять осіб"/>
  </head>
  <body>
    <article>
      <h1>Черговий етап конкурсу на посаду директора Інституту національної пам'яті перенесли</h1>
      <h2>На посаду директора Інституту претендують п'ять осіб</h2>
      <address>
        <time datetime="2019-11-19T07:49:00+00:00">19 Nov 2019, 07:49</time>
      </address>
      <p>Через відсутність кворуму Комісії з питань вищого корпусу державної служби ніяк не вдається провести черговий етап конкурсу на здобуття посади директора <a href="https://dt.ua/UKRAINE/u-kiyevi-vidkrilasya-vistavka-prisvyachena-30-richchyu-demokratichnih-revolyuciy-u-shidniy-yevropi-328880_.html"><b>Інституту національної пам'яті</b></a>. Поки установа без керівника - її колишній директор Володимир В'ятрович був звільнений у вересні.</p>
      <p>Четвертий етап конкурсу на зайняття посади Голови Українського інституту національної пам'яті перенесли. Наразі є п'ять кандидатів. Про це розповіла заступник начальника відділу забезпечення діяльності комісії з питань вищого корпусу державної служби Вікторія Дівак.</p>
      <p>Дівак нагадала, що четвертий етап конкурсу — це співбесіда.</p>
      <p>"Співбесіда була перенесена. На який термін наразі невідомо, тому що не виходить зібрати кворум Комісії з питань вищого корпусу державної служби", — сказала Дівак.</p>
      <p>Так, до передостаннього етапу конкурсу на посади Голови Українського інституту національної пам'яті пройшли:</p>
      <p>1. Решетченко Дмитро Володимирович. Кандидат історичних наук. До березня 2019 року працював начальником відділу Центрального державного архіву зарубіжної україніки.</p>
      <p>2. Шамайда Тарас Анатолійович. Згідно з декларацією — співробітник Управління справами Апарату Верховної Ради України. Громадський діяч.</p>
      <p>3. Яблонський Василь Миколайович. Кандидат історичних наук. Доцент Національного університету "Києво-Могилянська академія". Перший заступник директора Національного інституту стратегічних досліджень.</p>
      <p>4. Джердж Сергій Федорович. Кандидат політичних наук. Голова Української республіканської партії.</p>
      <p>5. Дробович Антон Едуардович. Кандидат філософських наук. Старший викладач Національного педагогічного університету імені М.П.Драгоманова.</p>
      <p>Останнім етапом конкурсу буде співбесіда у Кабінеті міністрів.</p>
      <p>Нагадаємо, Володимир В'ятрович був призначений директором Українського інституту національної пам'яті 25 березня 2014 року. У 2008—2010 роках очолював Архів СБУ та розсекречував колишні архіви КҐБ. У 2010—2011 роках працював в Українському науковому інституті Гарвардського університету. Автор та співавтор чотирнадцяти книг з історії визвольного руху та Другої світової війни.</p>
      <p><a href="https://dt.ua/UKRAINE/v-yatrovich-vvazhaye-scho-yomu-shukayut-zaminu-na-posadi-direktora-institutu-nacionalnoyi-pam-yati-314852_.html"><b>Про ймовірність свого звільнення</b></a> із займаної посади Володимир В'ятрович заявив ще у червні, оскільки він критикував низку вчинків президента Зеленського <a href="https://dt.ua/UKRAINE/v-yatrovich-vidreaguvav-na-slova-razumkova-pro-miscevi-referendumi-schodo-dekomunizaciyi-317561_.html"><b>та його команди.</b></a></p>
      <footer>За матеріалами: <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>