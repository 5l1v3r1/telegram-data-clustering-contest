<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000110941"/>
    <meta property="og:site_name" content="MGR Online"/>
    <meta property="article:published_time" content="2019-11-19T07:07:00+00:00"/>
    <meta property="og:title" content="&quot;สคร.&quot; จัดเก็บเงินนำส่งรายได้แผ่นดินเดือนแรกของปีงบ 63 จำนวน 63,642 ล้านบาท"/>
    <meta property="og:description" content="สคร. จัดเก็บเงินนำส่งรายได้แผ่นดินเดือนแรกของปีงบประมาณ 2563 จำนวน 63,642 ล้านบาท คิดเป็นร้อยละ 34 ของเป้าหมาย ซึ่งถือเป็นสัญญาณที่ดีต่อการจัดเก็บรายได้นำส่งจากรัฐวิสาหกิจในปีงบประมาณ 2563"/>
  </head>
  <body>
    <article>
      <h1>"สคร." จัดเก็บเงินนำส่งรายได้แผ่นดินเดือนแรกของปีงบ 63 จำนวน 63,642 ล้านบาท</h1>
      <address><time datetime="2019-11-19T07:07:00+00:00">19 Nov 2019, 07:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011479401.JPEG"/>
      </figure>
      <p><b>"สคร." จัดเก็บเงินนำส่งรายได้แผ่นดินเดือนแรกของปีงบประมาณ 2563 จำนวน 63,642 ล้านบาท คิดเป็นร้อยละ 34 ของเป้าหมาย ซึ่งถือเป็นสัญญาณที่ดีต่อการจัดเก็บรายได้นำส่งจากรัฐวิสาหกิจในปีงบประมาณ 2563</b><br/><br/>นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ณ สิ้นเดือนตุลาคม 2562 สคร. จัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (กิจการฯ) จำนวน 63,642 ล้านบาท คิดเป็นร้อยละ 110 ของประมาณการเงินนำส่งรายได้แผ่นดินจากรัฐวิสาหกิจและกิจการฯ ในเดือนตุลาคม 2562 จำนวน 58,094 ล้านบาท หรือคิดเป็นร้อยละ 34 ของเป้าหมายทั้งปี (ตุลาคม 2562 - กันยายน 2563) จำนวน 188,880 ล้านบาท ซึ่งถือเป็นสัญญาณที่ดีต่อการจัดเก็บรายได้นำส่งจากรัฐวิสาหกิจในปีงบประมาณ 2563 นายชาญวิทย์ นาคบุรี รองผู้อำนวยการ สคร. กล่าวเพิ่มเติมว่า รัฐวิสาหกิจที่นำส่งรายได้สูงสุด 5 อันดับแรก ในเดือนแรกของปีงบประมาณ 2563 สรุปได้ดังนี้ <br/><br/>1.การไฟฟ้าฝ่ายการผลิตแห่งประเทศไทย : 18,301 ล้านบาท <br/><br/>2.บริษัท ปตท. จำกัด (มหาชน) : 13,139 ล้านบาท<br/><br/>3.สำนักงานสลากกินแบ่งรัฐบาล : 8,191 ล้านบาท<br/><br/>4.การไฟฟ้าส่วนภูมิภาค : 5,733 ล้านบาท<br/><br/>5.ธนาคารออมสิน : 5,409 ล้านบาท<br/><br/>รวม : 50,733 ล้านบาท<br/><br/>ผู้อำนวยการ สคร. กล่าวสรุปว่า การที่รัฐวิสาหกิจนำส่งรายได้แผ่นดินในช่วงเดือนแรกสูงกว่าเป้าหมาย เนื่องจากรัฐวิสาหกิจมีการดำเนินการแบบบูรณาการในทุกมิติเพื่อขับเคลื่อนกิจการให้มีความมั่นคงและยั่งยืน พร้อมรับการเปลี่ยนแปลงอย่างต่อเนื่อง ส่งผลให้รัฐวิสาหกิจมีผลประกอบการดีขึ้น โดย สคร. จะยังคงให้ความสำคัญต่อการจัดเก็บเงินนำส่งรายได้แผ่นดินและสนับสนุนการดำเนินงานของรัฐวิสาหกิจ เพื่อสร้างการเติบโตและความยั่งยืนของเศรษฐกิจและสังคมไทย ซึ่งการจัดเก็บเงินนำส่งรายได้แผ่นดินเป็นเครื่องมือในการรักษาเสถียรภาพทางการคลังให้แก่ประเทศอย่างยั่งยืนและช่วยสร้างความเชื่อมั่นให้แก่นักลงทุนอีกด้วย</p>
    </article>
  </body>
</html>