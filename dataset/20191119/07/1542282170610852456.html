<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/19/ikanopoiisi-christodoulidi-synantisi-pompeo"/>
    <meta property="og:site_name" content="euronews"/>
    <meta property="article:published_time" content="2019-11-19T07:48:38+00:00"/>
    <meta property="og:title" content="Ικανοποίηση Χριστοδουλίδη για την συνάντηση με Πομπέο"/>
    <meta property="og:description" content="Ικανοποιημένος για τα αποτελέσματα της συνάντησής του με τον Αμερικανό ομόλογό του, Μάικ Πομπέο, δήλωσε ο υπουργός Εξωτερικών, Νίκος Χριστοδουλίδης"/>
  </head>
  <body>
    <article>
      <h1>Ικανοποίηση Χριστοδουλίδη για την συνάντηση με Πομπέο</h1>
      <address><time datetime="2019-11-19T07:48:38+00:00">19 Nov 2019, 07:48</time> by <a rel="author">euronews </a></address>
      <p>Ικανοποιημένος για τα <a href="https://gr.euronews.com/2019/11/18/tet-a-tet-christodoulide-pompeo-washington">αποτελέσματα της συνάντησής του με τον Αμερικανό ομόλογό του</a>, Μάικ Πομπέο, δήλωσε ο υπουργός Εξωτερικών, Νίκος Χριστοδουλίδης.</p>
      <p>Σε δηλώσεις στο περιθώριο του συνεδρίου για τη Νότια Ευρώπη και την Ανατολική Μεσόγειο, είπε πως σχετικά με τις διμερείς σχέσεις Κύπρου - ΗΠΑ, υπάρχει ξεκάθαρη δέσμευση κι από τις δύο πλευρές για ενίσχυση της συνεργασίας σε διάφορους τομείς.</p>
      <p>«Όπως η ασφάλεια, η οικονομία και θέματα της καθημερινότητας, όπως η κατάργηση της βίζας εισόδου για Κύπριους υπηκόους που επισκέπτονται τις ΗΠΑ. Επίσης θέματα που αφορούν στην αναβάθμιση και αναθεώρηση της συμφωνίας αποφυγής διπλής φορολογίας», ανέφερε.</p>
      <p>Ο Υπουργός Εξωτερικών υπογράμμισε ότι υπάρχει μία ξεκάθαρη επιθυμία και από τις δύο πλευρές για να ενισχυθούν οι σχέσεις μας.</p>
      <figure>
        <iframe data-src="https://twitter.com/euronewses/status/1196501969642434560" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Είναι επίσης σημαντική η δέσμευση των ΗΠΑ στη συμμετοχή τους στον τριμερή σχηματισμό που υπάρχει Κύπρου - Ελλάδας - Ισραήλ, τόσο για θέματα ενέργειας, όσο και για θέματα καταπολέμησης της τρομοκρατίας, αλλά και σε νέους τομείς, όπως είναι η ενίσχυση της οικονομικής συνεργασίας των τεσσάρων χωρών. Λαμβάνοντας υπόψη την παρούσα συγκυρία, αλλά και τις γενικότερες εξελίξεις στην ανατολική Μεσόγειο, είναι ξεκάθαρη η δέσμευση από μέρους των ΗΠΑ και το ενδιαφέρον τους για την ανατολική Μεσόγειο, την εκεί παρουσία τους, αλλά και την συνεργασία με όλα τα κράτη στην περιοχή, στη βάση μιας θετικής ατζέντας», συνέχισε.</p>
      <p>Οι δύο Υπουργοί Εξωτερικών αντάλλαξαν απόψεις για όλες τις περιφερειακές εξελίξεις, όπως αυτές που αφορούν τη Συρία, το Ιράν και τη Λιβύη και την κατάσταση με την Τουρκία.</p>
      <p>«Είχα επίσης την ευκαιρία να ενημερωθώ για τα θέματα που αφορούν την Κυπριακή Δημοκρατία και συζητήθηκαν την περασμένη εβδομάδα ανάμεσα στον Αμερικανό και τον Τούρκο πρόεδρο και ανάμεσα στους δύο Υπουργούς», πρόσθεσε.</p>
      <p>Σε σχέση με το Κυπριακό, ο κ. Χριστοδουλίδης χαρακτήρισε σημαντική τη στήριξη των ΗΠΑ στην προσπάθεια που βρίσκεται σε εξέλιξη, έτσι ώστε να επαναρχίσουν οι συνομιλίες απΆ εκεί που έμειναν στο Κραν Μοντανά, με μοναδικό στόχο την επίλυση του κυπριακού στη βάση της διζωνικής δικοινοτικής ομοσπονδίας.</p>
      <p>«Θεωρείται ως καθοριστική η συνάντηση που θα πραγματοποιηθεί στο Βερολίνο και ευελπιστούμε να υπάρξει ένα θετικό αποτέλεσμα, το οποίο θα ανοίξει το δρόμο για μια άτυπη συνάντηση τύπου Κραν Μοντανά. Η οποία θα έχει ως αποτέλεσμα την επανέναρξη ουσιαστικών συνομιλιών, νοουμένου ότι η Τουρκία θα τερματίσει τις παράνομες ενέργειες», είπε ο ΥΠΕΞ, προσθέτοντας ότι αυτό γίνεται απόλυτα κατανοητό και από τις ΗΠΑ.</p>
      <p>«Πέραν της διασύνδεσης που υπάρχει με την επανέναρξη των συνομιλιών, οι ενέργειες της Τουρκίας, η παραβίαση των κυριαρχικών δικαιωμάτων της Κυπριακής Δημοκρατίας, σε καμία περίπτωση δεν μπορούν να γίνουν αποδεκτές», σημείωσε.</p>
      <p>Κληθείς να σχολιάσει την εκτίμηση που έχει εκφραστεί μετά τη συνάντηση Ερντογάν - Τραμπ, ότι οι ΗΠΑ παραδόθηκαν στην Τουρκία, ο κ. Χριστοδουλίδης είπε:</p>
      <p>«Υπάρχει γενικότερα η εντύπωση στην περιοχή - και από την επίσκεψη και από τις τελευταίες εξελίξεις - ότι ο Τούρκος Πρόεδρος έχει κερδίσει, με ή χωρίς εισαγωγικά, στη συζήτηση που είχε με τον Αμερικανό Πρόεδρο. Εκείνο που μπορώ να σας πω, λαμβάνοντας υπόψη τις συζητήσεις που είχα και με τον κ. Πομπέο και με άλλους Αμερικανούς αξιωματούχους, είναι ότι έχουν πολλά ανοιχτά και δύσκολα θέματα που αφορούν τις διμερείς σχέσεις ΗΠΑ-Τουρκίας, αλλά και θέματα που άπτονται των περιφερειακών εξελίξεων", κατέληξε.</p>
    </article>
  </body>
</html>