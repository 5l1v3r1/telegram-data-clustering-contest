<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fisa-de-securitate-a-insecticidului-folosit-de-firma-din-timisoara-mortal-in-caz-de-inhalare-gazul-este-eliberat-la-umezeala.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T07:47:31+00:00"/>
    <meta property="og:title" content="Fişa de securitate a insecticidului folosit de firma din Timişoara: mortal în caz de inhalare. Gazul este eliberat la umezeală"/>
    <meta property="og:description" content="Delicia Gastoxin, insecticidul folosit de firma de deratizare din Timişoara, acţionează pe bază de fosfură de aluminiu 56% şi este mortal în caz de"/>
  </head>
  <body>
    <article>
      <h1> Fişa de securitate a insecticidului folosit de firma din Timişoara: mortal în caz de inhalare. Gazul este eliberat la umezeală </h1>
      <address><time datetime="2019-11-19T07:47:31+00:00">19 Nov 2019, 07:47</time> by <a rel="author">Redacția</a></address>
      <p>Delicia Gastoxin, insecticidul folosit de firma de deratizare din Timişoara, acţionează pe bază de fosfură de aluminiu 56% şi este mortal în caz de înghiţire sau de inhalare, potrivit fişei de securitate a produsului, scrie <a href="https://www.digi24.ro/stiri/actualitate/fisa-tehnica-a-insecticidului-folosit-de-firma-din-timisoara-mortal-in-caz-de-inhalare-gazul-este-eliberat-la-umezeala-1218768">Digi24.ro</a>.</p>
      <p>Delicia Gastoxin reprezintă un produs clasat superior celorlalte din domeniu.</p>
      <p>Are ca substanţă activă fosfura de aluminiu 56% şi se prezintă sub formă de tablete rotunde plate (greutate 3g).</p>
      <p>Insecticidul fumigant este destinat combaterii dăunătorilor cerealelor depozitate şi a rozătoarelor mari în culturile de câmp.</p>
      <p>
        <b>Reacţii chimice şi proprietăţi fizice</b>
      </p>
      <p>Gazul de fosfină este eliberat de fumigantul Delicia Gastoxin, în prezenţa umezelii din atmosferă ori a umezelii din mărfurile care urmează a fi tratate.</p>
      <p>Gazul este puternic toxic pentru toate formele de viaţă umană ori animală.</p>
      <p>Formula chimică a fosfinei este PH3 – hidrogen fosfurat.</p>
      <p>PH3 este un gaz incolor cu un miros asemănător celui de carbid sau usturoi. Greutatea specifică a fosfinei este 1,17, comparativ celei a aerului (cu 17% mai greu) şi are o limită mai scăzută de explozie, de 1,79% vol. în aer.</p>
      <p>
        <b>Care este modul de acţiune</b>
      </p>
      <p>Fosfina, prin inhalare, blochează căile respiratorii prin eliminarea apei din celule.</p>
      <p>Tabletele de Delicia Gastoxin, în prezenţa umezelii din atmosferă sau în prezenţa umezelii produselor depozitate, elimină lent un gaz foarte toxic (Fosfina – PH3) cu acţiune letală asupra tuturor formelor de viaţă umană sau animală. Imediat ce tabletele au intrat în contact cu aerul, degajă un miros specific de carbit sau usturoi – acesta fiind un miros de avertizare.</p>
      <p>Ratele descompunerii tabletelor vor varia în funcţie de temperatură şi umiditate..</p>
      <p>În contact cu apa degajă gaze inflamabile care se pot aprinde spontan.</p>
      <p>
        <b>Simptomele şi efectele</b>
      </p>
      <p>Este mortal în caz de înghiţire sau în caz de inhalare, toxic în contact cu pielea, provoacă leziuni oculare grave.</p>
      <p>Cele mai importante simptome şi efecte, atât acute, cât şi întârziate sunt: dureri de cap, ameţeli, anxietate, dificultăţi de respiraţie şi greaţă.</p>
      <p>Delicia Gastoxin a fost găsită de specialiştii în cercetare chimică într-o cutie, așezată în dulap între haine, într-o locuinţă din cel de-al doilea bloc evacuat din Timişoara luni seară.</p>
      <p>Ministerul Sănătății anunță că, după deratizarea de la Timișoara, marți dimineața erau internați 12 adulți și 16 copii, toți în stare bună, cu o evoluție favorabilă. Rezultatele probelor de apă analizate arată că, din punct de vedere fizico-chimic, apa este potabilă în primul bloc evacuat.</p>
      <p>
        <b>Citește și:</b>
      </p>
      <p>
        <a href="https://www.g4media.ro/breaking-procurorii-l-au-retinut-pentru-24-de-ore-pe-patronul-firmei-care-a-facut-deratizarile-din-blocul-din-timisoara-unde-locuiau-copiii-si-femeia-care-au-murit.html">
          <b>Procurorii l-au reținut pentru 24 de ore pe patronul firmei care a făcut deratizările din blocul din Timișoara unde locuiau copiii și femeia care au murit / Un al doilea bloc a fost evacuat</b>
        </a>
      </p>
      <p>
        <i>Foto: Inquam Photos / Virgil Simonescu</i>
      </p>
    </article>
  </body>
</html>