<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103192/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T07:34:22+00:00"/>
    <meta property="og:title" content="ЄС продовжує вважати політику ізраїльських поселень незаконною"/>
    <meta property="og:description" content="Євросоюз підтвердив, що вважає незаконною ізраїльську політику поселень на окупованій палестинській території."/>
  </head>
  <body>
    <article>
      <h1>ЄС продовжує вважати політику ізраїльських поселень незаконною</h1>
      <address>
        <time datetime="2019-11-19T07:34:22+00:00">19 Nov 2019, 07:34</time>
      </address>
      <p>Євросоюз підтвердив, що вважає незаконною ізраїльську політику поселень на окупованій палестинській території.</p>
      <p>Як повідомляє "Європейська правда", про це йдеться в заяві глави європейської дипломатії Федеріки Могеріні, поширеній 18 листопада.</p>
      <p>Могеріні підкреслила, що позиція ЄС не змінилася:  вся поселенська діяльність є незаконною відповідно до міжнародного права  і підриває рішення щодо двох держав, а також перспективу міцного миру - як це було підтверджено резолюцією Ради Безпеки ООН 2334.</p>
      <p>"ЄС закликає Ізраїль припинити будь-яку поселенську діяльність відповідно до його зобов'язань як держави-окупанта", - заявила глава європейської дипломатії.</p>
      <p>Вона зазначила, що ЄС буде і надалі підтримувати процес пошуку рішення, до якого повинні прийти обидві держави.</p>
      <p>Нагадаємо, у четвер державний секретар США Майк Помпео заявив, що США більше <b><a href="https://www.pravda.com.ua/news/2019/11/19/7232364/">не вважають</a></b> ізраїльські поселення на Західному березі річки Йордан порушенням міжнародного права. Влада Палестини засудила цю заяву.</p>
      <p>Останні 40 років Сполучені Штати дотримувались думки, що ці поселення не відповідають міжнародному праву.</p>
      <p>На початку серпня <a href="https://www.pravda.com.ua/news/2019/08/1/7222457/">уряд Ізраїлю</a> схвалив будівництво сотень палестинських будинків на зайнятому Західному березі річки Йордан. Крім того, спецслужби дозволили зведення єврейських поселень.</p>
      <p>25 березня 2019 року президент США Дональд Трамп <a href="https://www.pravda.com.ua/news/2019/03/25/7210192/">підписав</a> декларацію про визнання суверенітету Ізраїлю над спірною територією Голанських висот. У ЄС <a href="https://www.eurointegration.com.ua/news/2019/03/22/7094277/">заявили</a>, що й далі вважають цю територію окупованою.</p>
      <related>
        <a href="https://www.eurointegration.com.ua/articles/2019/03/26/7094389/"/>
      </related>
    </article>
  </body>
</html>