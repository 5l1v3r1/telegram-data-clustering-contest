<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_kreml-ne-vvazhaye-ukrayinu-za-krayinu-a-ukrayinciv-za-narod/938724"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:30:00+00:00"/>
    <meta property="og:title" content="&quot;Кремль не вважає Україну за країну, а українців за народ&quot;"/>
    <meta property="og:description" content="&amp;mdash;&amp;ensp;Щоб не потрапити в пастку з розведенням сил на Донбасі, треба домогтися прозорості. Впевнитися, що росіяни і так звані сепаратисти відійшли, &amp;mdash; каже колишній командувач сухопутних військ Північноатлантичного альянсу в Європі 61-річний Бен Ходжес. &amp;mdash;&amp;ensp;Важливу роль ..."/>
  </head>
  <body>
    <article>
      <h1>"Кремль не вважає Україну за країну, а українців за народ"</h1>
      <address><time datetime="2019-11-19T07:30:00+00:00">19 Nov 2019, 07:30</time> by <a rel="author">Ігор ТИМОЦЬ</a></address>
      <figure>
        <img src="https://static2.gazeta.ua/img2/cache/gallery/938/938724_1_w_1200.jpg?v=0"/>
        <figcaption>Бен Ходжес, колишній командувач сухопутних військ Північноатлантичного альянсу в Європі: "Українське керівництво має синхронізувати армію з НАТО, підтягнутися до стандартів блоку, узгоджувати процедури й накази. Я також рекомендував би, щоб ваша країна інвестувала в навчання англійської мови офіцерів. Ваше командування має навчатися в найкращих військових закладах Європи і США"<cite>Автор: BELVPO.COM</cite></figcaption>
      </figure>
      <p>— Щоб не потрапити в пастку з розведенням сил на Донбасі, треба домогтися прозорості. Впевнитися, що росіяни і так звані сепаратисти відійшли, — каже колишній командувач сухопутних військ Північноатлантичного альянсу в Європі 61-річний Бен Ходжес.</p>
      <p>— Важливу роль відіграє Організація з безпеки і співробітництва в Європі, якій Москва досі не давала працювати. Не допускала її співробітників до моніторингу за всіма окупованими районами. Німеччина, Франція і США мають натиснути на росіян, аби ОБСЄ виконала свої завдання.</p>
      <p>Розмова про "формулу Штайн­маєра" (передбачає ­вибори в окупованих районах Донецької й Луганської областей та особливий статус для цих територій. — ГПУ) накладає особливу відповідальність на Німеччину за встановлення миру. Франк-Вальтер Штайнмаєр був главою МЗС, а тепер — президент країни. Берлін має тиснути на росіян. Інакше весь галас — пустопорожня балаканина.</p>
      <p>Насправді формула не пояснює, як можете досягнути угод із РФ. Під дулами російських автоматів вибори на ­Донбасі можуть тільки легітимізувати окупаційну адміністрацію. Російська зброя й гроші широким потоком линуть на схід України, щоб далі вбивати українців. Щотижня гинуть люди. Захід має єдиним фронтом підтримати вас економічно, дипломатично й військово.</p>
      <p>
        <b>Росія намагається повернути ЛНР і ДНР Україні на своїх умовах, щоб контролювали нашу зовнішню політику?</b>
      </p>
      <p>— Нові лідери в Києві мають бути обережні. Не можна підписувати з росіянами жодних угод, які давали б Москві право вето на зовнішню політику України.</p>
      <p>Впевнений, про ці ризики знає Зеленський. Але Росія шукатиме нові шляхи та штовхатиме Україну в пастку. Це розуміють у Вашингтоні. Там теж міркують, як протидіяти.</p>
      <p>
        <b>Які бачите додаткові виклики з боку РФ?</b>
      </p>
      <p>— Російський флот може спробувати влаштувати провокації біля Одеси. Продовжити захоплювати берегову лінію, відрізаючи країну від моря. Перешкоджати торгівлі в Чорному й Азовському морях.</p>
      <p>Україна із сусідами, як Румунія і Грузія, та морськими силами НАТО повинні забезпечити свободу морської навігації. Захід має допомогти зупинити захоплення українських суден.</p>
      <p>Спостерігаю втрату опірності українського суспільства проти російської інформаційної агресії. Кремль не вважає Україну за країну, а українців за окремий народ. Максимально просуває такі думки. Водночас росіяни не визнають присутності своїх військ на Донбасі. Поширюють дезінформацію, аби ще більше роз'єднати ваше суспільство.</p>
      <p>Захиститися від таких атак мають допомогти неупереджені й чесні українські журналісти. Їхня місія — змушувати свою еліту до відповідальності. Судова система повинна стати доброчесною. Верховна Рада й уряд мусять збільшити прозорість і зрозумілість, як витрачають кошти громадян на безпеку. Маєте чітко знати, що гроші йдуть на найкраще обмундирування і зброю, на ефективні навчання. Втрата впевненості у своєму уряді — на руку росіянам.</p>
      <p>
        <b>Як провідні члени НАТО бачать роль України в співпраці з Альянсом?</b>
      </p>
      <p>— Важливий знак, що генсек Єнс ­Столтенберг 30–31 жовтня відвідав Одесу і Київ. Заявив, що Альянс, а це 29 країн, однозначно налаштований на захист українського суверенітету. Вважає, що реформи та підтримка НАТО допоможуть повернути окуповані райони. Я такої ж думки.</p>
      <p>В Україні тренуються американські, канадські, польські, литовські, британські солдати й офіцери. Західні партнери надають допомогу обладнанням і військовою технікою. Ми теж вчимося від українців, які мають досвід війни.</p>
      <p>
        <b>Що можна було б покращити у відносинах з Альянсом?</b>
      </p>
      <p>— Україна — не острів, має сусідів. Якби всі чорноморські країни виступили разом і заговорили єдиним голосом, було б добре. Так, щоб у Вашингтоні, Берліні та Лондоні уряди й бізнес бачили — там не ізольовані гравці, а спільно протистоять російській агресії.</p>
      <p>
        <b>Інтеграція в НАТО записана в Конституції України. Чи можемо стати членом Альянсу на тлі війни з Росією?</b>
      </p>
      <p>– 1955-го Західна Німеччина ­приєдналася до НАТО. Водночас третину країни окупував СРСР, у Німецькій Демократичній Республіці стояв мільйон радянських солдатів.</p>
      <p>Попри те, що частини України, Грузії та Молдови окуповані росіянами, для вас це не причина не інтегруватися. Радше навпаки — виклик робити все, щоб стати ближчими. Багато членів НАТО щиро прагнуть, аби ви приєдналися. Особливо Польща, Румунія, країни Балтії, що мали досвід радянської окупації протягом понад 40 років.</p>
      <p>Сподіваюся, на лондонському саміті в грудні Альянс підтвердить, що хоче бачити Україну в блоці.</p>
      <p>
        <b>Що робити Україні, аби стати ближчою до Альянсу?</b>
      </p>
      <p>— Використовувати кожну нагоду. Брати участь у військових навчаннях, налагоджувати співпрацю із сусідами в НАТО, із найвпливовішим членом — США.</p>
      <p>Українське керівництво має синхронізувати армію з Альянсом, підтягнутися до стандартів блоку, узгоджувати процедури й накази. Також рекомендував би вам навчати англійської мови своїх офіцерів. Зараз мало хто з них володіє нею на високому рівні. Ваше командування має отримувати освіту в найкращих військових закладах Європи і США.</p>
      <p>Україна повинна підвищити свій голос. Виступати спільно з колегами в регіоні, які прагнуть до НАТО.</p>
      <p>
        <b>Як Альянс переглянув відносини з Росією від початку агресії проти України?</b>
      </p>
      <p>— Проводить навчання, перекидає додаткові сили, розмістив нові війська в Польщі.</p>
      <p>Зараз у Центральній і ­Східній Європі значно більше військ США, ніж до 2014-го. Практично всі члени збільшують витрати на оборону, покращують мобільність військ. Особливо сил швидкого реагування.</p>
      <p>
        <b>Чи можливе ­розташування в Україні американської військової бази, якщо така пропозиція надійде з Києва?</b>
      </p>
      <p>— Не знаю, чи у Вашингтоні готові на такий крок, але не скажу ні. На Яворівському полігоні проходять навчання американські солдати й офіцери. Між Вашингтоном і Києвом може бути укладена угода, щоб Америка розташувала військово-морську базу під Одесою задля логістики та присутності в регіоні. Це уможливило б швидку американську реакцію на російські виклики. Це найімовірніший варіант.</p>
      <p>У Грузії можуть розташувати повітряні сили НАТО.</p>
      <p>
        <b>Як оцінюєте старання щодо миру президента Зеленського?</b>
      </p>
      <p>— Росіяни весь час намагаються показати, що їх немає на Донбасі. Ніби вони не учасники, а посередники. Справжні переговори чи порозуміння неможливі без визнання Москвою участі у війні.</p>
      <p>Україна має домагатися, аби союзники в Альянсі продовжували тиск на Кремль для проведення легальних виборів на Донбасі під егідою ОБСЄ. Щоб це не стало черговим шоу, як референдум у Криму. Там не може бути волевиявлення, доки перебувають російські війська й Київ не контролює кордон. Наш обов'язок — відновити суверенітет і територіальну цілісність України. Ніколи не можна ставити під сумнів — весь Донбас і Крим мають бути українськими.</p>
      <p>
        <b>Які аргументи може використати Київ у діалозі із західними союзниками, щоб переконати їх активніше підтримувати нас?</b>
      </p>
      <p>— Наголошувати на непорушності кордонів у Європі. Якщо комусь ще заманеться змінити силою межі країн, почнеться велика війна і хаос.</p>
      <p>Провідні країни ЄС мають бачити економічний потенціал в Україні. Щоб сюди йшли їхні великі інвестиції. Щоби французи і німці втратили великі гроші від нападу росіян. Слід розвивати спів­працю із сусідами-членами НАТО — Туреччиною, Румунією, Польщею.</p>
      <p>Грузія хоче збудувати глибоководний порт в місті Анаклія, аби великі кораблі, що йдуть через Босфорську протоку, могли досягнути не тільки румунського порту Констанца, а й грузинського. Якщо це зробити, шлях для китайських товарів у Європу скоротиться на 10 днів — із теперішніх 35. Щось подібне могла б зробити Україна поблизу Одеси. Це величезні гроші — 2016-го торговий оборот між Європою і Китаєм сягав майже 515 мільярдів доларів. Потужні світові гравці дають додаткові гарантії таким країнам. Це чудовий запобіжник проти російської агресії. Захист власних вкладень — одна з основних речей, що турбують бізнес на Заході.</p>
      <p>
        <b>Бен Ходжес командував бригадою під час операції США в Іраку</b>
      </p>
      <p>Бен Ходжес — син ветерана армії США. Навчався в американській Військовій академії. Був офіцером піхоти, керівником взводу бронетанкової дивізії в Західній Німеччині.</p>
      <p>Закінчив Школу вищих військових досліджень. У 37 років став помічником Верховного командувача сил НАТО в Європі. За два роки очолив десантний батальйон. 2001-го завершив навчання в Національному військовому коледжі. За два роки керував бригадою під час операції США в Іраку. Був заступником командувача багатонаціональних сил союзників. ­Пізніше керував операціями в Афганістані. З 2012-го по 2014-й командував сухопутними силами НАТО в ­Європі. Потім три роки був командувачем армії США на Старому континенті. ­2017-го пішов у запас. Завідує кафедрою стратегічних досліджень Центру аналізу європейської політики в США.</p>
    </article>
  </body>
</html>