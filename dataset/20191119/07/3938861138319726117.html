<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_na-skladi-boyepripasiv-zaginuli-troye-vijskovih/938731"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:50:00+00:00"/>
    <meta property="og:title" content="На складі боєприпасів загинули троє військових"/>
    <meta property="og:description" content="Під час утилізації боєприпасів на військових складах у Балаклії на Харківщині прогриміли вибухи вдень 15 листопада. На місці загинули двоє саперів &amp;mdash; прапорщик 26-річний Дмитро Мовчан і старший солдат 26-річний Денис Ярмак. Вони служили в 91-му окремому полку спеціального ..."/>
  </head>
  <body>
    <article>
      <h1>На складі боєприпасів загинули троє військових</h1>
      <address><time datetime="2019-11-19T07:50:00+00:00">19 Nov 2019, 07:50</time> by <a rel="author">Анна БОВА</a></address>
      <figure>
        <img src="https://static2.gazeta.ua/img2/cache/gallery/938/938731_1_w_1200.jpg?v=0"/>
        <figcaption>Боєприпаси на військових складах у Балаклії на Харківщині почали вибухати о 14:28 15 листопада. Здетонували, коли їх везли на утилізацію<cite>Автор: KH.SUSPILNE.MEDIA</cite></figcaption>
      </figure>
      <p>Під час утилізації боєприпасів на військових складах у Балаклії на Харківщині прогриміли вибухи вдень 15 листопада.</p>
      <p>На місці загинули двоє саперів — прапорщик <b>26-річний Дмитро Мовчан</b> і старший солдат <b>26-річний Денис Ярмак</b>. Вони служили в 91-му окремому полку спеціального забезпечення. Ще п'ятеро військових травмувалися.</p>
      <p>— Загинули двоє наших хлопців. Ще один — солдат <b>24-річний Денис Янчевський</b>, з опіками лежить у реанімації, — кажуть у військовій частині А0563, що дислокується в Охтирці на Сумщині.</p>
      <p>17 листопада в лікарні помер третій постраждалий — старший солдат із Кіровоградщини. Мав 60% опіків тіла. Був на штучній вентиляції легень.</p>
      <p>— Чоловіку було 43 роки. Окрім опіків, його сильно посікло осколками, — каже Віталій Саранцев, прес-офіцер Міністерства оборони в Харківській області. — Лікарі боролися за життя до останнього.</p>
      <p>Попередньо, загорівся двигун до ракети 3М9 зенітно-ракетного комплексу "Куб", коли його везли на утилізацію. Після цього інші боєприпаси здетонували.</p>
      <p>— Знищували боєприпаси, які не можна далеко транспортувати. Робили це в котловані на території складу, — повідомили в Генеральному штабі.</p>
      <p>Військові запевнили, що місцевим нічого не загрожує.</p>
      <p>Слідчі Державного бюро розслідувань відкрили кримінальне провадження за статтею "недбале ставлення до військової служби".</p>
      <p>Це не перша трагедія в Балаклії.</p>
      <p>Торік 3 травня на території 65-го арсеналу Міністерства оборони зайнялася суха трава. Вогонь охопив майже 35 га площі. Почали вибухати боєприпаси. Евакуювали півтори тисячі людей, які живуть найближче. До вечора 4 травня полум'я загасили.</p>
      <p>Ще одна пожежа на балаклійських військових складах сталася 23 березня 2017-го року. Постраждали п'ятеро людей, загинули дві жінки. З міста евакуювали майже 20 тис. людей. Вибухи пошкодили 373 споруди. Основною причиною загоряння стала диверсійна робота ворога.</p>
    </article>
  </body>
</html>