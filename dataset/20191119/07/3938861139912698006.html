<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_kreml-mozhut-viznati-sponsorom-terorizmu/938752"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:35:00+00:00"/>
    <meta property="og:title" content="&quot;Кремль можуть визнати спонсором тероризму&quot;"/>
    <meta property="og:description" content="Об'єднана міжнародна слідча група 14 листопада оприлюднила нові докази причетності Росії до збиття малай&amp;shy;зійського боїнга над Донбасом 17 липня 2014-го. Йдеться про запис розмови двох бойовиків. Один &amp;mdash; росіянин, другий називає себе комендантом Макіївки. Запис зробили на початку липня ..."/>
  </head>
  <body>
    <article>
      <h1>"Кремль можуть визнати спонсором тероризму"</h1>
      <address><time datetime="2019-11-19T07:35:00+00:00">19 Nov 2019, 07:35</time> by <a rel="author">Ангеліна КОВАНДА</a></address>
      <p>Об'єднана міжнародна слідча група 14 листопада оприлюднила нові докази причетності Росії до збиття малай­зійського боїнга над Донбасом 17 липня 2014-го. Йдеться про запис розмови двох бойовиків. Один — росіянин, другий називає себе комендантом Макіївки. Запис зробили на початку липня того року.</p>
      <p>— Усіх польових командирів пустять під ніж, бо зарвалися. Грабують, ґвалтують, убивають, грають у політику. Ми тут чисто воюємо. У мене наказ у внутрішні розбори не втручатися. Відбувається перехід під єдине командування для ведення великої війни, — каже бойовик-росіянин. Повідомляє, що на окуповану територію прибувають люди з повноваженнями від міністра оборони Росії Сергія Шойгу й усіх місцевих командирів замінять кадрами з Москви.</p>
      <p>Також пояснює "коменданту", що той має виконувати накази так званих верховного головнокомандувача Олександра Бородая й міністра оборони ДНР Ігоря Стрєлкова. Обидва — громадяни РФ.</p>
      <p>"Аналіз свідчень та іншої інформації показав, що вплив Росії виходив за рамки військової підтримки. Відносини між російськими чиновниками та лідерами ДНР були тісніші", — йдеться у зверненні слідчої групи.</p>
      <p>"8 листопада 2019 року Міжнародний суд Організації Об'єднаних Націй (визнав свою юрисдикцію у позовах України проти Росії щодо порушення РФ конвенції про боротьбу з фінансуванням тероризму та ліквідацію расової дискримінації. Перше стосується Донбасу, друге — переслідування кримських татар і українців у Криму. — ГПУ) нагадав, що держави не повинні надавати будь-яку підтримку особам, причетним до тероризму. А мають вживати заходів проти його фінансування, — пише у "Фейсбуку" <b>46-річна Олена Зеркаль</b>, заступниця українського міністра закордонних справ. — Якщо це зобов'язання порушують посадові особи, відповідальність несе держава. Коло навколо Росії стискається. Уникнути відповідальності все важче".</p>
      <p>— Запис підтверджує: Росія керувала бойовиками на момент збиття літака. Це черговий доказ того, що саме Кремль має нести відповідальність за трагедію, — каже експерт із міжнародних відносин Володимир Горбач, 59 років.</p>
      <p>— Київ звинувачує Москву у спонсорстві тероризму в позові в Міжнародний суд у Гаазі. Висновки слідчої групи щодо боїнга підтверджують українську позицію. Варто наполягати, щоб суд долучив до справи матеріали цього запису.</p>
      <p>Якщо Росію визнають державою-спонсором терористів, вона стане країною-ізгоєм у дипломатичному сенсі. Західним лідерам буде важче загравати з нею. Проте такі справи у суді розглядають роками.</p>
      <p>Помічник президента Росії Владислав Сурков зустрічався з українським олігархом на ім'я Рінат улітку 2014 року. Про це свідчать записи розмови Суркова з Олександром Бородаєм.</p>
      <p>— Рінат мене 3 години терпляче чекав у ресторані, — говорив помічник Путіна. — Він тут зустрічається зі своїм колишнім патроном. Той пропонував йому сидіти за столом переговорів від "республіки". Відповів, що це неможливо. Рінат добре відгукувався про тебе, про Ходаковського (колишній голова служби безпеки ДНР. — ГПУ) і Пургіна (очолював Народну раду ДНР. — ГПУ). Запитав, чи можна йому приїхати в Донецьк. Я сказав, що краще цього не робити.</p>
      <p>Бородай повідомив, що підприємства олігарха перебувають під охороною бойовиків і працюють, попри війну.</p>
      <p>"Найцікавіше в цій розмові — наявність у Москві якогось колишнього патрона Ріната Ахметова, — пише журналіст <b>35-річний Денис Казанський</b> у "Фейсбуку". — Найбагатший бізнесмен України, вартість активів якого оцінюють у 10–15 відсотків внутрішнього валового продукту, якийсь час підпорядковувався людині в Москві".</p>
    </article>
  </body>
</html>