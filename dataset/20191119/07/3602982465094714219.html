<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/kluivert-ligt-spijt-keuze-juventus/"/>
    <meta property="og:site_name" content="Sportnieuws"/>
    <meta property="article:published_time" content="2019-11-19T07:49:08+00:00"/>
    <meta property="og:title" content="‘Ik denk dat De Ligt een beetje spijt heeft van zijn keuze’"/>
    <meta property="og:description" content="Volgens oud-speler van Barcelona Patrick Kluivert heeft Matthijs de Ligt een beetje spijt van zijn keuze voor Juventus. Hij had hem graag in Spanje gezien."/>
  </head>
  <body>
    <article>
      <h1>‘Ik denk dat De Ligt een beetje spijt heeft van zijn keuze’</h1>
      <address>
        <time datetime="2019-11-19T07:49:08+00:00">19 Nov 2019, 07:49</time>
      </address>
      <p>
        <b>Volgens Patrick Kluivert heeft Matthijs de Ligt spijt van zijn overstap van Ajax naar Juventus. De oud-spits van onder meer Ajax, AC Milan en Barcelona laat in <a href="https://www.mundodeportivo.com/"><i>Mundo Deportivo</i></a> weten dat een overstap naar Barcelona beter was geweest.</b>
      </p>
      <p>De Ligt en Kluivert spraken met elkaar toen de verdediger nog bij Ajax speelde en hét transfertarget van de hele Europese top was. Volgens Patrick deed hij er alles aan om hem te overtuigen voor Barca te kiezen. De Ligt verkaste uiteindelijk voor zo'n  75 miljoen euro naar de <i>Oude Dame</i>.<br/><br/>Bij Juventus had De Ligt een moeizame start, maar nu lijkt hij <a href="https://sportnieuws.nl/fun/nice-ligt-en-ziyech-fifa20-team-the-week/">steeds meer in vorm te raken in Italië</a>.<br/><br/><b>Beetje spijt</b><br/>"Het lukte niet om hem te overtuigen. Ik kon hem alleen de mooie dingen vertellen over Barcelona, de stad en de club. Uiteindelijk is het aan de speler en zijn zaakwaarnemer om de beslissing te nemen. De Ligt is uiteraard een geweldige verdediger, maar hij heeft zijn keuze gemaakt. Ik denk hij een beetje spijt heeft, maar het zij zo. In het leven maak je keuzes. Soms doe je het goed en soms slecht. Je moet leren van je keuzes."<br/><br/><b>Complimenten naar Frenkie</b><br/>Die andere uitblinker bij Ajax - Frenkie de Jong - ging afgelopen zomer wél naar Barcelona. Iets wat volgens Kluivert tot nu toe geweldig uitpakt. "Als je hem ziet spelen, dan lijkt het net alsof hij al jaren deel uitmaakt van het team", zegt Kluivert over Frenkie. "Ik wist al dat hij een speler met grote kwaliteiten was en dat demonstreert hij nu zowel bij Barcelona als het Nederlands elftal. Hij is gelukkig en dat is aan zijn spel te zien. Het gaat goed met hem en daar ben ik blij mee."</p>
    </article>
  </body>
</html>