<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186984/"/>
    <meta property="og:site_name" content="Janam TV"/>
    <meta property="article:published_time" content="2019-11-19T07:49:32+00:00"/>
    <meta property="og:title" content="വാളയാർ പെൺകുട്ടികൾക്ക് നീതിക്കായി പ്രക്ഷോഭ പരിപാടികൾക്ക് തുടക്കമിട്ട് സാമൂഹ്യനീതി കർമ്മസമിതി"/>
    <meta property="og:description" content="കൊച്ചി: വാളയാർ പെൺകുട്ടികൾക്ക് നീതിക്കായി പ്രക്ഷോഭ പരിപാടികൾക്ക് തുടക്കമിട്ട് സാമൂഹ്യനീതി കർമ്മസമിതി. കളക്ട്രേറ്റുകൾക്കു മുന്നിൽ ധർണ്ണയും,"/>
  </head>
  <body>
    <article>
      <h1>വാളയാർ പെൺകുട്ടികൾക്ക് നീതിക്കായി പ്രക്ഷോഭ പരിപാടികൾക്ക് തുടക്കമിട്ട് സാമൂഹ്യനീതി കർമ്മസമിതി</h1>
      <address><time datetime="2019-11-19T07:49:32+00:00">19 Nov 2019, 07:49</time> by <a rel="author">Janam TV Web Desk</a></address>
      <p>കൊച്ചി: വാളയാർ പെൺകുട്ടികൾക്ക് നീതിക്കായി പ്രക്ഷോഭ പരിപാടികൾക്ക് തുടക്കമിട്ട് സാമൂഹ്യനീതി കർമ്മസമിതി. കളക്ട്രേറ്റുകൾക്കു മുന്നിൽ ധർണ്ണയും, സെക്രട്ടറിയേറ്റിനു മുന്നിൽ ഏകദിന ഉപവാസവുമുൾപ്പെടെയുള്ള സമരങ്ങൾക്ക് കൊച്ചിയിൽ ചേർന്ന സമര പ്രഖ്യാപന – കൺവെൻഷൻ രൂപം നൽകി.</p>
      <p>പട്ടികജാതി-പട്ടികവർഗ്ഗ വിഭാഗങ്ങൾക്കുനേരെ നടക്കുന്ന അതിക്രമങ്ങൾക്കെതിരെ എസ് സി, എസ് ടി അക്ഷൻ കൗൺസിലിന് സമര പ്രഖ്യാപന കൺവെൻഷൻ രൂപം നൽകി.വാളയാർ പെൺകുട്ടികൾക്ക് നീതിയാവശ്യപ്പെട്ട് ഡിസംബർ നാലിന് പട്ടികജാതി-പട്ടിക വർഗ്ഗ സമുദായ നേതാക്കളും, മറ്റു പ്രമുഖ നേതാക്കളും സെക്രട്ടറിയേറ്റിനു മുന്നിൽ ഏകദിന ഉപവാസമിരിക്കും. ഡിസംബർ 10 നും 31 നുമിടയ്ക്ക് ജില്ലാതലത്തിൽ കളക്ട്രേറ്റ് ധർണ്ണകൾ സംഘടിപ്പിക്കും.</p>
      <p>വാളയാർ പെൺകുട്ടികൾക്ക് നീതി ഉറപ്പു വരുത്തുകയെന്ന ആവശ്യവുമായി എറണാകുളം ടൗൺ ഹാളിൽ നടന്ന സമര പ്രഖ്യാപന കൺവെൻഷൻ ദേശീയ പട്ടികജാതി-പട്ടിക വർഗ്ഗ കമ്മീഷൻ മുൻ ചെയർമാൻ ഡോ.ബിസായ് സോങ്കാർ ശാസ്ത്രി ഉദ്ഘാടനം ചെയ്തു. വാളയാർ കേസ് സർക്കാർ സിബിഐയ്ക്ക് കൈമാറണമെന്ന് അദ്ദേഹം ആവശ്യപ്പെട്ടു. സിപിഎമ്മുകാരായ പ്രതികൾ പാർട്ടി ഭരണത്തിൽ സംരക്ഷിക്കപ്പെടുകയാണെന്നും സോങ്കാർ ശാസ്ത്രി കുറ്റപ്പെടുത്തി.</p>
      <p>ഹരിജൻ സമാജം രക്ഷാധികാരി എം കെ കുഞ്ഞോൽ അദ്ധ്യക്ഷത വഹിച്ചു. മിസോറാം മുൻ ഗവർണർ കുമ്മനം രാജശേഖരൻ, സംഘാടക സമിതി ജനറൽ കൺവീനർ എൻ കെ നീലകണ്ഠൻ മാസ്റ്റർ, ഹിന്ദു ഐക്യവേദി സഹ സംഘടനാ സെക്രട്ടറി വി സുശികുമാർ, എസ് സി മോർച്ച പ്രസിഡന്റ് പി സുധീർ , എസ് രാമനുണ്ണി എന്നിവർ പങ്കെടുത്തു.</p>
      <p>നാൽപത്തി നാലോളം എസ് സി ,എസ് ടി സംഘടനാ ഭാരവാഹികളും, വിവിധ കോർഡിനേഷൻ കമ്മറ്റിയുടെ പ്രതിനിധികളും കൺവൻഷനിലെത്തി. പോലീസ് കസ്റ്റഡിയിൽ മരിച്ച വരാപ്പുഴയിലെ ശ്രീജിത്തിന്റെ അമ്മയുൾപ്പെടെ സംസ്ഥാന സർക്കാരിൽ നിന്ന് നീതി നിഷേധിക്കപ്പെട്ടവരും കൺവെൻഷനിൽ പങ്കാളികളായി.</p>
    </article>
  </body>
</html>