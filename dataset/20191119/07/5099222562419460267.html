<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499793-binefacator-anonim-plateste-datoriile-celor-nevoiasi-din-istanbul-39-doar-spune-robin-hood-39.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Un binefăcător anonim plătește datoriile celor nevoiași din Istanbul/ 'Doar spune-mi Robin Hood'"/>
    <meta property="og:description" content="Mai multe cartiere sărace din Istanbul au fost vizitate de un binefăcător anonim care a plătit datoriile oamenilor de la magazinele de alimente și a lăsat plicuri cu bani pe preșurile din fața"/>
  </head>
  <body>
    <article>
      <h1>Un binefăcător anonim plătește datoriile celor nevoiași din Istanbul/ 'Doar spune-mi Robin Hood'</h1>
      <address><time datetime="2019-11-19T07:00:00+00:00">19 Nov 2019, 07:00</time> by <a rel="author">A.Z.</a></address>
      <p><b>Mai multe cartiere sărace din Istanbul au fost vizitate de un binefăcător anonim care a plătit datoriile oamenilor de la magazinele de alimente și a lăsat plicuri cu bani pe preșurile din fața caselor, într-o perioadă în care disperarea cauzată de costurile de trai este văzută ca principala cauză a sinuciderilor din Turcia, scrie <a href="https://www.theguardian.com/world/2019/nov/18/call-me-robin-hood-mystery-patron-pays-debts-of-istanbul-poorest">The Guardian.</a> <br/></b><b><br/></b><b/>Locuitorii din Tuzla, un cartier din partea asiatică a orașului, au fost uimiți săptămâna trecută, când au descoperit că datoriile lor din mai multe magazine alimentare au fost achitate de către un bărbat anonim. <br/><br/>"Cineva a venit și m-a rugat să îi arăt caietul cu datoriile clienților", a declarat Coşkun Yılmaz, proprietar al unui astfel de magazin, pentru agenția de știri Demirören. <br/><br/>"Erau patru persoane cu datorii mari care ieșeau în evidență și i-am zis unde locuiesc. S-a întors după ce a vorbit cu ei și a plătit toate datoriile. Am aflat și că a oferit bani în plus acelor familii", a adăugat Yılmaz.<br/><br/>"L-am întrebat cum îl cheamă și mi-a zis: 'Doar spune-mi Robin Hood'."<br/><br/>Prețurile alimentelor și ale chiriilor au crescut semnificativ după deprecierea lirei în 2018. În timp ce inflația a ajuns de la 25% la 8.6%, rata șomajului este încă în creștere, iar electricitatea este de 10 ori mai scumpă decât anul trecut. <br/><br/>Se crede că același binefăcător ar fi fost cel care a lăsat plicuri cu suma de 135 de lire sterline familiilor nevoiașe din alte cartiere în martie, când prețurile alimentelor erau mai mari ca niciodată și cel care a plătit 3.370 de lire sterline pentru a achita alte datorii în magazinele alimentare în iunie. <br/><br/>"Bărbatul mi-a zis că a venit pentru a achita datoriile celor care nu-și permit să facă asta", a spus Tuncay Yaşar, un alt vânzător din Tuzla. "Sunt aici de 30 de ani și este prima dată când dau peste un astfel de gest. Clienții mei au fost foarte fericiți și au vrut să îl cunoască, dar nu știu cine e. Nu mi-a dat numele și a zis că face asta doar ca să câștige 'binecuvântarea lui Dumnezeu'", a mai zis Yașar. <br/><br/>Turcia se confruntă cu un val recent de sinucideri care sunt, aparent, legate de creșterea nivelului de sărăcie.</p>
    </article>
  </body>
</html>