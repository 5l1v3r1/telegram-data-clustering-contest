<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904301/historische-prestatie-hasselbaink-leidt-suriname-naar-deelname-aan-gold-cup.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T07:08:00+00:00"/>
    <meta property="og:title" content="Historische prestatie: Hasselbaink leidt Suriname naar deelname aan Gold Cup"/>
    <meta property="og:description" content="Historisch succes voor Suriname: de ploeg van bondscoach Dean Gorré heeft zich in de nacht van maandag op dinsdag voor het eerst sinds 1985 geplaatst voor het toernooi om de Gold Cup. Nigel Hasselbaink was meteen belangrijk tegen Nicaragua. Suriname kwam na twintig minuten op voorsprong via Ivenzo Comvalius, speler van AS Trencin, die in de counter toesloeg. In de tweede helft verdubbelde kersvers international Hasselbaink op knappe wijze de score. Zeven minuten na de treffer van de voormalig aanvaller van Excelsior deed het thuisland nog wel iets terug, maar Suriname hield stand en eindigde als groepswinnaar. Suriname krijgt hulp van 'Nederlandse' profs en wil naar WK: 'Geweldige impuls'"/>
  </head>
  <body>
    <article>
      <h1>Historische prestatie: Hasselbaink leidt Suriname naar deelname aan Gold Cup</h1>
      <address>
        <time datetime="2019-11-19T07:08:00+00:00">19 Nov 2019, 07:08</time>
      </address>
      <p>
        <b>Historisch succes voor Suriname: de ploeg van bondscoach Dean Gorré heeft zich in de nacht van maandag op dinsdag voor het eerst sinds 1985 geplaatst voor het toernooi om de Gold Cup. Nigel Hasselbaink was meteen belangrijk tegen Nicaragua.</b>
      </p>
      <p>Suriname kwam na twintig minuten op voorsprong via Ivenzo Comvalius, speler van AS Trencin, die in de counter toesloeg. In de tweede helft verdubbelde kersvers international Hasselbaink op knappe wijze de score. Zeven minuten na de treffer van de voormalig aanvaller van Excelsior deed het thuisland nog wel iets terug, maar Suriname hield stand en eindigde als groepswinnaar.</p>
      <p>Na onder meer Curaçao is Suriname het elfde land dat een ticket bemachtigt voor de Gold Cup van 2021. Het is een belangrijke stap voor de selectie van bondscoach Gorré, nadat de voetbalbond (SVB) onlangs bekendmaakte dat Nederlandse voetballers van Surinaamse afkomst voor de nationale ploeg mogen uitkomen zonder hun Nederlandse paspoort kwijt te raken.</p>
      <p>Daardoor zouden spelers als Stefano Denswil, Ridgeciano Haps, Kelvin Leerdam en Sean Klaiber voor Suriname kunnen gaan uitkomen. Of zij daarvoor openstaan, is nog niet duidelijk. Roda JC-middenvelder Roland Alberg gaf al wel aan te hopen op een uitnodiging. Suriname wil op die manier een gooi doen naar het WK 2022 in Qatar.</p>
      <figure>
        <iframe data-src="https://twitter.com/CNationsLeague/status/1196632668923998208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/CNationsLeague/status/1196645163277463552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lees meer</h4>
        <a href="https://www.voetbalprimeur.nl/nieuws/904275/suriname-hoopt-met-nederlandse-hulp-op-wk-goed-nieuws-voor-mij-en-mijn-familie-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>