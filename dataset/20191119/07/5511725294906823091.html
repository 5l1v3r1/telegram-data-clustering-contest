<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/budzets_un_nodokli/ienakumu-deklaracijas-par-pagajuso-gadu-vid-nav-iesniegusi-20-000-iedzivotaju.d?id=51649149"/>
    <meta property="og:site_name" content="DELFI"/>
    <meta property="article:published_time" content="2019-11-19T07:40:45+00:00"/>
    <meta property="og:title" content="Ienākumu deklarācijas par pagājušo gadu VID nav iesnieguši 20 000 iedzīvotāju "/>
    <meta property="og:description" content="Valsts ieņēmumu dienestā (VID) ienākumu deklarācijas par pagājušo gadu līdz šim vēl nav iesnieguši apmēram 20 000 iedzīvotāju, kuriem tas jādara obligāti, otrdien intervijā Latvijas Radio sacīja Valsts ieņēmumu dienesta (VID) ģenerāldirektore Ieva Jaunzeme."/>
  </head>
  <body>
    <article>
      <h1>Ienākumu deklarācijas par pagājušo gadu VID nav iesnieguši 20 000 iedzīvotāju </h1>
      <address><time datetime="2019-11-19T07:40:45+00:00">19 Nov 2019, 07:40</time> by <a rel="author">LETA</a></address>
      <p>
        <b>Valsts ieņēmumu dienestā (<a href="https://www.delfi.lv/temas/vid">VID</a>) ienākumu deklarācijas par pagājušo gadu līdz šim vēl nav iesnieguši apmēram 20 000 iedzīvotāju, kuriem tas jādara obligāti, otrdien intervijā <a href="https://www.delfi.lv/temas/latvijas-radio">Latvijas Radio</a> sacīja Valsts ieņēmumu dienesta (VID) ģenerāldirektore <a href="https://www.delfi.lv/temas/ieva-jaunzeme">Ieva Jaunzeme</a>.</b>
      </p>
      <p>"Diemžēl 20 000 vēl nav uzskatījuši par nepieciešamību to izdarīt. Pienākums vismaz atvērt elektronisko deklarēšanas sistēmu (EDS) un apskatīties, kas tur ir iekšā, ir katram, kurš pagājušajā gadā ir guvis algota darba ienākumus. Tas, ka jūs nevērsiet un neskatīsieties, nekādā veidā neizmainīs situāciju," uzsvēra Jaunzeme.</p>
      <p>Vienlaikus viņa atzīmēja, ka no VID puses tolerance attiecībā uz deklarāciju neiesniegšanu saglabāsies līdz šā gada beigām, taču pēc tam sekos piedziņas process.</p>
      <p>Jaunzeme arī norādīja, ka VID ir analizējis, vai ir iespējams izdalīt konkrētu iedzīvotāju grupu, kuri nav iesnieguši ienākumu deklarācijas, taču apkopotie dati liecina, ka konkrētu grupu pagaidām nav iespējams izdalīt.</p>
      <p>Tostarp arī summas, kuras iedzīvotājiem ir jāiemaksā budžetā, pēc Jaunzemes teiktā, ir ļoti dažādas. "Kopumā summas ir ļoti dažādas un veselības aprūpes darbinieku problēmu risināšanai nepalīdzēs. Šajā gadījumā stāsts ir vairāk par principu un par to, ka nodokļi ir jāmaksā," pauda Jaunzeme, piebilstot, ka atmaksājamās summas ir no eiro līdz 20 000 eiro.</p>
      <p>Aģentūra LETA jau vēstīja, ka no šā gada obligāti gada ienākumu deklarācijas bija jāiesniedz arī tiem iedzīvotājiem, kuriem saistībā ar progresīvās nodokļa likmes vai diferencētā neapliekamā minimuma piemērošanu ir radusies nodokļa starpība, kas jāpiemaksā valsts budžetā.</p>
      <p>Vienlaikus, ja persona, iesniedzot gada ienākumu deklarāciju par 2018.gadu un turpmākajiem gadiem, konstatē, ka aprēķinātā nodokļa piemaksas summa nepārsniedz vienu eiro, to neuzskata par nodokļa parādu un valsts budžetā tā nav jāiemaksā.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/bezdarbs-latvija-strauji-tuvojas-pirmskrizes-limenim-bet-iedzivotaju-mazak-les-ekonomisti.d?id=51644595"/>
      </related>
    </article>
  </body>
</html>