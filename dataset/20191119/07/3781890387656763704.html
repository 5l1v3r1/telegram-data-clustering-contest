<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742338"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T07:30:00+00:00"/>
    <meta property="og:title" content="'บึงพระราม9'ขี่ย้อนศร จยย.ยึดทางเท้า-วิ่งเลนจักรยาน"/>
    <meta property="og:description" content="จับไม่หมด! ถนนประดิษฐ์มนูธรรม ชุมชนบึงพระราม 9 จยย.วิ่งย้อนศร-ขี่บนทางเท้า ยึดทางสาธารณะเป็นเหมือนถนนของตนเอง "/>
  </head>
  <body>
    <article>
      <h1>'บึงพระราม9'ขี่ย้อนศร จยย.ยึดทางเท้า-วิ่งเลนจักรยาน</h1>
      <address>
        <time datetime="2019-11-19T07:30:00+00:00">19 Nov 2019, 07:30</time>
      </address>
      <figure>
        <img src="https://www.dailynews.co.th/admin/upload/20191118/news_HWngqNaeUr193730_533.jpg?v=201911200810"/>
      </figure>
      <p>
        <b>จับไม่หมด! ถนนประดิษฐ์มนูธรรม ชุมชนบึงพระราม 9 จยย.วิ่งย้อนศร-ขี่บนทางเท้า ยึดทางสาธารณะเป็นเหมือนถนนของตนเอง </b>
      </p>
      <p>ปัญหารถจักรยานยนต์วิ่งบนทางเท้าและขี่ย้อนศร จับไม่หมด แม้กรุงเทพมหานคร (กทม.) มีมาตรการแก้ไขปัญหา แต่ก็ยังคงมีฝ่าฝืนอยู่ต่อเนื่อง<b> "ชุมชนเมือง-เดลินิวส์"</b> ได้รับการแจ้งความเดือดร้อนจากผู้ใช้เส้นทางสัญจรผ่าน <b>ถนนประดิษฐ์มนูธรรม ชุมชนบึงพระราม 9</b> พบบริเวณบนทางเท้ามักมีผู้ขับขี่รถจักรยานยนต์วิ่งย้อนศร สร้างความไม่ปลอดภัยให้แก่คนเดินเท้า รวมทั้งรถยนต์ที่วิ่งผ่านเส้นดังกล่าว  ทั้งนี้บนทางเท้าถูกแบ่งสัดส่วนมีพื้นที่ของเลนรถจักรยานด้วย แต่ยังมีรถจักรยานยนต์ชอบทำผิดกฎขึ้นไปขับขี่ ยึดทางสาธารณะนี้เป็นเหมือนถนนของตนเอง <br/><br/>ผู้สื่อข่าวจึงแจ้งเรื่องและสอบถามไปยัง <b>นายอนุชิต พิพิธกุล ผู้อำนวยการเขตห้วยขวาง </b>เบื้องต้นได้รับความร่วมมือรีบจัดส่งเจ้าหน้าที่ฝ่ายเทศกิจลงพื้นที่ไปตรวจสอบ พบบริเวณหน้าซอยทางเข้าชุมชนบึงพระราม 9 มีการขี่รถจักรยานยนต์วิ่งย้อนศร ทางเขตจึงเร่งประสานกับเจ้าหน้าที่ตำรวจจราจรช่วยเข้มงวดแก้ไขปัญหาเรื่องนี้ เพื่อบรรเทาปัญหาความเดือดร้อนของชาวบ้าน<br/><br/>ตามกฎหมาย พ.ร.บ. จราจรทางบก มาตรา 55 กำหนดไว้ว่า ห้ามมิให้ผู้ขับขี่หยุดรถในช่องเดินรถ ห้ามจอดรถบนทางเท้า รวมทั้งในเขตที่มีเครื่องหมายจราจรห้ามหยุดรถ ตรงทางเข้าออกของอาคารทางเดินรถและจอดในลักษณะกีดขวางการจราจร มาตรา 57 กำหนดไว้ว่า ห้ามมิให้ผู้ขับขี่จอดรถบนทางเท้า บนสะพานหรืออุโมงค์ เขตที่มีเครื่องหมายจราจรห้ามจอดรถ และห้ามจอดซ้อนคันกับรถอื่นที่จอดอยู่ก่อนแล้ว มาตรา 148 ผู้ใดฝ่าฝืนหรือไม่ปฏิบัติตาม มาตรา 55 มาตรา 57 ต้องระวางโทษปรับไม่เกิน 500บาท กฎจราจรกำหนดไว้เพื่อให้ไม่ฝ่าฝืนหรือกระทำความผิด.             </p>
    </article>
  </body>
</html>