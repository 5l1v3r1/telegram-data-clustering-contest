<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/19/kamerite-za-tol-taksi-shte-slediat-i-cisternite-s-goriva.430058"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T07:30:00+00:00"/>
    <meta property="og:title" content="Камерите за тол такси ще следят и цистерните с горива"/>
    <meta property="og:description" content="Рамките по магистралите ще засичат тежестта им | Dnes.bg"/>
  </head>
  <body>
    <article>
      <h1>Камерите за тол такси ще следят и цистерните с горива</h1>
      <h2>Рамките по магистралите ще засичат тежестта им</h2>
      <address><time datetime="2019-11-19T07:30:00+00:00">19 Nov 2019, 07:30</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Системата за контрол при плащането на тол такси от камионите ще бъде използвана от Агенция “Митници” за следене на цистерните с горива, съобщава “Труд”.</p>
      <p>Камионите над 3,5 тона ще плащат тол такси на базата на изминато разстояние. Затова на магистралите, както и на другите пътища, обхванати от тол системата, се поставят специални рамки. Те снимат всеки преминаващ камион и измерват тежестта му.</p>
      <p>Освен това камионите ще имат маршрутна карта, GPS тракер или бордово устройство, чрез които ще се засича изминатото разстояние. Тази информация ще бъде използвана от Агенция “Митници” при контрола върху горивата като вече се работи в тази посока и се правят тестове за получаване на данните в реално време.</p>
      <p>Чрез използване на информацията от тол системата митничарите ще може да засичат дали подадените данни за превоз за гориво от данъчен склад до търговски обект съвпадат с реалното тегло на цистерната, която се движи по магистралата.</p>
      <p>Освен това при отчитане на теглото на цистерната в началото и в края на маршрута ще се засича дали някъде по пътя нелегално не е разтоварено част от горивото. Възможен е и друг вариант – по документи цялото гориво да е разтоварено, а системата за тол таксите да отчете, че цистерната все още превозва определено количество и вероятно се движи към някой нелегален пункт за зареждане.</p>
      <p>Агенция “Митници” предстои да разшири и възможностите на модула “Пътни такси и разрешителен режим” (ПТРР) в информационната си система. При влизане на камиони в страната камери ще снимат номерата им и автоматично ще ги вкарват в системата, за да се провери дали са платили пътни такси.</p>
      <p>Освен това в информационния модул ПТРР ще се събират данни за превозваните стоки и собствениците на камионите. Това ще позволи на митничарите бързо да откриват подозрителни курсове на камиони на една и съща фирма.</p>
    </article>
  </body>
</html>