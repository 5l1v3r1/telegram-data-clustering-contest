<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/lifearts/culture/google-doodle-tima-ti-200i-epeteio-tou-mouseiou-ntel-prado/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T07:47:31+00:00"/>
    <meta property="og:title" content="Google Doodle : Τιμά τη 200ή επέτειο του Μουσείου Ντελ Πράδο"/>
    <meta property="og:description" content="Το στολίδι της Μαδρίτης…"/>
  </head>
  <body>
    <article>
      <h6 class="kicker">Στολίδι της Μαδρίτης</h6>
      <h1>Google Doodle : Τιμά τη 200ή επέτειο του Μουσείου Ντελ Πράδο</h1>
      <h2>Το στολίδι της Μαδρίτης…</h2>
      <address><time datetime="2019-11-19T07:47:31+00:00">19 Nov 2019, 07:47</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Την 200η επέτειο του Μουσείου ντελ Πράδο (Museo del Prado), η Google τιμάει αφιερώνοντάς του το Doodle της.</p>
      <p>Το Μουσείο του Πράδο (ισπ. Museo del Prado) είναι μουσείο τέχνης που βρίσκεται στη Μαδρίτη. Κατέχει μια από τις σπουδαιότερες συλλογές τέχνης του κόσμου, και συγκεκριμένα ένα μεγάλο πλήθος πινάκων από τον 14ο ως τις αρχές του 19ου αιώνα.</p>
      <p><a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη <br/></a>Στεγάζεται σε κτήριο που κατασκευάστηκε από τον Κάρολο Γ’, στα πλαίσια του κατασκευαστικού του έργου που είχε σκοπό να αναδείξει τη Μαδρίτη. Η λέξη «prado», που στα ισπανικά σημαίνει «λιβάδι» χαρακτήρισε ολόκληρη την περιοχή του Μουσείου. Το κτήριο αυτό χρησιμοποιήθηκε και από τον Ναπολέοντα για τις ανάγκες του ιππικού και του πυροβολικού του.</p>
      <figure>
        <img src="https://www.in.gr/wp-content/uploads/2019/11/mousio1-600x400.jpg"/>
        <figcaption>El Museo del Prado en 2016, Madrid</figcaption>
      </figure>
      <p>Ιδρύθηκε ως Μουσείο ζωγραφικής και γλυπτικής. Μετά την εκθρόνιση της Ισαβέλλας Β΄ το 1868, το Μουσείο εθνικοποιήθηκε και απέκτησε το σημερινό του όνομα. Στέγασε αρχικά τη βασιλική συλλογή τέχνης, αλλά γρήγορα αποδείχτηκε μικρό, οπότε και επεκτάθηκε το 1918. Κατά τη διάρκεια του Ισπανικού Εμφυλίου Πολέμου, κατόπιν σύστασης της Κοινωνίας των Εθνών, 353 πίνακες μαζί με άλλα έργα τέχνης στάλθηκαν στη Βαλένθια.</p>
      <p>Αργότερα κατέληξαν στη Γενεύη, από όπου επέστρεψαν στο Μουσείο με νυχτερινά τρένα μέσω γαλλικού εδάφους, μόλις ξέσπασε ο Β΄ Παγκόσμιος Πόλεμος.</p>
      <p>Αν και ιδρύθηκε ως Μουσείο ζωγραφικής και γλυπτικής, το Πράδο περιλαμβάνει σήμερα και πάνω από 5.000 σχέδια, 1.000 νομίσματα και μετάλλια, καθώς και περίπου 2.000 διακοσμητικά αντικείμενα. Τα γλυπτά του υπολογίζονται γύρω στα 700 και οι πίνακες ζωγραφικής, στους οποίος χρωστάει και τη διεθνή του αίγλη, γύρω στους 8.600. Πρόκειται για έργα των Βελάθκεθ, Γκόγια, Ελ Γκρέκο, Καραβάτζιο, Ρέμπραντ, κ.ά. Στο Μουσείο εκτίθενται περίπου το ένα τρίτο των πινάκων που κατέχει, έτσι λοιπόν τα εκθέματα εναλλάσσονται.</p>
      <figure>
        <img src="https://www.in.gr/wp-content/uploads/2019/11/mousio2-521x600.jpg"/>
        <figcaption>Las Meninas του Βελάσκεθ.</figcaption>
      </figure>
      <p>Το πιο γνωστό έργο που εκτίθεται στο Μουσείο είναι το «Las Meninas» του Βελάθκεθ. Ο Βελάθκεθ όχι μόνο παραχώρησε στο Μουσείο τα εκπληκτικά του έργα, αλλά δραστηριοποιήθηκε ενεργά στο να συγκεντρώσει στο Μουσείο έργα ιταλών καλλιτεχνών.</p>
      <p>Η περίφημη «Γκουέρνικα» του Πάμπλο Πικάσο εκτέθηκε στο Πράδο μετά την αποκατάσταση της Δημοκρατίας και την επιστροφή της στη χώρα, αλλά αργότερα μεταφέρθηκε στο Μουσείο Τέχνης Βασίλισσα Σοφία, όπου διαμορφώθηκε ο κατάλληλος χώρος για να εκτεθεί ένας τόσο τεράστιος πίνακας.</p>
      <p>Σημαντικό τμήμα των πινάκων του Μουσείου ανήκουν στη χρονική περίοδο από το 15 έως το 17ο αιώνα μ.Χ., μια περίοδο που ονομάζεται «η Χρυσή περίοδος της Ισπανίας».</p>
      <figure>
        <img src="https://www.in.gr/wp-content/uploads/2019/11/mousio3-450x600.jpg"/>
        <figcaption>Άγαλμα του Βελάσκεθ στην είσοδο του Μουσείου</figcaption>
      </figure>
      <p>Συνδυάζοντας τις επισκέψεις στο Μουσείο του Πράδο με αυτές στο γειτονικό Μουσείο Thyssen-Bornemisza και στο Εθνικό Μουσείο «Κέντρο Τέχνης Βασίλισσα Σοφία», ο επισκέπτης αποκτά μια σφαιρική αντίληψη της δυτικοευρωπαϊκής τέχνης μέχρι τις μέρες μας, εφάμιλλη με αυτήν που προσφέρουν τα άλλα μεγάλα μουσεία του κόσμου.</p>
      <h3>Τo doodle της Google για τον 200η επέτειο του Μουσείου ντελ Πράδο:</h3>
      <figure>
        <img src="https://www.in.gr/wp-content/uploads/2019/11/mouseio-600x210.jpg"/>
      </figure>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/18/lifearts/i-dimitra-papadima-einai-i-marika-kotopouli-to-agrimi/"/>
        <a href="https://www.tanea.gr/2019/11/18/lifearts/o-stamatis-polenakis-xtypaei-dyo-fores/"/>
        <a href="https://www.tanea.gr/2019/11/18/lifearts/spanies-tapiseri-sto-mouseio-mpenaki/"/>
      </related>
    </article>
  </body>
</html>