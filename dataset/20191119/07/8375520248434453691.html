<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ubivstvo-sheremeta-mobvlniy-operator-lifecell-znovu-vigrav-sud-proti-policiji-yaka-areshtuvala-serveri-640837.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Убивство Шеремета: мобільний оператор Lifecell знову виграв суд проти поліції, яка арештувала сервери"/>
    <meta property="og:description" content="Резонансне вбивство відомого журналіста у центрі Києва розслідується більше трьох років"/>
  </head>
  <body>
    <article>
      <h1>Убивство Шеремета: мобільний оператор Lifecell знову виграв суд проти поліції, яка арештувала сервери</h1>
      <address>
        <time datetime="2019-11-19T07:00:00+00:00">19 Nov 2019, 07:00</time>
      </address>
      <h4>Резонансне вбивство відомого журналіста у центрі Києва розслідується більше трьох років</h4>
      <p>Київський апеляційний суд скасував ухвалу слідчого судді Печерського районного суду Києва від 2 вересня про арешт майна оператора мобільного зв’язку Lifecell (ТОВ «Лайфселл»), на якому містилася інформація за період від 1 травня до 31 вересня 2016 року.</p>
      <p>Про це повідомляє «<a href="https://glavcom.ua/">Главком</a>» з посиланням на ухвалу суду від 28 жовтня.</p>
      <p>Зазначається, що арештоване майно мобільного оператора Головне слідче управління Національної поліції визнало речовими доказами у справі вбивства журналіста «Української правди» Павла Шеремета, що сталося 20 липня 2016 року на перетині вулиць Б. Хмельницького та І. Франка у Києві. Сюди потрапили дані про вхідні і вихідні з`єднання всіх абонентських номерів на території України із зазначенням дати та часу таких з`єднань, тривалості, абонентських номерів; SMS-повідомлення і  MMS-повідомлення; інформація GPRS, 3G, 4G - трафік та нульових з`єднань абонентів тощо.</p>
      <figure>
        <img src="https://glavcom.ua/img/forall/users/78/7885/85056404d5ace8bd08cdd942ec40e806_01.jpg"/>
        <figcaption>Автомобіль, в якому загинув журналіст Павло Шеремет. Фото з відкритих джерел</figcaption>
      </figure>
      <p>В апеляційній скарзі представник Lifecell пояснила, що накладення арешту на носії інформації призведе не тільки до порушення прав та обов`язків мобільного оператора, як володільця інформації, а й обмеження конституційних прав не визначеної кількості осіб, які користувались телекомунікаційними послугами ТОВ «Лайфселл».</p>
      <p>Більше того ані органом досудового розслідування, ані слідчим суддею не враховано, що терміни зберігання вищевказаної інформації на відповідних носіях вже закінчилися, а після спливу цих строків інформація з електронних носіїв видаляється в автоматичному режимі, а не оператором мобільного зв`язку, а тому виконання такої ухвали є неможливим.</p>
      <p>На думку апелянта, оскаржувана ухвала носить формальний характер, містить ряд неточностей та порушень, а докази, надані органом досудового розслідування, не були належним чином перевірені слідчим суддею.</p>
      <p>Київський апеляційний суд погодився з доводами представника Lifecell і зазначив, що ані слідчий Нацполіції, ані слідчий суддя в порушення відповідно ст. ст. <a href="http://search.ligazakon.ua/l_doc2.nsf/link1/an_1294/ed_2019_10_18/pravo1/T124651.html?pravo=1#1294">171</a>, <a href="http://search.ligazakon.ua/l_doc2.nsf/link1/an_1311/ed_2019_10_18/pravo1/T124651.html?pravo=1#1311">173 КПК України</a>, не оцінили розумність і співрозмірність обмеження права власності завданням кримінального провадження, а також наслідки арешту майна для власників майна та третіх осіб.</p>
      <p>Крім цього, як в постанові слідчого про визнання вищезазначеної інформації речовим доказом, так і в клопотанні про накладення на неї арешту та в ухвалі слідчого судді, відсутня інформація щодо осіб, яких така інформація стосується. А це фактично унеможливлює виконання ухвали, оскільки таких осіб має визначати сам оператор мобільного зв`язку, що є недопустимим.</p>
      <p>«Колегія суддів вважає, що в розумінні вимог <a href="http://search.ligazakon.ua/l_doc2.nsf/link1/an_1016/ed_2019_10_18/pravo1/T124651.html?pravo=1#1016">ст. 132 КПК України</a> слідчий не надав достатніх і належних доказів тих обставин, на які він послався у клопотанні про арешт майна, а слідчий суддя, у відповідності до <a href="http://search.ligazakon.ua/l_doc2.nsf/link1/an_721/ed_2019_10_18/pravo1/T124651.html?pravo=1#721">ст. 94 КПК України</a>, належним чином не оцінив ці докази з точки зору їх достатності та взаємозв`язку для прийняття рішення», - сказано в ухвалі апеляції.</p>
      <p><a href="https://glavcom.ua/news/vbivstvo-sheremeta-lifecell-u-sudi-skasuvav-aresht-serveriv-z-danimi-pro-5-mln-abonentiv-informaciyu-znishchat-613554.html">Як повідомляв «Главком»</a>, 18 липня 2019 року Київський апеляційний суд скасував ухвалу Печерського районного суду Києва від 29 червня про арешт майна оператора мобільного зв’язку Lifecell, на якому містилася інформація з 1 травня до 31 серпня 2016 року. Тоді під арештом опинилася інформація про близько п’яти мільйонів абонентів, що, на думку апелянта, призведе не тільки до порушення прав та обов`язків оператора телекомунікацій, а й<b> </b>до обмеження конституційних прав конкретно невизначеної кількості осіб.</p>
      <p>Як відомо, журналіст Павло Шеремет був убитий в центрі Києва 20 липня 2016 року. Злочин залишається нерозкритим. Журналіста поховали в Мінську. За даними слідчих, зловмисники закріпили вибухівку на днище авто, за кермом якого був Шеремет. Також було повідомлено про те, що для вбивства відомого білоруського журналіста зловмисники використовували елементи протипіхотної міни МОН-50.</p>
      <p>23 липня 2019 року колишній глава Нацполіції Сергій Князєв <a href="https://glavcom.ua/country/politics/zelenskomu-pokazali-bagato-detaley-z-rozsliduvannya-vbivstva-sheremeta-612516.html">представив доповідь</a> щодо розслідування вбивства Павла Шеремета. У ній переважно була вже відома всім інформація.<br/>Потім Князєв в окремому приміщенні представив Володимиру Зеленському інформацію з обмеженим доступом.</p>
    </article>
  </body>
</html>