<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_milyarder-viroschuvav-marihuanu-na-ostrovi/938745"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:10:00+00:00"/>
    <meta property="og:title" content="Мільярдер вирощував марихуану на острові"/>
    <meta property="og:description" content="Минулого тижня поліція затримала засновника канадського цирку &quot;Дю Солей&quot; 60-річного Ґі ЛАЛІБЕРТЕ. Його звинувачують у вирощування і розповсюдженні марихуани. Мільярдеру загрожує до 10 років позбавлення волі. За даними поліції, Ґі Лаліберте вирощував канабіс на своєму острові Нукутеп у ..."/>
  </head>
  <body>
    <article>
      <h1>Мільярдер вирощував марихуану на острові</h1>
      <address><time datetime="2019-11-19T07:10:00+00:00">19 Nov 2019, 07:10</time> by <a rel="author">Марта ГАЛКА</a></address>
      <p>Минулого тижня поліція затримала засновника канадського цирку "Дю Солей" <b>60-річного Ґі</b> <b>ЛАЛІБЕРТЕ.</b> Його звинувачують у вирощування і розповсюдженні марихуани. Мільярдеру загрожує до 10 років позбавлення волі.</p>
      <p>За даними поліції, Ґі Лаліберте вирощував канабіс на своєму острові Нукутеп у Тихому океані. Його затримали, коли прилетів туди. Частину звинувачень він відкидає.</p>
      <p>— Я вирощував марихуану лише для власних медичних потреб, — каже Ґі Лаліберте. — До обігу наркотиків я не причетний. Вирощений мною канабіс не вивозили за межі острова.</p>
      <p>Архіпелаг Нукутеп він придбав 2007 року. Там збудував готель на 52 місця. Ціни за тиждень проживання починаються від 900 тис. євро — майже 2,7 млн грн.</p>
      <p>— Я довго мріяв знайти чарівне місце у світі й створити там щось неймовірне, — говорить Лаліберте. — Шукав його 10 років. Якось друг розповів про безлюдний Нукутеп. Я одразу в нього закохався. Це — вишуканий острів і прекрасний сховок від людської метушні.</p>
      <p>Статки Лаліберте оцінюють у $1,3 млрд (32 млрд грн). Кар'єру почав із вуличних виступів: ковтав вогонь, пересувався на ходулях, грав на акордеоні. 1984 року із другом у канадському Монреалі заснував цирк "Дю Солей". Його штат складається із понад чотирьох тисяч працівників. Артисти гастролюють по всьому світу. Річна виручка цирку перевищує $60 млн. 2015-го Лаліберте продав більшу частину його акцій. Керує компанією, що інвестує в мистецтво, розваги й технології. Був двічі одружений. Має п'ятеро дітей.</p>
    </article>
  </body>
</html>