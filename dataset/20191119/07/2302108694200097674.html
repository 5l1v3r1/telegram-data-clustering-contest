<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/video-presupus-spion-rus-agent-gru-filmat-in-timp-ce-mituia-un-oficial-sarb-la-belgrad.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T07:24:51+00:00"/>
    <meta property="og:title" content="VIDEO Presupus spion rus, agent GRU, filmat în timp ce mituia un oficial sârb la Belgrad"/>
    <meta property="og:description" content="În 17 noiembrie, un filmuleţ a fost postat pe Youtube în care un presupus membru al Serviciului de Informaţii al Rusiei, GRU, dă mită unui agent sârb, un"/>
  </head>
  <body>
    <article>
      <h1> VIDEO Presupus spion rus, agent GRU, filmat în timp ce mituia un oficial sârb la Belgrad </h1>
      <address><time datetime="2019-11-19T07:24:51+00:00">19 Nov 2019, 07:24</time> by <a rel="author">Redacția</a></address>
      <p>În 17 noiembrie, un filmuleţ a fost postat pe Youtube în care un presupus membru al Serviciului de Informaţii al Rusiei, GRU, dă mită unui agent sârb, un oficial de rang înalt, relatează <a href="https://www.slobodnaevropa.org/a/ruski-obavestajac-sastanak-srpski-agent/30278590.html?fbclid=IwAR2wfPSDZz-Iq7HafbF67LWd-1NMs03d5BDQra3Q_dVdxqcURf2JD-2kSW0">Radio Europa Liberă</a>, citată de Digi24.</p>
      <p>Filmuleţul arată o întâlnire între doi bărbaţi într-o parcare. Cei doi intră, apoi, într-o maşină. Presupusul agent de informaţii rus îi dă o pungă de plastic agentului sârb care lasă apoi punga într-o maşină parcată. Cei doi bărbaţi merg apoi la o cafenea din apropiere, după care se despart.</p>
      <p>Bărbatul, identificat în descrierea filmuleţului drept un „agent sârb” merge după întâlnire înapoi la maşină, deschide punga de plastic de unde scoate un plic în care se aflau bani. Cei de la Radio Europa Liberă nu au putut determina autenticitatea sau data la care a fost făcut filmuleţul.</p>
      <p>Conform unei analize realizate de jurnalistul Christo Grozev, unul dintre bărbaţi este, într-adevăr, un membru GRU, diplomatul rus Georgy Viktorovich Kleban. Grozev spune că l-a identificat folosind un software de recunoaştere facială.</p>
      <related>
        <a href="https://t.co/chIIv5WE5a"/>
        <a href="https://twitter.com/christogrozev/status/1196185539860475906?ref_src=twsrc%5Etfw"/>
      </related>
      <p>Kleban, spune Grozev, ar avea legături cu Spetznaz, divizia de trupe speciale, o ramură militarizată a GRU.</p>
      <p>Filmuleţul a fost postat de pe un cont-fantomă, fără urmăritori pe Youtube şi Twitter, creat chiar în 17 noiembrie. Utilizatorul a etichetat mai multe trusturi media din mai multe ţări, începând cu unele locale, din Belgrad, dar şi cu altele din regiune – Bosnia, Croaţia, Macedonia de Nord, Cehia, Ungaria dar şi CNN.</p>
      <p>„Spionii ruşi corup Serbia. Acest este un film în care Georgy Viktorovich Kleban, un membru al poliţiei militare ruseşti plăteşte un agent sârb, un înalt oficial sârb. Kleban lucrează la ambasada Rusiei la Belgrad”, se arată în descrierea filmului şi într-unul dintre tweet-urile postate pe cont.</p>
      <p>Întâlnirea dintre cei doi ar fi avut loc în Zemun, un cartier din Belgrad. O căutare pe internet confirmă faptul că acea cafenea în care apar cei doi este localizată, într-adevăr, în Zemun.</p>
      <p>
        <i>Sursa: </i>
        <a href="https://www.digi24.ro/stiri/externe/mapamond/scandal-cu-spioni-rusi-in-serbia-un-agent-gru-filmat-in-timp-ce-dadea-mita-unui-oficial-sarb-1218685">
          <i>Digi24.ro</i>
        </a>
      </p>
      <figure>
        <iframe src="https://www.youtube.com/embed/yawNh1SwYts" width="1140" height="642" data-service="Youtube" scrolling="no"/>
      </figure>
    </article>
  </body>
</html>