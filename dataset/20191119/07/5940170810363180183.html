<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/omonoia/omonia-seri-trehei-kai-o-mat"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T07:51:00+00:00"/>
    <meta property="og:title" content="Ομόνοια: Σερί «τρέχει» και ο Ματ"/>
    <meta property="og:description" content="Στο Παραλίμνι αγωνίζεται η Ομόνοια το Σαββάτο (7μμ) με αντίπαλο την ΕΝΠ"/>
  </head>
  <body>
    <article>
      <h1>Ομόνοια: Σερί «τρέχει» και ο Ματ</h1>
      <h2>Να τριτώσει το καλό και για την ομάδα και για τον Άγγλο</h2>
      <address><time datetime="2019-11-19T07:51:00+00:00">19 Nov 2019, 07:51</time> by <a rel="author">Πέτρος Παπαγιώργης</a></address>
      <p>Στο Παραλίμνι αγωνίζεται η Ομόνοια το Σαββάτο (7μμ) με αντίπαλο την ΕΝΠ. Εννοείται ότι στόχος είναι η νίκη η συνέχιση της παραμονής στην κορυφή και η ενατένιση προς τον τελικό στόχο. Δηλαδή η κατάσταση πραγμάτων που περιγράφεται ως σταθερότητα και επιμονή βλέμματος προς τα εκεί.</p>
      <p>Η μέχρι τώρα εικόνα της ομάδας -δύο ματς πριν τελειώσει ο πρώτος γύρος κάτι που αποτελεί ικανό δείγμα- διατηρεί θετικό πρόσημο και δίνει προοπτική. Αυτό το δεδομένο είναι γενικά παραδεκτό και αυταπόδεικτο.</p>
      <aside>Είναι αναντίλεκτα το φαβορί του αγώνα αλλά για να κερδίσει και να τριτώσει το καλό θα πρέπει να αποτυπώσει αυτόν τον τίτλο στο γήπεδο</aside>
      <p>Ενδεχόμενη νίκη θα σηματοδοτήσει ένα γεγονός που δεν ξανασυνέβη στο φετινό πρωτάθλημα. Αυτό το γεγονός λέγεται τρίτη συνεχόμενη νίκη.  Άρχισε τη σεζόν με δύο νίκες, η Ομόνοια επί της Δόξας και της Νέας Σαλαμίνας. Το σερί σταμάτησε στο ματς με την ΑΕΚ αφού ο ρεφ Γιώργος Νικολάου φρόντισε να τελειώσειτο ματς  ισόπαλο. Τις τελευταίες δύο αγωνιστικές, η Ομόνοια κέρδισε τον Εθνικό στο Δασάκι και την ΑΕΛ στη Λευκωσία.</p>
      <p>Στο «Τάσος Μάρκου» το «τριφύλλι» θα αναζητήσει την τρίτη συνεχόμενη επιτυχία του και αν το πετύχει αυτό θα συμβεί για πρώτη φορά στη σεζόν. Είναι αναντίλεκτα το φαβορί του αγώνα αλλά για να κερδίσει και να τριτώσει το καλό θα πρέπει να αποτυπώσει αυτόν τον τίτλο στο γήπεδο.</p>
      <p>Υπάρχει άλλο ένα θέμα για το ματς που έρχεται  και που έχει σχέση με… τριάδα. Είναι ειδικό σε αντίθεση με το πιο πάνω που είναι γενικό και σημαντικότερο. Αναφερόμαστε στο σκοράρισμα του Ματ Ντάρμπισαιαρ, Ο πρώτος σκόρερ του πρωταθλήματος, έχων έξι γκολ στο ενεργητικό έχει σκοράρει στα δυο τελευταία ματς με Εθνικό και ΑΕΛ. Σύνολο τρία γκολ με τα δυο να σημειώνονται στο ματς στο Δασάκι και το άλλο στο ΓΣΠ. Πάει και ο Ματ για τρίτο συνεχόμενο ματς με γκολ.</p>
      <p>Η Ομόνοια κυνηγά την τρίτη συνεχόμενη νίκη και ο Άγγλος φορ κυνηγά το γκολ σε τρίτο σερί παιχνίδι. Βέβαια εξυπακούεται το ότι το σημαντικότερο για την ομάδα είναι η νίκη και το γκολ ας έλθει από τον όποιο παίκτη.</p>
      <p>Φεντόρ Μικού και Μαρίνος Τζιωνής αναμένεται να τεθούν στη διάθεση του Χένινγκ Μπεργκ. Με την επιστροφή και των διεθνών, (Γιάννης Κούσουλος Άνταμ Λανγκ, Χαρης Μαυρίας, Σάββας Νικολάου Ανδρόνικος Κακουλλής, Χαράλαμπος Κυριακίδης),  στα μέσα της βδομάδας, αναμένεται να συμπληρωθεί η ομάδα, να προετοιμαστεί και να πάει στο Παραλίμνι.</p>
      <p> </p>
      <p> </p>
      <related>
        <a href="https://www.24sports.com.cy/gr/sports/podosfairo/kypros/a-katigoria/omonoia/oyzoxo-pos-stin-eyxi-xamogelw-vid"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/i-xeiroteri-stigmi-me%E2%80%A6apoel"/>
        <a href="https://www.24sports.com.cy/gr/sports/podosfairo/kypros/a-katigoria/omonoia/omonia-epistrefoun-kai-vlepoun-pros-paralikmni"/>
      </related>
    </article>
  </body>
</html>