<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982697_na-univerzite-v-hongkongu-je-zabarikadovanych-100-studentov-400-zatkli"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Na univerzite v Hongkongu je zabarikádovaných 100 študentov, 400 zatkli"/>
    <meta property="og:description" content="Polícia univerzitu oblieha už tretí deň."/>
  </head>
  <body>
    <article>
      <h1>Na univerzite v Hongkongu je zabarikádovaných 100 študentov, 400 zatkli</h1>
      <h2>Polícia univerzitu oblieha už tretí deň.</h2>
      <address><time datetime="2019-11-19T07:00:00+00:00">19 Nov 2019, 07:00</time> by <a rel="author">HONGKONG/TASR</a></address>
      <p>Približne 100 demonštrantov je stále zabarikádovaných v jedenej z hongkonských univerzít. Oznámila to v utorok ráno na tlačovej konferencii propekinská správkyňa Hongkongu Carrie Lamová, ktorú citovala agentúra AP pripomínajúc, že polícia univerzitu oblieha už tretí deň.<br/>Lamová okrem toho uviedla, že areál Hongkonskej polytechnickej univerzity (PolyU) už do utorka opustilo zhruba 600 demonštrantov vrátane 200 osôb mladších než 18 rokov. Polícia univerzitu obkľúčila a zatýka ľudí, ktorí ju opúšťajú.</p>
      <p>Správkyňa dodala, že osobám mladším ako 18 rokov úrady povolili odísť domov po tom, ako preverili ich totožnosť. Je však možné, že v budúcnosti ich ešte môžu stíhať, povedala Lamová. Zvyšných 400 osôb, ktoré areál opustili, polícia zatkla.</p>
      <p>Lamová zabarikádovaných demonštrantov vyzýva, aby sa vydali do rúk polície a situáciu tak bolo možné vyriešiť pokojným spôsobom. Tento cieľ sa dá podľa jej slov dosiahnuť len tak, že sa demonštranti vzdajú, odovzdajú zbrane, prestanú s násilím, uposlúchnu pokyny polície a pokojne vyjdú.</p>
      <p>Násilné potýčky medzi políciou a demonštrantami pokračovali v Hongkongu aj v noci na utorok, píše agentúra DPA. Dodáva, že mnohé školy a detské centrá ostali v utorok pre výtržnosti zatvorené.</p>
      <p>Masové protesty v Hongkongu sa začali 9. júna. Demonštranti pôvodne žiadali, aby vláda stiahla sporný návrh zákona, ktorý by umožnil osoby podozrivé zo spáchania trestného činu vydávať do pevninskej Číny. Teraz sa protesty týkajú najmä zasahovania Číny do osobitného autonómneho štatútu Hongkongu, ktorý je založený na hesle "jedna krajina, dva systémy".</p>
    </article>
  </body>
</html>