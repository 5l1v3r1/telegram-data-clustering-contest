<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/premiata-honda-fratelli-marquez-alex-campione-mondo-moto-219397.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T07:24:47+00:00"/>
    <meta property="og:title" content="Premiata honda fratelli marquez - alex , campione del mondo di moto 2, correr"/>
    <meta property="og:description" content="PREMIATA HONDA FRATELLI MARQUEZ - ALEX, CAMPIONE DEL MONDO DI MOTO 2, CORRERÀ CON MARC: E' LA PRIMA VOLTA NELLA STORIA DELLA MOTO – IL TEAM MANAGER HONDA PUIG HA VOLUTO SMENTIRE CHE SULLA DECISIONE ABBIA PESATO IL PARERE DELL'OTTO VOLTE IRIDATO - MA IN BAGARRE CON IL FRATELLO, MARC SI COMPORTERÀ COME È SUCCESSO CON VALENTINO? - LE DIFFERENZE CON IL &quot;DOTTORE&quot; CHE..."/>
  </head>
  <body>
    <article>
      <h1>Premiata honda fratelli marquez - alex , campione del mondo di moto 2, correr</h1>
      <address>
        <time datetime="2019-11-19T07:24:47+00:00">19 Nov 2019, 07:24</time>
      </address>
      <p>
        <b>PREMIATA HONDA FRATELLI MARQUEZ - ALEX, CAMPIONE DEL MONDO DI MOTO 2, CORRERÀ CON MARC: E' LA PRIMA VOLTA NELLA STORIA DELLA MOTO – IL TEAM MANAGER HONDA PUIG HA VOLUTO SMENTIRE CHE SULLA DECISIONE ABBIA PESATO IL PARERE DELL'OTTO VOLTE IRIDATO - MA IN BAGARRE CON IL FRATELLO, MARC SI COMPORTERÀ COME È SUCCESSO CON VALENTINO? - LE DIFFERENZE CON IL "DOTTORE" CHE...</b>
      </p>
      <hr/>
      <p>
        <b>Da <a href="http://www.corriere.it/">corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255822/1240182.htm">
          <img src="https://cdn-static.dagospia.com/img/foto/11-2019/alex-e-marc-marquez-1240182.png"/>
        </a>
        <figcaption>alex e marc marquez</figcaption>
      </figure>
      <p>Era nell' aria, da ieri è ufficiale: Alex Marquez correrà in MotoGp nel 2020 sulla Honda Repsol al fianco dell' otto volte campione del mondo, suo fratello Marc. Dopo il ritiro di Jorge Lorenzo, la Hrc ha così optato per avere i due Marquez insieme nel team ufficiale. «Abbiamo deciso di prendere Alex prima di tutto perché è il campione del mondo Moto2», le parole di Alberto Puig, team manager della Honda Repsol. Contratto di una sola stagione per Alex, campione in Moto3 nel 2014 e nella classe intermedia quest' anno, e per la prima volta nella storia delle moto due fratelli faranno parte dello stesso team.</p>
      <p>Oggi e domani a Valencia nei test in ottica 2020, Alex guiderà però la Honda Lcr, perché il team ufficiale aveva già preso l' impegno con il collaudatore Stefan Bradl. Dopo l' annuncio, Puig ha voluto smentire che sulla decisione abbia pesato il parere di Marc: «A chi glielo ha chiesto, ha sempre detto che sarebbe stato contento, ma non è stato lui a decidere e non ha preso parte alla trattativa». Alex esordirà così in MotoGp subito sulla Honda ufficiale, come fatto da suo fratello Marc nel 2013.</p>
      <figure>
        <a href="https://www.dagospia.com/mediagallery/Dago_fotogallery-255822/1240181.htm">
          <img src="https://cdn-static.dagospia.com/img/foto/11-2019/marc-e-alex-marquez-1240181.png"/>
        </a>
        <figcaption>marc e alex marquez</figcaption>
      </figure>
      <p>
        <b>ERRORE DI MARQUEZ</b>
      </p>
      <p><b>Antonio Morra per</b> <a href="http://heavyrider.corriere.it/">http://heavyrider.corriere.it/</a></p>
      <p><b>In molte aziende c’è una regola, a volte non scritta ma ferrea: fratelli, figli, parenti, insieme nella stessa ditta, mai.</b> Può succedere che il padre lasci il posto al figlio. Altro no. Io sono stato abituato così. Si vede che in MotoGp non è più così e Marc<a href="https://www.gazzetta.it/Moto/%20moto-GP/17-11-2019/fratelli-%20marquez-compagni-2020-marc-%20impone-alex-vertici-honda-hrc-%203501157618094.shtml"> Marquez avrà come compagno di squadra il fratello più giovane, Alex</a>. I tempi cambiano anche nello sport, ce ne siamo accorti, ma la mia testa mi dice che <b>Marc Marquez ha fatto un errore, non soltanto per ragioni etiche</b>, ma perché non si fa, anche se i raccomandati sono bravi, molto bravi, campioni del mondo.</p>
      <figure>
        <a href="https://www.dagospia.com/mediagallery/Dago_fotogallery-255822/1240180.htm">
          <img src="https://cdn-static.dagospia.com/img/foto/11-2019/marc-e-alex-marquez-1240180.png"/>
        </a>
        <figcaption>marc e alex marquez</figcaption>
      </figure>
      <p><b>Mi spiego. In una video-intervista sul sito della Gazzetta dello Sport Marc dice: “Se io vinco non mi interessa degli altri”. Giusto:</b> tutti i campioni fanno così.<b> Farà così anche con il fratellino?</b> Se lo ammazzerà (sportivamente s’intende) come ha fatto con i precedenti compagni di squadra (mica due pivelli, no?) avrà sbagliato a prenderlo con sé. Se, invece, il piccolo si rivelerà più forte e vincente, Marc sarà battuto e quindi avrà ugualmente sbagliato scelta e magari darà addio al suo sogno di superare i record di Giacomo Agostini. Cosa faranno nel box: Marc passerà i segreti a Alex? Perchè? Infine: ogni errore del giovane Alex ricadrà in parte sul fratello che lo ha voluto. Ma per questo Marc ha le spalle grosse e, come abbiamo visto in questo Mondiale, è in grado di vincere tutto anche senza un compagno di squadra.</p>
      <p><b>E poi voglio vedere se Marc Marquez in bagarre con Alex si comporterà come è successo con Valentino Rossi</b>. Gli dirà prego si accomodi? O come è probabile combatterà fino all’ultimo metro. E se lo butta fuori stile Rossi e il fratello si fa male con quale faccia torna a casa dai genitori?</p>
      <p>
        <b>Non c’è scelta: come la volti o la giri è stato un errore.</b>
      </p>
      <figure>
        <a href="https://www.dagospia.com/mediagallery/Dago_fotogallery-255822/1240179.htm">
          <img src="https://cdn-static.dagospia.com/img/foto/11-2019/marc-e-alex-marquez-1240179.png"/>
        </a>
        <figcaption>marc e alex marquez</figcaption>
      </figure>
      <p><b>Poi c’è il “grande” dibattito: la scelta è stata sua o di altri?</b> Secondo la Gazzetta dello Sport Marc ha “imposto” il fratello alla Honda. <a href="https://sport.sky.it/motogp/2019/11/16/motogp-news-mercato-marc-marquez-alex">Secondo Sky </a>Marc Marquez aveva dei dubbi e alla fine si è convinto.</p>
      <p><b>Quello che capisco io: è molto probabile che Marc avesse dei dubbi,</b> come dice Sky. E’ logico, per le ragioni che abbiamo appena detto. Poi potrebbe essere intervenuto qualcuno che ha lavorato per mettere sale sul campionato 2020. Come ha sostenuto Guido Meda: i due fratelli Marquez alla HRC sono un invito a nozze per i giornalisti. Sai quanto ci sarà da scrivere. Quante polemiche (e quanto rinnovato interesse per un mondiale troppo italo-spagnolo per quanto riguarda i piloti). Così nel nuovo contratto il nostro Marc si sarà trovato un bel po’ di soldi in più per scongiurare la partenza verso Ducati e per ingoiare il rospo (piccolo) del fratello.</p>
      <figure>
        <a href="https://www.dagospia.com/mediagallery/Dago_fotogallery-255822/1220273.htm">
          <img src="https://cdn-static.dagospia.com/img/foto/10-2019/marquez-9-1220273.jpg"/>
        </a>
        <figcaption>marquez 9</figcaption>
      </figure>
      <p><b>Questo è uno scenario possibile.</b> Certo che, se Marc Marquez ha la forza (come è probabile e come io ho temuto) di imporre il fratello alla Honda aveva anche la possibilità di dire: no, grazie, meglio Zarco. E’ uno dei tanti che se lo merita.</p>
      <figure>
        <a href="https://www.dagospia.com/mediagallery/Dago_fotogallery-255822/1226950.htm">
          <img src="https://cdn-static.dagospia.com/img/foto/10-2019/marquez-e-ginetto-clerici-1226950.png"/>
        </a>
        <figcaption>marquez e ginetto clerici</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255822/1220272.htm">
          <img src="https://cdn-static.dagospia.com/img/foto/10-2019/marquez-1-1220272.jpg"/>
        </a>
        <figcaption>marquez 1</figcaption>
      </figure>
      <p><b>P.s. per i più maliziosi.</b> Anche Valentino fa correre il fratello nel suo team, ma non con i soldi della Yamaha e i due non si sfidano (per ora) all’ultima curva.</p>
      <figure>
        <a href="https://www.dagospia.com/mediagallery/Dago_fotogallery-255822/1226949.htm">
          <img src="https://cdn-static.dagospia.com/img/foto/10-2019/marquez-e-il-suo-team-1226949.png"/>
        </a>
        <figcaption>marquez e il suo team</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255822/1226948.htm">
          <img src="https://cdn-static.dagospia.com/img/foto/10-2019/marquez-e-il-suo-team-1226948.png"/>
        </a>
        <figcaption>marquez e il suo team</figcaption>
      </figure>
    </article>
  </body>
</html>