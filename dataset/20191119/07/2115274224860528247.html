<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/silvia_romano_rapimenti_in_africa-6574880/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T07:35:00+00:00"/>
    <meta property="og:title" content="Non solo Silvia Romano. Gli altri occidentali scomparsi in Africa"/>
    <meta property="og:description" content="Da padre Pier Luigi Maccalli, rapito in Niger a settembre, a Luca Tacchetto ed Edith Bias, spariti nel nulla lo scorso dicembre in Burkina Faso"/>
  </head>
  <body>
    <article>
      <h1>Non solo Silvia Romano. Gli altri occidentali scomparsi in Africa</h1>
      <h2>Da padre Pier Luigi Maccalli, rapito in Niger a settembre, a Luca Tacchetto ed Edith Bias, spariti nel nulla lo scorso dicembre in Burkina Faso</h2>
      <address><time datetime="2019-11-19T07:35:00+00:00">19 Nov 2019, 07:35</time> by <a rel="author" href="https://www.agi.it/authors/angelo-ferrari/" target="_blank">Angelo Ferrari</a></address>
      <p>Oltre a <a href="https://www.agi.it/estero/rapimento_silvia_romano-6567488/news/2019-11-18/">Silvia Romano</a> sono altre sette le persone ancora nelle mani di sequestratori in Africa, tutte rapite tra il Niger, il Mali e il Burkina Faso, per mano di gruppi jihadisti legati ad Al Qaida. Tra questi anche un missionario italiano, padre <b>Pier Luigi </b><b>Maccalli</b>, rapito in Niger il 17 settembre scorso. </p>
      <p>Di lui si sa che è vivo e sta bene e a sostenerlo è il vescovo della diocesi di Niamey, monsignor Djalwana Laurent Lompo. Il prelato non ha dato dettagli più particolareggiati per "motivi di sicurezza" e non ha potuto spiegare "su quali elementi fonda questa affermazione".</p>
      <p>Su questa vicenda è calato il silenzio. Oltre alla nostra rappresentanza diplomatica, in Niger ci sono i nostri militari, operano sul terreno, e sono stati sottoscritti accordi con quel paese. Eppure tutto tace. Non c'è nessuna notizia certa di dove si trovi padre Maccalli e su quali passi si stanno compiendo per la sua liberazione. </p>
      <p>E poi c'è il giovane italiano scomparso nel nulla in Burkina Faso. Di <b>Luca Tacchetto</b> ed <b>Edith Blais</b> non si hanno più notizie dal 16 dicembre 2018. L'italiano e la sua amica canadese avevano raggiunto il Burkina Faso in macchina - sono partiti dall'Italia - dopo aver attraversato la Mauritania e il Mali, per poi raggiungere il Togo. Luca e Edith erano diretti a Kpalimè, una cittadina del Togo, dove avrebbero dovuto unirsi a un'Organizzazione non governativa legata all'ambiente. Di loro non si sa nulla, cinque mesi senza notizie. L'ultima volta sono stati visti nella città del sud-ovest del paese, Bobo Dioulassou. La vicenda è avvolta dal mistero.</p>
      <p>Il 4 aprile 2015 e' stato sequestrato il rumeno <b>Iulian Ghergut</b>, in Burkina Faso per mano di islamisti legati ad Al Qaida. L'uomo è un funzionario alla sicurezza in una miniera di magnesio del nord del Burkina Faso.</p>
      <p>Il 7 gennaio 2016 è stata rapita, nel nord-ovest del Mali, <b>Beatrice Stockly</b>, missionaria della Chiesa Metodista Svizzera. La donna viveva da anni in quest'area. Si sa che è viva, ma null'altro.</p>
      <p>Il 15 gennaio 2016 e' stato sequestrato nel Burkina Faso nella zona di Djibo, città al confine con il Mali e il Niger, il chirurgo australiano <b>Arthur Kenneth Elliott</b>, pensionato e impegnato in attività umanitarie in una clinica della zona del rapimento. Con lui è stata rapita anche la moglie rilasciata, però, poche settimane dopo.</p>
      <p>Il 24 dicembre 2016 è stata rapita a Gao, nel nord del Mali, la 73enne francese <b>Sophie Petronin</b>, fondatrice della "Aid Association in Gao" che opera nel campo del benessere infantile.</p>
      <p>L'8 febbraio 2017 è stata sequestrata la religiosa colombiana, francescana, <b>Gloria Cecilia Narvaez Argoti</b>. Il rapimento è avvenuto in una chiesa nella zona rurale nel nord del Mali, nella località di Karangasso, per mano di jihadisti legati al Gruppo per il sostegno dell'islam e dei musulmani (Gsim), vicini ad Al Qaeda.</p>
      <related>
        <a href="https://www.agi.it/estero/rapimento_silvia_romano_kenya_somalia_indagini-6574851/news/2019-11-19/"/>
      </related>
    </article>
  </body>
</html>