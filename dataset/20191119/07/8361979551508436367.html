<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/tranzit-gazu-zastupnik-golovi-yevrokomisiji-hoche-pryamih-peregovoriv-mizh-putinim-i-zelenskim-novini-ukrajini-50054318.html"/>
    <meta property="og:site_name" content="НВ"/>
    <meta property="article:published_time" content="2019-11-19T07:49:00+00:00"/>
    <meta property="og:title" content="У Єврокомісії хочуть, щоб Зеленський і Путін особисто обговорили контракт на транзит газу"/>
    <meta property="og:description" content="Заступник голови ЄК з питань енергетики Марош Шефчович розраховує, що Зеленський і Путін домовляться про транзит газу до кінця року."/>
  </head>
  <body>
    <article>
      <h1>У Єврокомісії хочуть, щоб Зеленський і Путін особисто обговорили контракт на транзит газу</h1>
      <h2>Заступник голови ЄК з питань енергетики Марош Шефчович розраховує, що Зеленський і Путін домовляться про транзит газу до кінця року.</h2>
      <address>
        <time datetime="2019-11-19T07:49:00+00:00">19 Nov 2019, 07:49</time>
      </address>
      <p>Заступник голови Європейської комісії з Енергетичного союзу <a href="https://nv.ua/ukr/tags/marosh-shefchovich.html">Марош Шефчович</a> розраховує, що президенти України і РФ Володимир Зеленський і Володимир Путін 9 грудня на саміті нормандського формату зможуть обговорити контракт з транзиту російського газу через територію України з 1 січня 2020 року. Про це повідомляє <a href="https://www.interfax.com.ua/">Інтерфакс-Україна</a>.</p>
      <p>Марош Шефчович висловив надію, що обговорення контракту на рівні глав держав дозволить прискорити процес визначення долі транзиту і завершити газові переговори до кінця цього року.</p>
      <p>Заступник голови Єврокомісії зазначив, що до кінця листопада між сторонами буде проведена зустріч на рівні міністерств і компаній. Брати участь у ній буде, в тому числі і АТ Магістральні газопроводи України, у власність якого в рамках відділення від Нафтогазу України діяльності з транспортування природного газу, буде передано ТОВ Оператор газотранспортної системи України, яке з 1 липня 2019 року здійснює функції з технічної експлуатації ГТС.</p>
      <p>Раніше виконавчий директор Нафтогазу України Юрій Вітренко заявив, що <a href="https://nv.ua/ukr/biz/markets/na-normandskomu-samiti-gazovi-pitannya-obgovoryuvati-ne-budut-vitrenko-50054296.html">питання газових контрактів із Росією не буде обговорюватися під час переговорів у нормандському форматі</a>. На його думку, подальші переговори з транзиту газу мають здійснюватися у тристоронньому форматі за участю Європейської комісії.</p>
      <p>Як повідомлялося, 18 листопада <a href="https://nv.ua/ukr/biz/markets/gazprom-napraviv-naftogazu-oficiynu-propoziciyu-shchodo-tranzitu-gazu-novini-ukrajini-50054176.html">Газпром направив Нафтогазу офіційну пропозицію продовжити діючий контракт на транзит газу</a> або укласти новий терміном на 1 рік.</p>
      <p>Умовою укладення контракту з Нафтогазом у Газпромі назвали відмову обох сторін від всіх взаємних претензій у міжнародному арбітражі. Серед інших умов росіяни назвали скасування рішення Антимонопольного комітету України про накладення штрафу на Газпром за порушення економічної конкуренції і відкликання клопотання Нафтогазу про ініціювання розслідування Єврокомісії проти російського монополіста.</p>
      <p>Міністр енергетики <a href="https://nv.ua/ukr/biz/markets/propoziciya-gazpromu-shchodo-tranzitu-gazu-ye-nepriynyatnoyu-dlya-ukrajini-novini-ukrajini-50054288.html">Олексій Оржель заявив, що така пропозиція є неприйнятною для України</a>.</p>
      <p>Чинний контракт на транзит російського газу по території України закінчується 31 грудня 2019 року.</p>
    </article>
  </body>
</html>