<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/daniela-kolarova-byla-po-listopadu-poslankyni-z-dnesni-situace-je-naprosto-zdesena"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Daniela Kolářová byla po listopadu poslankyní: Z dnešní situace je naprosto zděšená"/>
    <meta property="og:description" content="Herečku Danielu Kolářovou (73) si jistě všichni pamatují z klasických českých komedií, jako je třeba Na samotě u lesa nebo Léto s kovbojem. Daniela Kolářová se ale neprosadila jenom na filmových plátnech. Po roce 1989 působila i v politice a tehdy se do toho pořádně opřela. Jenže ty dva roky v politice nebyly vůbec snadné a Daniele to sebralo hodně energie. Jak vnímá politickou situaci dnes?"/>
  </head>
  <body>
    <article>
      <h6 class="kicker">Herečka</h6>
      <h1>Daniela Kolářová byla po listopadu poslankyní: Z dnešní situace je naprosto zděšená</h1>
      <address><time datetime="2019-11-19T07:00:00+00:00">19 Nov 2019, 07:00</time> by <a rel="author">Michaela Vlčková</a></address>
      <slideshow>
        <figure>
          <img src="https://www.extra.cz/images/thumbs/ba/b9/bab97b2-185676-here7777-0d0000000-0d0000000-1d0000000-1d0000000-sector_2560x0-shrink.jpg"/>
          <figcaption>
            <cite>ShowPix</cite>
          </figcaption>
        </figure>
        <figure>
          <img src="https://www.extra.cz/images/thumbs/94/b9/94b92f4-185675-here02-2560x0-shrink.jpg"/>
          <figcaption>Daniela by už do politiky znovu nešla.<cite>ShowPix</cite></figcaption>
        </figure>
        <figure>
          <img src="https://www.extra.cz/images/thumbs/3a/19/3a19221-200514-profimedia-0366158755-2560x0-shrink.jpg"/>
          <figcaption>Politika ji vyčerpala.<cite>Profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/f4/a4/f4a481f-200509-snimek-obrazovky-2018-09-20-v-22-2560x0-shrink.png"/>
          <figcaption>Ve filmu Soukromá vichřice.<cite>Reprofoto Filmové studio Barrando</cite></figcaption>
        </figure>
        <figcaption>
          <a href="https://www.extra.cz/daniela-kolarova-byla-po-listopadu-poslankyni-z-dnesni-situace-je-naprosto-zdesena/galerie/4">+ Dalších 5 fotografií</a>
        </figcaption>
      </slideshow>
      <p>
        <b>Herečku Danielu Kolářovou (73) si jistě všichni pamatují z klasických českých komedií, jako je třeba Na samotě u lesa nebo Léto s kovbojem. Daniela Kolářová se ale neprosadila jenom na filmových plátnech. Po roce 1989 působila i v politice a tehdy se do toho pořádně opřela. Jenže ty dva roky v politice nebyly vůbec snadné a Daniele to sebralo hodně energie. Jak vnímá politickou situaci dnes?</b>
      </p>
      <p><a href="https://www.extra.cz/tema/daniela-kolarova">Daniela Kolářová</a> má za sebou úspěšnou hereckou kariéru, během které se objevila v řadě českých filmů. Diváci si ji spojují s komediemi <a href="https://www.extra.cz/tema/na-samote-u-lesa">Na samotě u lesa</a>, Setkání v červenci, Léto s kovbojem a Kulový blesk. Daniela Kolářová se objevila i ve čtyřech filmech <a href="https://www.extra.cz/tema/zdenek-sverak">Zdeňka Svěráka</a> a jeho syna. Zahrála si ve snímcích <a href="https://www.extra.cz/tema/obecna-skola">Obecná škola</a>, Akumulátor 1, Tmavomodrý svět a <a href="https://www.extra.cz/tema/vratne-lahve">Vratné lahve</a>.</p>
      <p>Oblíbená herečka se po listopadu 1989 věnovala i politice. Stala se poslankyní Občanského fóra, ovšem po dvou letech český parlament opustila. Ačkoli v politice působila jen chvíli, odnesla si mnoho zkušeností a také ztratila hodně energie, o čemž se rozpovídala v rozhovoru pro server Seznam.cz.</p>
      <p>Do politiky se tehdy pustilo hodně herců, jenže ne všichni to brali vážně. Daniela patřila mezi ty, kteří se o tehdejší společenské dění opravdu zajímali. „Dostala jsem tolik preferenčních hlasů, že jsem to považovala za tak strašně zavazující, tedy neflákat se a nějak pracovat. Byly to dva roky, ale vím, že jsem odešla tedy úplně vyřízená. Bylo to fakt docela náročné,“ popisovala Daniela. I když se zdálo, že má od občanů podporu, ne vždy se setkávala s dobrými ohlasy. Snažila se tedy dávat si pozor, aby v poslanecké lavici zbytečně neabsentovala a byla v obraze.</p>
      <p>Herečka se i zmínila o tom, jak s některými politika pořádně zacloumala. „S některými lidmi to zdání té legrační jakoby moci, byť na poslaneckém postu, tak cvičilo, že se vám proměňovali před očima. Neuvěřitelně. Ze začátku tam přišli jako prima slušní lidé a najednou to byli nesmiřitelní nepřátelé, kteří každého napadali a škatulkovali,“ vylíčila tehdejší situaci Kolářová.</p>
      <p>Také se nechala slyšet, že kdyby jí dnes přišla podobná nabídka, zřejmě by ji odmítla, protože ji politika opravdu vyčerpala. Z dnešní politické situace je ale silně znepokojená. „Nechápu postoj určité části veřejnosti, že je jim jedno, že předseda vlády je bývalý spolupracovník StB. Já si to vůbec neumím představit, že by v roce 1994, 1992 něco takového mohlo projít! Jsem z toho znepokojená, protože od toho se to potom začíná vyvíjet: pak směrem dolů také začne být všechno jedno. Když je to možné tady, tak proč ne jinde? To je strašně nebezpečné. Možná jsme k té svobodě přišli strašně lehce, nevím,“ zakončila Kolářová.</p>
    </article>
  </body>
</html>