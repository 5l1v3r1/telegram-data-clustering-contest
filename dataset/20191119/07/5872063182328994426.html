<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560679/o-dramatikos-vios-kai-to-tragiko-telos-tis-hristinas-onasi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Ο δραματικός βίος και το τραγικό τέλος της Χριστίνας Ωνάση"/>
    <meta property="og:description" content="Αφήνει την τελευταία της πνοή σε ηλικία 38 ετών"/>
  </head>
  <body>
    <article>
      <h1>Ο δραματικός βίος και το τραγικό τέλος της Χριστίνας Ωνάση</h1>
      <address><time datetime="2019-11-19T07:00:00+00:00">19 Nov 2019, 07:00</time> by <a rel="author">Αγγελίνος Νικόλας</a></address>
      <p>
        <b>Αφήνει την τελευταία της πνοή σε ηλικία 38 ετών</b>
      </p>
      <p>Σαν σήμερα, πριν από 31 χρόνια, αφήνει την τελευταία της πνοή σε ηλικία 38 ετών η Χριστίνα Ωνάση. Η Χριστίνα ήταν το δεύτερο παιδί του Αριστοτέλη Ωνάση και της πρώτης του συζύγου, Τίνας Λιβανού. Είχε έναν μεγαλύτερο αδερφό, τον Αλέξανδρο, ο οποίος είχε σκοτωθεί σε αεροπορικό δυστύχημα το 1973, όντας μόλις 25 ετών. Ο θάνατος του Αλέξανδρου ήταν το πρώτο από τα συνολικά τρία χτυπήματα που της επιφύλασσε η μοίρα: Το 1974 έχασε τη μητέρα της σε ηλικία 45 ετών, ενώ ένα χρόνο μετά έφυγε από τη ζωή και ο πατέρας της. Μετά το θάνατο του Αριστοτέλη Ωνάση, η Χριστίνα κληρονόμησε το 55% της περιουσίας του, χρηματικής αξίας 408 εκατομμυρίων δολαρίων.</p>
      <p>Το υπόλοιπο 45% διατέθηκε για τη δημιουργία του κοινωφελούς ιδρύματος “Αλέξανδρος Ωνάσης”. Στα μέσα της δεκαετίας του ’70 παραλίγο να χάσει τη ζωή της εξαιτίας υπερβολικής κατανάλωσης βαρβιτουρικών και ηρεμιστικών χαπιών και χρειάστηκε να νοσηλευτεί σε νοσοκομείο. Καθ’ όλη τη διάρκεια του βίου της, η Χριστίνα έκανε τέσσερις γάμους. Όλοι τους κατέληξαν σε διαζύγιο. Τελευταίος της γάμος ήταν με τον Γάλλο φαρμακοβιομήχανο Τιερί Ρουσέλ, με τον οποίο απέκτησε το μοναδικό της παιδί, την Αθηνά Ωνάση.</p>
      <p>Ο γάμος της Χριστίνας με τον Ρουσέλ έγινε το 1984, ενώ η Αθηνά γεννήθηκε το 1985. Το ανδρόγυνο χώρισε τελικά το 1988, όταν η Χριστίνα πληροφορήθηκε ότι ο σύζυγός της την απατούσε με ένα μοντέλο από τη Σουηδία. Η Χριστίνα Ωνάση ετοιμαζόταν να προχωρήσει και σε πέμπτο γάμο. Τελικά την πρόλαβε ο θάνατος, καθώς στις 19 Νοεμβρίου του 1988 εντοπίστηκε νεκρή στο μπάνιο του σπιτιού της στο Μπουένος Άιρες. Η νεκροψία έδειξε ότι η Χριστίνα πέθανε από καρδιακή προσβολή μετά από οξύ πνευμονικό οίδημα.</p>
      <p>
        <b>1942: Ο Κόκκινος Στρατός αντεπιτίθεται</b>
      </p>
      <p>Σαν σήμερα, στις 19 Νοεμβρίου του 1942, τίθεται σε εφαρμογή από τον Κόκκινο Στρατό η επιχείρηση με την κωδική ονομασία “Ουρανός”, κατά τη διάρκεια της περίφημης Μάχης του Στάλινγκραντ.</p>
      <p>Με επικεφαλής τον στρατάρχη Ζούκοφ, οι Σοβιετικοί εξαπολύουν μεγάλη αντεπίθεση, η οποία είχε ως αποτέλεσμα την περικύκλωση της 6ης Γερμανικής Στρατιάς, της 3ης και της 4ης Ρουμανικής Στρατιάς, καθώς και τμημάτων της 4ης Γερμανικής Στρατιάς Πάντσερ. Η επιτυχημένη έκβαση της επιχείρησης “Ουρανός” οδήγησε μερικές εβδομάδες μετά στην αποφασιστική νίκη των Σοβιετικών στη Μάχη του Στάλινγκραντ και την ευρεία αντεπίθεση που έπαιξε σπουδαίο ρόλο στην τελική ήττα των ναζιστικών στρατευμάτων.</p>
      <p>
        <b>Η γέννηση της μεγάλης Ελληνίδας σοπράνο</b>
      </p>
      <p>Εξάλλου, στις 19 Νοεμβρίου του 1944 γεννιέται στη Λευκάδα η διάσημη Ελληνίδα μέτζο σοπράνο Αγνή Μπάλτσα. Έκανε την πρώτη της εμφάνιση το 1968 στην Όπερα της Φρανκφούρτης στους “Γάμους του Φίγκαρο” του Μότσαρτ, και δύο χρόνια μετά ακολούθησε η εμφάνισή της στην Όπερα της Βιέννης και το “Der Rosenkavalier” του Στράους. Η πλέον γνωστή της ερμηνεία είναι αυτή στην “Κάρμεν” του Μπιζέ.</p>
    </article>
  </body>
</html>