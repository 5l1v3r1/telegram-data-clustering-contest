<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/unime-domani-al-via-la-rassegna-internazionale-delle-competenze.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T07:00:21+00:00"/>
    <meta property="og:title" content="Unime, domani al via la Rassegna Internazionale delle Competenze"/>
    <meta property="og:description" content="ISM2019 è una manifestazione dedicata all’Orientamento, alle Competenze, alla Formazione e al Lavoro. Appuntamento all'Università di Messina"/>
  </head>
  <body>
    <article>
      <h1>Unime, domani al via la Rassegna Internazionale delle Competenze</h1>
      <address><time datetime="2019-11-19T07:00:21+00:00">19 Nov 2019, 07:00</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>ISM2019 è una manifestazione dedicata all’Orientamento, alle Competenze, alla Formazione e al Lavoro,</i>
      </p>
      <p>È tutto pronto per la seconda edizione dell’<b>International Skills Meeting – Rassegna Internazionale delle Competenze (ISM2019). </b>Dal 20 al 22 novembre, la rassegna animerà l’intero plesso centrale dell’Università degli Studi di Messina. Già oltre 5.000 i partecipanti iscritti alle attività dell’evento tra studenti degli istituti scolastici della Sicilia e della Calabria, studenti universitari e studenti del Conservatorio, giovani laureati e professionisti, docenti, personale amministrativo, micro, piccole e medie imprese, organizzazioni no-profit e associazioni giovanili.</p>
      <p>All’evento inaugurale – che si svolgerà nell’Aula Magna dell’Ateneo Peloritano il 21 novembre alle ore 09.00 – il Rettore, prof. Salvatore Cuzzocrea e la prof. Roberta Salomone, presidente del COP UniMe, accoglieranno gli studenti degli istituti superiori provenienti dalla Sicilia e dalla Calabria. Per rappresentare il lavoro sinergico che ha portato alla realizzazione di ISM2019, porteranno i saluti istituzionali Roberto Lagalla, Assessore Istruzione e Formazione professionale Regione Siciliana, Carmen Lo Cascio, Commissario ERSU – Ente Regionale per il diritto allo Studio Messina, Giuseppe Ministeri, Presidente Conservatorio “Arcangelo Corelli” e Paolo Bitto, Presidente Fondazione ITS Albatros.</p>
      <p>L’incontro, moderato da Giulia Colavecchio, vicepresidente dell’Associazione Bios e coordinatrice del Centro Eurodesk Messina, proseguirà con l’intervento di tre eccellenze Messinesi: Emanuela Mastronardo, <i>Marie Curie Ambassador</i>; Marcello Mastrojeni, <i>Direttore INPS Messina </i>e Cettina Donato; Compositrice, <i>Arrangiatrice e Direttore d’Orchestra</i> che, con la metodologia dello <i>storytelling</i>, racconteranno ai partecipanti la loro esperienza di studio e lavorativa.</p>
      <p>Molteplici gli obiettivi perseguiti, che si rispecchiano nelle innumerevoli attività che si svolgeranno nei tre giorni della rassegna, in particolare ISM2019 si propone di:</p>
      <ul>
        <li><b><i>ORIENTARE</i></b> i giovani fornendo loro strumenti utili per una scelta consapevole rispetto al successivo percorso di studio;</li>
        <li><b><i>AVVICINARE</i></b> i laureandi, i laureati e gli studenti al mondo del lavoro offrendo informazioni, strumenti e opportunità lavorative e di tirocinio in Italia e all’estero;</li>
        <li><b><i>INFORMARE</i></b> i giovani e gli adulti delle opportunità di mobilità, volontariato internazionale e apprendimento permanente;</li>
        <li><b><i>FORNIRE</i></b> strumenti per l’accrescimento di competenze professionali e trasversali;</li>
        <li><b><i>FAVORIRE</i></b> il lavoro autonomo e l’autoimprenditorialità.</li>
      </ul>
      <p>La manifestazione si articola in una parte espositiva dedicata all’orientamento, un’area di recruitment, dedicata ai colloqui di lavoro, ed una parte formativa che comprende oltre 30 incontri tra seminari e <i>workshop</i> a cura di docenti universitari e professionisti, il cui scopo è quello di fornire ai partecipanti gli strumenti necessari per implementare competenze utili per un futuro formativo e lavorativo di successo.</p>
      <p>ISM2019 è una manifestazione dedicata all’<b>Orientamento</b>, alle <b>Competenze</b>, alla <b>Formazione</b> e al <b>Lavoro</b>, promossa da Centro Orientamento e Placement dell’Università di Messina, Associazione Bios, Ente Regionale per il Diritto allo Studio Universitario di Messina, Conservatorio “Arcangelo Corelli”, Fondazione Albatros e Centro Eurodesk Messina, in collaborazione con <i>Associazione ALuMnime</i>, <i>Invitalia</i>, <i>Eurodesk</i><i>Italy</i>, <i>Anpal</i><i>Servizi</i>, <i>EURESSicilia</i>, <i>Associazione Giovani nel Mondo</i>, <i>AVIS Messina</i>, <i>GEOLOGIS s.r.l.</i>, <i>Stretto In Carena</i>, <i>Maendeleo for Children APS</i> e <i>SME System srl</i>.</p>
    </article>
  </body>
</html>