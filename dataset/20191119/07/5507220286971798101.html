<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186991/"/>
    <meta property="og:site_name" content="Janam TV"/>
    <meta property="article:published_time" content="2019-11-19T07:43:30+00:00"/>
    <meta property="og:title" content="രാജ്യത്ത് എല്ലാ ജില്ലകളിലും മനുഷ്യക്കടത്ത് വിരുദ്ധ യൂണിറ്റുകള്‍ സ്ഥാപിക്കും; സ്മൃതി ഇറാനി"/>
    <meta property="og:description" content="ന്യൂഡല്‍ഹി : സ്ത്രീകളുടെയും കുട്ടികളുടെയും സുരക്ഷക്കായി രാജ്യത്തെ എല്ലാ ജില്ലകളിലും മനുഷ്യക്കടത്ത് വിരുദ്ധ യൂണിറ്റുകള്‍ സ്ഥാപിക്കുമെന്ന് കേന്ദ്രമന്ത്രി"/>
  </head>
  <body>
    <article>
      <h1>രാജ്യത്ത് എല്ലാ ജില്ലകളിലും മനുഷ്യക്കടത്ത് വിരുദ്ധ യൂണിറ്റുകള്‍ സ്ഥാപിക്കും; സ്മൃതി ഇറാനി</h1>
      <address><time datetime="2019-11-19T07:43:30+00:00">19 Nov 2019, 07:43</time> by <a rel="author">Janam TV Web Desk</a></address>
      <p>ന്യൂഡല്‍ഹി : സ്ത്രീകളുടെയും കുട്ടികളുടെയും സുരക്ഷക്കായി രാജ്യത്തെ എല്ലാ ജില്ലകളിലും മനുഷ്യക്കടത്ത് വിരുദ്ധ യൂണിറ്റുകള്‍ സ്ഥാപിക്കുമെന്ന് കേന്ദ്രമന്ത്രി സ്മൃതി ഇറാനി. ഇന്ത്യയുടെ ചരിത്രത്തില്‍ ആദ്യമായാണ് ഇത്തരം ഒരു സംരംഭം ആരംഭിക്കുന്നതെന്നും ഇറാനി വ്യക്തമാക്കി. ഫേയ്‌സ്ബുക്കും ഇന്‍സ്റ്റഗ്രാമും ചേര്‍ന്ന് സംഘടിപ്പിച്ച സൗത്ത് ഏഷ്യ സേഫ്ടി ഉച്ചകോടിയില്‍ സംസാരിക്കുകയായിരുന്നു സ്മൃതി ഇറാനി.</p>
      <p>ഒരു സ്ത്രീ ആദ്യം സുരക്ഷയ്ക്ക് അല്ലെങ്കില്‍ നീതിക്കായി വന്നു തട്ടുക പോലീസ് സ്‌റ്റേഷന്റെ വാതിലിലാണ്. അതുകൊണ്ട് പോലീസ്‌റ്റേഷനുകളുടെ സേവനം സ്ത്രീകള്‍ക്കും കുട്ടികള്‍ക്കും എളുപ്പത്തില്‍ ലഭ്യമാക്കുന്നതിനുള്ള പ്രവര്‍ത്തനങ്ങള്‍ക്കാണ് സര്‍ക്കാര്‍ മുന്‍തൂക്കം നല്‍കുന്നത്. രാജ്യത്തെ എല്ലാ പോലീസ് സ്‌റ്റേഷനുകളിലും സ്ത്രീകള്‍ക്കും കുട്ടികള്‍ക്കുമായി ഹെല്‍പ്പ് ഡസ്‌ക്കുകള്‍ സ്ഥാപിക്കാന്‍ കേന്ദ്ര ആഭ്യന്തരമന്ത്രാലയം സഹായം നല്‍കിയിട്ടുണ്ട്. സ്ത്രീകള്‍ക്കും കുട്ടികള്‍ക്കും എതിരായ സൈബര്‍ കുറ്റ കൃത്യങ്ങളെക്കുറിച്ച് പരാതിപ്പെടുന്നതിനായി സൈബര്‍ ക്രൈം റിപ്പോര്‍ട്ടിംഗ് പാനല്‍ ആരംഭിച്ചിട്ടുണ്ടെന്നും സ്മൃതി ഇറാനി കൂട്ടിച്ചേര്‍ത്തു.</p>
      <p>ലോകത്ത് വലിയ വിപ്ലവം സൃഷ്ടിച്ച ഒന്നാണ് മൊബൈല്‍ ഫോണിന്റെ കണ്ടുപിടുത്തം. സുരക്ഷയ്ക്കും, സമ്പാദിക്കാനുമായി മൊബൈല്‍ ഫോണ്‍ ഉപയോഗിക്കാവുന്നതാണ്. താഴേക്കിടയിലുള്ള സ്ത്രീകള്‍ക്കും മൊബൈല്‍ ഫോണിന്റെയും മറ്റ് സാങ്കേതിക വിദ്യകളുടെയും ഉപയോഗത്തെക്കുറിച്ച് കൃത്യമായ ധാരണ നല്‍കണമെന്നും സ്മൃതി ഇറാനി വ്യക്തമാക്കി.</p>
    </article>
  </body>
</html>