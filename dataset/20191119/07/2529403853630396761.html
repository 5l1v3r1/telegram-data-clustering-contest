<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/strage-di-furti-tutto-vittoriese-commerciante-chiude-prima-paura-di-essere-rapinato-219494"/>
    <meta property="og:site_name" content="Oggi Treviso"/>
    <meta property="article:published_time" content="2019-11-19T07:36:17+00:00"/>
    <meta property="og:title" content="Strage di furti in tutto il vittoriese, commerciante chiude prima per paura di essere rapinato"/>
    <meta property="og:description" content="CAPPELLA MAGGIORE – Vittorio Veneto, Fregona, Sarmede e ora Cappella Maggiore e Cordignano. Si moltiplicano i furti messi a segno dagli ladri."/>
  </head>
  <body>
    <article>
      <h1>Strage di furti in tutto il vittoriese, commerciante chiude prima per paura di essere rapinato</h1>
      <h2>Colpite diverse abitazioni: dopo aver forzato una porta o una finestra, i ladri hanno messo a soqquadro le stanze</h2>
      <address><time datetime="2019-11-19T07:36:17+00:00">19 Nov 2019, 07:36</time> by <a rel="author" href="http://oggitreviso.it/archivio/news/giornalista/285" target="_blank">Claudia Borsoi</a></address>
      <p><b>CAPPELLA MAGGIORE</b> – Vittorio Veneto, Fregona, Sarmede e ora Cappella Maggiore e Cordignano. Si moltiplicano i furti messi a segno dagli ladri. Gli ultimi, nel fine settimana, si sono registrati in via Roma e in via Crovera a Cappella Maggiore, mentre a Cordignano i malviventi al calare del sole sono entrati in azione in via Rovereto a Silvella.<br/><br/> <br/><br/>Colpite diverse abitazioni: dopo aver forzato una porta o una finestra, i ladri hanno messo a soqquadro le stanze, scappando con quanto di valore trovato. A Cordignano sabato sera è stata rubata anche un’auto, una Volvo V40.<br/><br/> <br/><br/>«La situazione ladri e furti è diventata ormai insostenibile: siamo arrivati al punto che un commerciante sabato sera ha dovuto chiudere anticipatamente il locale per la paura di essere rapinato – raccontano i giovani di <b>Nuova Voce di Anzano e Cappella Maggiore</b> -. È da dieci giorni che le nostre strade, case e giardini sono setacciati continuamente, e si va dagli ingressi nelle abitazioni con rovistamento totale, a semplici furti di scarpe ed oggetti domestici trovati all’esterno delle abitazioni. È bene darsi una mossa e attivare almeno le telecamere, ora che il regolamento di videosorveglianza è stato aggiornato, nei punti nevralgici del comune per individuare spostamenti sospetti, targhe, sagome o volti. Secondo noi è bene anche cominciare a predisporne altre nei punti di passaggio obbligatorio come Cal de Boz incrocio, Campagnole, via Livel, Via Brescacin... Urgono interventi urgenti e di prevenzione».<br/><br/> <br/><br/>Sul tema interviene, con delle precisazioni, anche il sindaco <b>Vincenzo Traetta</b>. «Le telecamere di proprietà del Comune sono accese e, nelle aree coperte eventualmente da telecamere private, sarà cura delle forze dell'ordine poterle visionare. Chiedo la collaborazione attiva di tutti i cittadini per debellare la piaga sociale dei furti che avvengono generalmente tra le 17 e le 19 – l’appello del sindaco -. Come già illustrato negli incontri pubblici svolti negli anni scorsi, le forze dell'ordine invitano tutti i cittadini a collaborare segnalando, senza remore, ai carabinieri eventuali movimenti e persone sospette».</p>
    </article>
  </body>
</html>