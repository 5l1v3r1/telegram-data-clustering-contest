<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/landet-vart-er-en-spok/71835191"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T07:18:28+00:00"/>
    <meta property="og:title" content="- Landet vårt er en spøk"/>
    <meta property="og:description" content="Spania-trener Robert Moreno skal ha forlatt stadion i tårer etter 5-0-seieren mot Romania i går."/>
  </head>
  <body>
    <article>
      <h1>- Landet vårt er en spøk</h1>
      <h2>Spania-trener Robert Moreno skal ha forlatt stadion i tårer etter 5-0-seieren mot Romania i går.</h2>
      <address><time datetime="2019-11-19T07:18:28+00:00">19 Nov 2019, 07:18</time> by <a rel="author">Håkon Østmoe Brandsnes</a></address>
      <p>Moreno (42) tok over som trener for det spanske landslaget etter at Luis Enrique (49) trakk seg i sommer av personlige årsaker.</p>
      <p>
        <b>Enriques trofaste assistent ledet Spania til gruppeseier, men i forkant av gårsdagens kamp mot Romania skal han ha fått beskjed om at han ikke får fortsette.</b>
      </p>
      <p>Ifølge flere aviser, deriblant <a href="https://www.marca.com/en/football/spanish-football/2019/11/19/5dd32e26268e3e794b8b456e.html">Marca</a> og Sid Lowe i <a href="https://www.theguardian.com/football/2019/nov/19/luis-enrique-return-manager-spain-euro-2020">The Guardian</a>, skal Moreno ha forlatt stadion i tårer etter 5-0-seieren.</p>
      <p>Det skaper reaksjoner.</p>
      <h3>- En spøk</h3>
      <p>- Landet vårt er en spøk. Lenge leve Spania, skriver keeperhelten Iker Casillas, som står med 167 landskamper for Spania, på <a href="https://twitter.com/IkerCasillas/status/1196574453083394048">Twitter</a>.</p>
      <p>
        <b>COPE-journalist Manolo Lama mener det er forståelig at Spania vil ansette Enrique igjen, men han er svært kritisk til måten det skjer på.</b>
      </p>
      <p>- Hvis du vet at han ikke kommer til å fortsette, hvorfor lar du ham da drite seg ut på de to siste pressekonferansene, spør Lama på <a href="https://twitter.com/lamacope/status/1196585351957094400">Twitter</a>.</p>
      <p>Moreno stilte ikke opp på noen pressekonferanse etter seieren, og heller ikke de spanske spillerne dukket opp i intervjusonen, noe som er høyst uvanlig.</p>
      <p>
        <b>- Han var tydelig knust. Ikke bare for å ha mistet jobben sin, men på grunn av måten han gjorde det, skriver Sid Lowe.</b>
      </p>
      <p>Både Saul Niguez, Gerard Moreno og Fabian Ruiz kom derimot med støttende ord rett etter kampen.</p>
      <p>- Robert Moreno er med oss, akkurat som han har vært gjennom hele kvalifiseringen. Vi er kjempeglade med ham, sa Nguez, ifølge nettstedet <a href="https://www.football-espana.net/81923/spain-stars-back-robert-moreno-amid-luis-enrique-rumours">Football-Espana</a>.</p>
      <figure>
        <iframe data-src="https://twitter.com/sidlowe/status/1196559409968758787?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Turbulent tid</h3>
      <p>Det spanske forbundet holdt en pressekonferanse tirsdag ettermiddag. Der kunngjorde de at Enrique er tilbake som landslagssjef.</p>
      <p>Dermed har Spania skiftet manager fem ganger i løpet av 17 måneder.</p>
      <p>
        <b>Julen Lopetegui skulle lede landslaget i VM i fjor, men fikk sparken etter at han ble presentert som Real Madrids kommende manager rett før mesterskapet.</b>
      </p>
      <p>Fernando Hierro ledet spanjolene i verdensmesterskapet som endte i fiasko, og etterpå tok Luis Enrique over skuta.</p>
      <p>Den tidligere Barca-sjefen trakk seg etter at dattera Xana fikk påvist kreft. <a href="https://www.dagbladet.no/sport/luis-enriques-datter-dode-av-kreft/71543275">Hun døde ni år gammel.</a></p>
    </article>
  </body>
</html>