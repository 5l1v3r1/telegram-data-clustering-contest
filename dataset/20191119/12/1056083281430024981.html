<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818490/%D8%A8%D8%B1%D9%BE%D8%A7%DB%8C%DB%8C-%DB%B9%DB%B0%DB%B0-%D8%A7%D8%B1%D8%AF%D9%88%DB%8C-%D8%AC%D9%87%D8%A7%D8%AF%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:34:15+00:00"/>
    <meta property="og:title" content="برپایی ۹۰۰ اردوی جهادی در استان همدان"/>
    <meta property="og:description" content="ایسنا/همدان مسئول بسیج ادارات سپاه انصارالحسین(ع) استان همدان از برپایی ۹۰۰ اردوی جهادی از ابتدای سال تا کنون در سطح استان خبر داد."/>
  </head>
  <body>
    <article>
      <h1>برپایی ۹۰۰ اردوی جهادی در استان همدان</h1>
      <address><time datetime="2019-11-19T12:34:15+00:00">19 Nov 2019, 12:34</time> by <a rel="author">سمیرا معارفی</a></address>
      <p>ایسنا/همدان مسئول بسیج ادارات سپاه انصارالحسین(ع) استان همدان از برپایی ۹۰۰ اردوی جهادی از ابتدای سال تا کنون در سطح استان خبر داد.</p>
      <p>سرهنگ احد امیری امروز در کارگروه ارتقای وضعیت امور اجتماعی، فرهنگی و سلامت مناطق حاشیه نشین اسدآباد، گفت: همدان از جمله استان هایی بود که در جریانات اخیر هیچ گونه ناآرامی و اغتشاشی در آن وجود نداشت و یکی از مهمترین دلایل این امر ارائه خدمات مطلوب و برپایی ۹۰۰ اردوی جهادی در راستای رسیدگی به مطالبات مردمی بوده که از این تعداد ۷۰۰ اردوی جهادی در شهرستان ها برگزار شده است.</p>
      <p>وی در ادامه بیان کرد: سپاه انصارالحسین(ع) استان همدان این آمادگی را دارد که در هر منطقه از استان که چهره محرومیت وجود داشته باشد، ایفای نقش کند.</p>
      <p>فرماندار شهرستان اسدآباد هم از وجود ۱۲ محله بازآفرینی در طرح بازآفرینی شهری این شهر خبر داد و اظهار کرد: قرار است در این محلات تسهیلاتی با نرخ سود ۹ درصد برای ساخت و ساز مجدد به مردم پرداخت شود.</p>
      <p>مجید درویشی گفت: از ابتدای سال تا کنون دو اردوی جهادی در قالب میز خدمت در محله محمودبیگی و شهرک جانبازان برگزار شده است که در محله محمود بیگی ۷۵۰ نامه به عنوان مطالبات مردمی به دبیرخانه واصل شد که کلیه مصوبات سنگین این میز خدمت محقق شده یا در دست پیگیری است و به زودی جشن ارتقای شاخص های زندگی این محله محمودبیگی برگزار می شود.</p>
      <p>انتهای پیام</p>
    </article>
  </body>
</html>