<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58450-mnstr-energetiki-rozpovv-sklki-koshtuvatime-gaz-dlya-naselennya-u-2020-roc.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-19T12:20:00+00:00"/>
    <meta property="og:title" content="Міністр енергетики розповів, скільки коштуватиме газ для населення у 2020 році"/>
    <meta property="og:description" content="Ціна на природний газ для населення в першому кварталі 2020 року буде нижчою, ніж була у першому кварталі 2019 року.Про це заявив міністр енергетики та охорони навколишнього середовища Олексій Оржель в ефірі програми &quot;Свобода слова&quot; на ICTV.&quot;Ми декілька місяців знижували ціни на газ, перед тим, як підвищити їх минулого місяця. Зменшення цін на газ, починаючи з липня, становило понад 30%&quot;, — заявив Оржель. &quot;Газ є товаром сезонним, тому у зв’язку з сезонністю ціна на газ підвищується. Ми давали можливість людям придбати дешевший газ влітку. &quot;Нафтогаз&quot; пропонує одну з чотирьох найменших індикативних цін, щоб запропонувати ринку&quot;, — додав міністр.За його словами, уряд забезпечить меншу ціну у порівнянні з цінами у першому кварталі поточного року.&quot;Тобто, у першому кварталі 2020 року ціна на газ буде меншою, ніж у першому кварталі 2019 року&quot;, — повідомив Оржель.Нагадаємо:&quot;Нафтогаз&quot;, згідно постанові уряду №485, для визначення ціни газу за ПСО аналізує 4 показники: ціну для комерційних споживачів за минулий місяць,…"/>
  </head>
  <body>
    <article>
      <h1>Міністр енергетики розповів, скільки коштуватиме газ для населення у 2020 році</h1>
      <address>
        <time datetime="2019-11-19T12:20:00+00:00">19 Nov 2019, 12:20</time>
      </address>
      <p><b>Ціна на природний газ для населення в першому кварталі 2020 року буде нижчою, ніж була у першому кварталі 2019 року.</b><br/><br/>Про це заявив міністр енергетики та охорони навколишнього середовища Олексій Оржель в ефірі програми "Свобода слова" на ICTV.<br/><br/>"Ми декілька місяців знижували ціни на газ, перед тим, як підвищити їх минулого місяця. Зменшення цін на газ, починаючи з липня, становило понад 30%", — заявив Оржель. <br/><br/>"Газ є товаром сезонним, тому у зв’язку з сезонністю ціна на газ підвищується. Ми давали можливість людям придбати дешевший газ влітку. "Нафтогаз" пропонує одну з чотирьох найменших індикативних цін, щоб запропонувати ринку", — додав міністр.<br/><br/>За його словами, уряд забезпечить меншу ціну у порівнянні з цінами у першому кварталі поточного року.<br/><br/>"Тобто, у першому кварталі 2020 року ціна на газ буде меншою, ніж у першому кварталі 2019 року", — повідомив Оржель.<br/><br/>Нагадаємо:<br/><br/>"Нафтогаз", згідно постанові уряду №485, для визначення ціни газу за ПСО аналізує 4 показники: ціну для комерційних споживачів за минулий місяць, дані МЕРТ щодо середньої митної вартості газу за минулий місяць, середньозважену ціну на Українській енергетичній біржі, ціну за урядовою постановою №867 від 19 жовтня 2018 року.<br/><br/>Серед вищезазначених пропозицій "Нафтогаз" обирає найнижчу ціну. Найменшою виявилася середня митна вартість газу за минулий місяць – за нею і була визначена вартість газу на вересень.<br/><br/>Рік тому Кабмін підвищив ціну на газ для населення на 23%, щоб Україна могла отримати кредит МВФ.<br/><br/><a href="https://www.epravda.com.ua/news/2019/11/19/653869/">Джерело</a> <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>