<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/2020-rokiem-samorzadu-terytorialnego-sa-mocne-argumenty,135181.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T12:24:00+00:00"/>
    <meta property="og:title" content="2020 Rokiem Samorządu Terytorialnego. Są mocne argumenty"/>
    <meta property="og:description" content="Zarząd Związku Miast Polskich na swoim ostatnim posiedzeniu podjął uchwałę, w której uznaje rok 2020 Rokiem Samorządu Terytorialnego."/>
  </head>
  <body>
    <article>
      <h1>2020 Rokiem Samorządu Terytorialnego. Są mocne argumenty</h1>
      <address><time datetime="2019-11-19T12:24:00+00:00">19 Nov 2019, 12:24</time> by <a rel="author">AW  </a></address>
      <h4>Zarząd Związku Miast Polskich na swoim ostatnim posiedzeniu podjął uchwałę, w której uznaje rok 2020 Rokiem Samorządu Terytorialnego.</h4>
      <hr/>
      <p>Jak przypominają samorządowcy, 27 maja 2020 roku mija trzydziesta rocznica wyborów do rad gmin.</p>
      <p>- Były to pierwsze po ponad półwieczu wolne wybory w Polsce. Doprowadziły one do odrodzenia w naszym kraju samorządu terytorialnego. W ten sposób został zakończony proces odbudowy demokratycznego ustroju państwa, zaprojektowany w 1981 roku przez wielki ruch społeczny Solidarność w programie Samorządna Rzeczpospolita – czytamy w uchwale Zarządu.</p>
      <p>Wyniki częściowo wolnych wyborów parlamentarnych 4 czerwca 1989 roku umożliwiły przygotowanie przez odrodzony Senat RP projektu ustawy o samorządzie terytorialnym, uchwalonej 8 marca 1990 roku. Ustawa ta stanowiła realizację tezy 21 programu Samorządna Rzeczpospolita.</p>
      <p>Zarząd Związku Miast Polskich, biorąc pod uwagę znaczenie odrodzenia 30 lat temu samorządu terytorialnego dla odbudowy demokratycznego państwa, a także wielki wkład gmin, powiatów i województw samorządowych w późniejszy rozwój Polski, uznaje rok 2020 Rokiem Samorządu Terytorialnego.</p>
      <p>Dla samorządów 2020 r. będzie nie tylko powodem do świętowania ale także czasem posumowań i debat o kształcie finansów i kompetencji JST.</p>
      <p>- Przygotowujemy się do obchodów 30. rocznicy restytucji samorządu lokalnego w Polsce, które przypadną w przyszłym roku. Będzie to okazja do podsumowań, ale też odważnego spojrzenia w przyszłość. Naszym zdaniem samorząd w Polsce naprawdę się sprawdził, choć oczywiście są sfery jego działania, które wymagają poprawy. Dlatego będziemy o niego walczyć - mówił w rozmowie z Portalsamorzadowy.pl <a href="https://www.portalsamorzadowy.pl/prawo-i-finanse/piotr-kuczera-samorzad-naprawde-sie-sprawdzil-dlatego-bedziemy-o-niego-walczyc,134768.html">Piotr Kuczera, prezydent Rybnika i przewodniczący Śląskiego Związku Gmin i Powiatów.</a></p>
      <p>Jak podkreślił, powinniśmy też w większym stopniu uświadamiać mieszkańcom rolę samorządu lokalnego.</p>
      <p>- Mam wrażenie, iż istnieje w obiegu społecznym takie przeświadczenie, że miasto funkcjonuje, bo jakoś musi funkcjonować. A jednocześnie towarzyszy temu często brak zainteresowania ze strony mieszkańców sprawami swojego miasta, zwłaszcza jego finansami i czynnikami, które wpływają na budżet samorządowy - dodał Kuczera.</p>
    </article>
  </body>
</html>