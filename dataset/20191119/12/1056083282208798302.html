<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818495/%D8%AF%D9%88%D9%85%DB%8C%D9%86-%D9%85%D8%B9%D8%B6%D9%84-%D8%B2%DB%8C%D8%B3%D8%AA-%D9%85%D8%AD%DB%8C%D8%B7%DB%8C-%D9%85%D8%B4%D9%87%D8%AF-%DA%A9%D8%B4%D9%81-%D8%B1%D9%88%D8%AF-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:39:51+00:00"/>
    <meta property="og:title" content="دومین معضل زیست‌محیطی مشهد کشف‌رود است"/>
    <meta property="og:description" content="ایسنا/خراسان رضوی رئیس کمیسیون خدمات شهری، بهداشت، سلامت و محیط زیست شورای اسلامی شهر مشهد گفت: احیاء کشف‌رود به عنوان یکی از منابع تامین کننده منابع آبی شهر، بزرگترین معضل زیست‌محیطی پس از آلودگی هوا در مشهد است."/>
  </head>
  <body>
    <article>
      <h6 class="kicker">رئیس کمیسیون خدمات شهری و محیط زیست شورای اسلامی شهر مشهد:</h6>
      <h1>دومین معضل زیست‌محیطی مشهد کشف‌رود است</h1>
      <address><time datetime="2019-11-19T12:39:51+00:00">19 Nov 2019, 12:39</time> by <a rel="author">سارا حاتمی</a></address>
      <p>ایسنا/خراسان رضوی رئیس کمیسیون خدمات شهری، بهداشت، سلامت و محیط زیست شورای اسلامی شهر مشهد گفت: احیاء کشف‌رود به عنوان یکی از منابع تامین کننده منابع آبی شهر، بزرگترین معضل زیست‌محیطی پس از آلودگی هوا در مشهد است.</p>
      <p>محمد حاجیان شهری، امروز در آغاز عملیات اجرائی ساماندهی و احیاء کشف‌رود در قالب مدیریت واحد که در کشف‌رود برگزار شد، بیان کرد: احیاء و ساماندهی کشف‌رود، بزرگترین معضل زیست‌محیطی شهر مشهد پس از آلودگی هواست. در طول تاریخ، کشف‌رود به‌عنوان یکی از منابع تامین‌کننده منابع آبی برای روستاییان و ساکنان مجاور بوده است.</p>
      <p>وی افزود: توسعه شهر مشهد و ورود فاضلاب‌های شهری و صنعتی باعث شده یکی از بزرگترین معضلات زیست‌محیطی در اطراف شهر مشهد شکل بگیرد.</p>
      <p>رئیس کمیسیون خدمات شهری، بهداشت، سلامت و محیط زیست شورای اسلامی شهر مشهد، اظهار کرد: مدیریت شهری در این دو دهه اخیر، به صورت پراکنده کارهای خوبی را انجام داده اما نتوانسته بر ذی‌نفعان این منطقه کم‎برخوردار نتایج مؤثری را داشته باشد.</p>
      <p>حاجیان شهری با اشاره به اینکه «تمام دستگاه‌های اجرایی درگیر این حوزه هستند و با وجود اینکه شهرداری مشهد به صورت قانونی مسؤولیتی را در این حوزه ندارد، وارد این عرصه شده»، گفت: شهرداری مشهد وارد این حوزه شده، به دلیل اینکه خود را  خدمتگزار مردم این شهر می‌داند.</p>
      <p>وی ادامه داد: اعضاء شورا بر این موضوع اتفاق نظر دارند که کشف‌رود باید ساماندهی شود تا مسائل محیط‌زیستی روزبه‌روز بهتر شود و امیدواریم این اقدام در کوتاه‌مدت بازخورد خوبی را به همراه داشته باشد.</p>
      <p>
        <b>شهردار مشهد: ساماندهی کشف‌رود در سایه هماهنگی بین‌بخشی امکان‌پذیر است</b>
      </p>
      <p>در بخش دیگری از این مراسم، محمدرضا کلایی، شهردار مشهد، گفت: امیدواریم ساماندهی کشف‌رود هم برگ زرینی برای این مدیریت مقتدر و هماهنگ باشد.</p>
      <p>کلایی اظهار کرد: به واسطه هماهنگی که آقای استاندار انجام داده،  امنیت این‌ روزهای مشهد مثال‌زدنی است و امیدواریم این ساماندهی کشف‌رود هم برگ زرینی برای این مدیریت مقتدر و هماهنگ باشد.</p>
      <p>وی افزود: فارغ از حمایت‌هایی که اعضاء شورای شهر، داشتند و هماهنگی که دستگاه‌ها انجام دادند، حمایت دستگاه قضایی از مهمترین نکاتی است که بایستی در طول زمان حضور داشته باشد. به هیچ وجه نباید فکر کنیم که کار شروع شده و کار اجرایی است، همچنان کار جهادی و عملیاتی است و باید در آن عرق و تعصب وجود داشته باشد.</p>
      <p>کلایی بیان کرد: از همین روز اول و تا زمانی که خود این جمع احساس کنند، مشکل زیست‌محیطی رفع و بستر برای کسب‌وکار آماده شده باید پیش رویم و امیدورایم به نقطه قوت و برخورداری برسیم و  فرصت مولدی باشد.</p>
      <p>شهردار مشهد با اشاره به اینکه «موضوعاتی که میان‌بخشی هستند جز با یک مدیریت واحد مقتدر قابل انجام نیست»، تصریح کرد: همه این نیروها در استان خراسان رضوی وجود داشته و استاندار به‌عنوان یک هماهنگ‌کننده، توانست این‌ سازمان‌ها را در کنار خودشان قرار دهد.</p>
      <p>وی خاطرنشان کرد: امیدواریم پهنه‌بندی حریم که ابلاغ شده، مکمل این اتفاق باشد و این پروژه را به نتیجه مطلوب برسانیم.</p>
      <p>انتهای پیام</p>
    </article>
  </body>
</html>