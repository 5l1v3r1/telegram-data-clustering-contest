<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/magazin/135138/oktay-kaynarca-bir-ulkedeki-ozgurluk-kanallarini-kapatirsaniz"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T12:38:00+00:00"/>
    <meta property="og:title" content="Oktay Kaynarca: Bir ülkedeki özgürlük kanallarını kapatırsanız…"/>
    <meta property="og:description" content="ATV’de yayınlanan “Eşkiya Dünyaya Hükümdar Olmaz” isimli dizide rol alan Oktay Kaynarca’nın ATV Haber’e verdiği röportajda “Bir sürü vatan haini ünlü var” sözü manşete çekildi."/>
  </head>
  <body>
    <article>
      <h1>Oktay Kaynarca: Bir ülkedeki özgürlük kanallarını kapatırsanız…</h1>
      <h2>ATV’de yayınlanan “Eşkiya Dünyaya Hükümdar Olmaz” isimli dizide rol alan Oktay Kaynarca’nın ATV Haber’e verdiği röportajda “Bir sürü vatan haini ünlü var” sözü manşete çekildi.</h2>
      <address>
        <time datetime="2019-11-19T12:38:00+00:00">19 Nov 2019, 12:38</time>
      </address>
      <p>Oktay Kaynarca, ATV Ana Haber’e röportaj verdi. ATV’de yayınlanan “Eşkiya Dünyaya Hükümdar Olmaz” isimli dizide rol alan Oktay Kaynarca’nın ATV Haber’e verdiği röportajda “Bir sürü vatan haini ünlü var” sözü manşete çekildi.</p>
      <p>Haberde, Kaynarca’nın bu sözleri “Milli değerleri hiçe sayıp, sosyal medyada toplumu kutuplaştıran” ünlüler için söylediği belirtildi ancak Kaynarca’nın kimi kastettiği sorusu yanıt bulmadı.</p>
      <h3>ERMENİ TASARISI HAKKINDA DA KONUŞTU</h3>
      <p>Haberde Kaynarca’nın Türkiye’nin dış politikasına ilişkin değerlendirmelerde bulunduğu da ifade edildi. ABD Temsilciler Meclisi’nde kabul edilen “Ermeni soykırımı” tasarısını eleştiren Kaynarca, “Adamlara arşivlerinizi açın diyoruz, açmadıklarını da anlatamıyoruz” dedi.</p>
      <h3>“HERKESİN BİLDİĞİNİ SÖYLEMESİNDEN YANAYIM"</h3>
      <p>Haberde, Kaynarca’nın “Ünlü isimlerin toplumu doğru yönlendirmede rol alması gerektiğini söylediği” belirtildikten sonra şu sözlerine yer verildi:</p>
      <p>“Bütün herkesin bildiğini bildiği gibi söylemesinden ve söyletilmesinden de yanayım. Bir ülkedeki özgürlük kanallarını kapatırsanız, insanlar bir şey söyleyemezler, içlerinde tutarlar ve yutkunurlar.”</p>
      <p>Kaynarca’nın ifade özgürlüğünü savunan ve eleştiri iması da içeren bu sözlerinin kime yönelik olduğu bilgisi de haberde yer almadı.</p>
    </article>
  </body>
</html>