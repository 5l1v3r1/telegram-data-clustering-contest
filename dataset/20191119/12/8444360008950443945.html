<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/kostas-passaris-konta-stin-epistrofi-tou-stin-ellada/2918936/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T12:39:00+00:00"/>
    <meta property="og:title" content="Κώστας Πάσσαρης: Κοντά στην επιστροφή του στην Ελλάδα"/>
    <meta property="og:description" content="Στην Ελλάδα δεν αποκλείεται να επιστρέψει το αμέσως επόμενο διάστημα ο Κώστας Πάσσαρης, ένας από τους πλέον διαβόητους κακοποιούς που έχει γνωρίσει η χώρα. Από το 2003 είχε φυλακισμένος στη Ρουμανία."/>
  </head>
  <body>
    <article>
      <h1>Κώστας Πάσσαρης: Κοντά στην επιστροφή του στην Ελλάδα</h1>
      <h2>Στην Ελλάδα δεν αποκλείεται να επιστρέψει το αμέσως επόμενο διάστημα ο Κώστας Πάσσαρης, ένας από τους πλέον διαβόητους κακοποιούς που έχει γνωρίσει η χώρα. Από το 2003 είχε φυλακισμένος στη Ρουμανία.</h2>
      <address><time datetime="2019-11-19T12:39:00+00:00">19 Nov 2019, 12:39</time> by <a rel="author">Newsit Newsroom</a></address>
      <p>Πριν από μερικές εβδομάδες, είχε επανέλθει στην επικαιρότητα το όνομα του Πάσσαρη, καθώς η οικογένεια ενός από τα θύματά του, η οικογένεια Αλεβιζόπουλου, είχε επαναλάβει το χρόνιο αίτημά της να επιστρέψει στην Ελλάδα ο <b><i>Κώστας Πάσσαρης</i></b> για να δικαστεί για το μακελειό στο Γενικό Κρατικό της Νίκαιας το 2001.</p>
      <p>Και ο ίδιος ο Πάσσαρης είχε εκφράσει την <i><b>επιθυμία</b></i> να επιστρέψει στην <i><b>Ελλάδα</b></i> για να <b><i>δικαστεί,</i></b> καθώς δηλώνει <b><i>μετανιωμένος.</i></b></p>
      <related>
        <a href="https://www.newsit.gr/ellada/passaris-thelei-na-epistrepsei-stin-ellada-gia-na-dikastei/2902272/"/>
      </related>
      <p>Μετά την επιθυμία του αυτή, σύμφωνα με το dikastiko.gr, οι αρχές της Ρουμανίας έχουν ήδη στείλει <i><b>αίτημα</b></i> για το αν η Ελλάδα συμφωνεί να επιστρέψει ο Πάσσαρης και να εκτίσει εδώ το υπόλοιπο της ποινής του. Σύμφωνα με πληροφορίες, πάντως, στο υπουργείο Δικαιοσύνης και στην εισαγγελία Πρωτοδικών, δεν έχει φτάσει τέτοιο αίτημα.</p>
      <p>Στις <b><i>2 Δεκεμβρίου</i></b> πρόκειται να γίνει, σε δεύτερο βαθμό, η δίκη του Πάσσαρη για τη δολοφονία των <i><b>δυο</b> <b>αστυνομικών</b></i> στο Γενικό Κρατικό της <i><b>Νίκαιας</b></i> κατά τη διάρκεια της <i><b>απόδρασής</b></i> του το 2001. Πρωτόδικα, ο Κώστας Πάσσαρης είχε καταδικαστεί τον περασμένο Μάιο σε <i><b>τέσσερις φορές ισόβια</b></i> και 71 χρόνια.</p>
      <p>Ο διαβόητος κακοποιός είχε συλληφθεί στη <i><b>Ρουμανία</b></i> και τον Ιούλιο του <i><b>2003</b></i> καταδικάστηκε για <i><b>διπλή</b> <b>δολοφονία</b></i> κατά τη διάρκεια ληστείας. Με βάση το ρουμανικό νόμο και με ευεργετικό υπολογισμό της ποινής, θα μπορούσε να αποφυλακιστεί μετά το 2020.</p>
      <p>Από τη στιγμή που θα γίνει αίτημα για την επιστροφή του στην Ελλάδα, ο εισαγγελέας εκτέλεσης ποινών του Πρωτοδικείου Αθηνών θα πρέπει να αποφασίσει σε διάστημα <i><b>τριών μηνών</b></i>. Αν η απόφαση είναι θετική, ο Πάσσαρης θα εκτίσει σε πρώτη φάση την ποινή που του επιβλήθηκε στη Ρουμανία και στη συνέχεια εκείνη που του έχει επιβάλει η ελληνική δικαιοσύνη.</p>
      <p>
        <i>Με πληροφορίες και από </i>
        <a href="https://www.dikastiko.gr/%ce%b4%ce%b5%cf%85%cf%84%ce%b5%cf%81%ce%bf-%ce%b8%ce%b5%ce%bc%ce%b1/apokalypsi-stin-ellada-stelnoyn-oi-roymanoi-ton-k-passari/?fbclid=IwAR2n55wqY0lLc3WK7i7p6Yd66eEAdQNYxYLMBHGiKLpS7Uv5KQSRANsoli8">
          <i>dikastiko.gr</i>
        </a>
      </p>
    </article>
  </body>
</html>