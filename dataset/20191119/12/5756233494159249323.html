<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622314/%D9%81%D8%B1%D9%85%D8%A7%D9%86%D8%AF%D8%A7%D8%B1-%D9%85%D8%B1%DB%8C%D9%88%D8%A7%D9%86-%DA%A9%D8%B4%D8%AA%D9%87%E2%80%8C%D8%B4%D8%AF%D9%86-%DB%B1%DB%B5-%D9%86%D9%81%D8%B1-%D8%AF%D8%B1%D9%88%D8%BA-%D8%A7%D8%B3%D8%AA-%D9%85%D8%AC%D9%88%D8%B2-%D9%86%D8%AF%D8%A7%D8%B1%DB%8C%D9%85-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:42:00+00:00"/>
    <meta property="og:title" content="فرماندار مریوان: کشته‌شدن ۱۵ نفر دروغ است/ مجوز نداریم اطلاعات بدهیم"/>
    <meta property="og:description" content="فرماندار مریوان گفت: اینکه شنیده شده، 15 نفر در جریان ناآرامی‌های اخیر در مریوان کردستان کشته شده‌اند کاملا دروغ است اما ما مجوز نداریم اطلاعات بدهیم و قرار است شورای هماهنگی استانداری در این زمینه اطلاع رسانی کند."/>
  </head>
  <body>
    <article>
      <h1>فرماندار مریوان: کشته‌شدن ۱۵ نفر دروغ است/ مجوز نداریم اطلاعات بدهیم</h1>
      <address>
        <time datetime="2019-11-19T12:42:00+00:00">19 Nov 2019, 12:42</time>
      </address>
      <p>
        <i>فرماندار مریوان گفت: اینکه شنیده شده، 15 نفر در جریان ناآرامی‌های اخیر در مریوان کردستان کشته شده‌اند کاملا دروغ است اما ما مجوز نداریم اطلاعات بدهیم و قرار است شورای هماهنگی استانداری در این زمینه اطلاع رسانی کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آرتیکاس اقبال تصریح کرده، جمع بندی از خسارت‌ها انجام نشده و تنها می‌توان گفت یک تا 2 فروشگاه بزرگ شهر به دلیل خسارت دیدگی فعلا بسته است تا آسیب دیدگی ها برطرف شود.</p>
      <p>او درباره شنیده‌ها مبنی بر اینکه ورود و خروج از شهر مریوان ممنوع شده، تاکید کرد، این موضوع کاملا دروغ است و شرایط در شهر مریوان عادی است. نظامی‌ها نیز می‌توانند به راحتی در سطح شهر تردد کنند و مشکلی از این نظر وجود ندارد.</p>
      <p>وی ادامه داد: در حال حاضر تمام نانوایی‌ها، سوپرمارکت‌ها، قصابی ها، توزیع کنندگان مرغ و سایر اصناف باز هستند و خدمات عمومی به مردم ارائه می‌شود.</p>
      <p>اقبال تصریح کرد: بیشترین ناآرامی‌ها در پی افزایش قیمت بنزین از بامداد جمعه، 24 آبان، در روز شنبه و دو ساعت در روز یکشنبه به وقوع پیوسته ولی هم اینک مشکلات برطرف شده است.</p>
      <p>حسین خوش اقبال، معاون سیاسی، امنیتی و اجتماعی استاندار کردستان پیش از این به ایسنا گفته بود: در دو روز شنبه و یکشنبه، بدخواهان و اشرار اجیر شده آنان تلاش بسیاری داشتند که بتوانند به نام مردم به اقدامات تخریبی خود تداوم بخشند ولی با توجه به تمهیدات اندیشیده شده و مهمتر از همه درایت و بصیرت مردم و جدا کردن صف خود از آنان، در حال حاضر استان از نظر امنیتی با مشکلی مواجه نیست.</p>
      <p>وی اضافه کرده، راهکار اساسی برای حفظ نظم و امنیت موجود تعامل دوسویه است و نظام در برخورد با کسانی که بخواهند امنیت موجود را خدشه دار کنند، تعارف ندارد.</p>
      <p>خوش اقبال افزود: در جریان طرح سهمیه بندی سوخت، عده ای به‌نام اعتراض به افزایش قیمت به میان مردم آمده و با تخریب اموال عمومی برخلاف منافع عموم اقدام ضد امنیتی انجام دادند لذا تقاضا می‌شود مردم همانند گذشته صف خود را از این گونه افراد جدا کنند.</p>
      <p>وی تاکید کرد: در جریان این گونه اقدامات ضد امینتی متاسفانه عده‌ای مصدوم و چند نفر نیز به دلیل نامعلوم در میان جمعیت فوت شدند علاوه بر این تعدادی از اماکن عمومی اداری، بانک و پمپ بنزین و چند خودرو که یکی از آنها آمبولانس بود نیز تخریب و یا دچار خسارت شدند.</p>
      <p>وی خاطرنشان کرد: دوباره از مردم صبور استان که در دو روز گذشته با اقدامات ضد امنیتی عده‌ای اشرار به زحمت افتاده و نتوانسته‌اند به موقع به امور جاری خود بپردازند پوزش می طلبیم اما یقین داشته باشید که با افراد قانون شکن و مخل امنیت مردم مطابق قانون برخورد سختی می‌شود.</p>
    </article>
  </body>
</html>