<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Policayat-Karadzhov-s-uzhasyavashti-podrobnosti-za-higienata-v-zatvora-915018"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T12:19:00+00:00"/>
    <meta property="og:title" content="Полицаят Караджов с ужасяващи подробности за хигиената в затвора"/>
    <meta property="og:description" content="&quot;В затвора ме измъчват и тормозят. Подложен съм на постоянно унизително отношение. Двама надзиратели..."/>
  </head>
  <body>
    <article>
      <h1>Полицаят Караджов с ужасяващи подробности за хигиената в затвора</h1>
      <address>
        <time datetime="2019-11-19T12:19:00+00:00">19 Nov 2019, 12:19</time>
      </address>
      <p>"В затвора ме измъчват и тормозят. Подложен съм на постоянно унизително отношение. Двама надзиратели непрекъснато ме дебнат и ме провокират да направя някаква грешна стъпка". Това заяви в залата на Апелативен съд Пловдив бившият служител от сектор “Икономическа полиция" Венцислав Караджов, предаде репортер на <b>Plovdiv24.bg</b>.</p>
      <p>Той обжалва доживотната присъда, която получи за жестокото и безмилостно убийство на Цветан и Божура Караджови, разтресло Пловдив на 15 май 2016 година.</p>
      <p>Днес в съда Караджов изненадващо поиска да напусне затвора и магистратите да променят мярката му за неотклонение в домашен арест.</p>
      <p>"Аз съм човек, който тежи 120 килограма, а храната ми е само един черпак от 300 грама, без никакви плодове и зеленчуци. Принуден съм да купувам такива на силно завишени цени от т.нар. лавка, която продава изгнили, изсъхнали и смачкани банани. Наврян съм в една стая с петима човека, в която единственият прозорец е от един квадратен метър. Проветряването е невъзможно, а вътре всичко е пропито от влага и мухъл заради ежедневното пране", каза още Караджов.</p>
      <p>Той описа и ужасяващи подробности относно хигиената. "Тоалетната ни е тип селска и сме принудени да запушваме дупката с двулитрова бутилка от кока-кола, за да не изпълзят оттам 50-сантиметрови плъхове, каквито многократно сме убивали", допълни обвиняемият.</p>
      <p>Той уточни, че двама надзиратели постоянно го тормозят и провокират, търсейки конфликт, който да доведе до негово наказание. Пускал е вече жалби, като единият служител на затвора дори е бил наказан, макар и символично, според думите на Караджов. Неговата адвокатка Зоя Тошкова пък изтъкна, че "три години и половина е прекалено дълъг период за един невинен човек да лежи в затвора".</p>
      <p>В крайна сметка след 10-минутно съвещание тричленният състав на Апелативен съд отхвърли искането за промяна на мярката за неотклонение. "Срокът за престоя в затвора не е аргумент за промяна на мярката. Лошите условия също не са причина за такава. Има си друг ред за искане на подобряването на условията и двамата адвокати на г-н Караджов, които са истински професионалисти, отлично знаят това", аргументираха се магистратите.</p>
      <p>На излизане от залата обвиняемият се обърна лично към репортера на <b>Plovdiv24.bg</b> с думите: "Напишете всичко, което казах за затвора, защото това е самата истина".</p>
      <p>Следващото заседание на съда бе насрочено за 17 декември от 10,00 часа, когато ще се изслушват техническа експертиза и вещи лица относно това какви материали са открити в двата компютъра на Венцислав Караджов.</p>
      <figure>
        <video src="https://i.id24.bg/vi/vids/44081.mp4"/>
      </figure>
    </article>
  </body>
</html>