<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591445/%E0%A6%AE%E0%A7%80%E0%A6%B0-%E0%A6%A8%E0%A6%BE%E0%A6%9B%E0%A6%BF%E0%A6%B0-%E0%A6%93-%E0%A6%AE%E0%A7%80%E0%A6%B0-%E0%A6%B9%E0%A7%87%E0%A6%B2%E0%A6%BE%E0%A6%B2%E0%A7%87%E0%A6%B0-%E0%A6%B0%E0%A6%BE%E0%A7%9F-%E0%A6%AC%E0%A6%B9%E0%A6%BE%E0%A6%B2-%E0%A6%86%E0%A6%A4%E0%A7%8D%E0%A6%AE%E0%A6%B8%E0%A6%AE%E0%A6%B0%E0%A7%8D%E0%A6%AA%E0%A6%A3%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T12:26:00+00:00"/>
    <meta property="og:title" content="মীর নাছির ও মীর হেলালের রায় বহাল, আত্মসমর্পণের নির্দেশ"/>
    <meta property="og:description" content="দুর্নীতির মামলায় বিএনপি নেতা মীর মোহাম্মদ নাছির উদ্দিনকে ১৩ বছর ও তার ছেলে ব্যারিস্টার মীর মোহাম্মদ হেলাল উদ্দিনকে দেওয়া নিম্ন আদালতের ৩ বছরের সাজা বহাল রেখেছেন হাইকোর্ট। একইসঙ্গে রায়ের অনুলিপি বিচারিক আদালতে যাওয়ার তিন মাসের মধ্যে তাদেরকে আত্মসমর্পণের নির্দেশ দিয়েছেন আদালত। সুপ্রিম..."/>
  </head>
  <body>
    <article>
      <h1>মীর নাছির ও মীর হেলালের রায় বহাল, আত্মসমর্পণের নির্দেশ</h1>
      <address><time datetime="2019-11-19T12:26:00+00:00">19 Nov 2019, 12:26</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/19/318d3b37da01d5ca07c90cf1d4b07015-5dd3e04cb91c7.jpg"/>
        <figcaption>মীর নাছির ও মীর হেলাল</figcaption>
      </figure>
      <p>দুর্নীতির মামলায় বিএনপি নেতা মীর মোহাম্মদ নাছির উদ্দিনকে ১৩ বছর ও তার ছেলে ব্যারিস্টার মীর মোহাম্মদ হেলাল উদ্দিনকে দেওয়া নিম্ন আদালতের ৩ বছরের সাজা বহাল রেখেছেন হাইকোর্ট। একইসঙ্গে রায়ের অনুলিপি বিচারিক আদালতে যাওয়ার তিন মাসের মধ্যে তাদেরকে আত্মসমর্পণের নির্দেশ দিয়েছেন আদালত।</p>
      <p>সুপ্রিম কোর্টের আপিল বিভাগের নির্দেশে মামলার পুনঃশুনানি নিয়ে মঙ্গলবার (১৯ নভেম্বর) বিচারপতি এ কে এম আব্দুল হাকিম ও বিচারপতি ফাতেমা নজীবের সমন্বয়ে গঠিত হাইকোর্ট বেঞ্চ এ রায় ঘোষণা করেন।</p>
      <p>আদালতে আসামিদের পক্ষে ছিলেন আইনজীবী মো. আসাদুজ্জামান। অন্যদিকে দুদকের পক্ষে ছিলেন আইনজীবী মো. খুরশীদ আলম খান।</p>
      <p>এরআগে, ২০০৭ সালের ৬ মার্চ অবৈধ সম্পদ অর্জন এবং সম্পদের তথ্য গোপনের অভিযোগে মীর নাছির ও তার ছেলে মীর হেলালের বিরুদ্ধে গুলশান থানায় মামলা করে দুদক।</p>
      <p>ওই মামলায় একই বছরের ৪ জুলাই মীর নাছির উদ্দিনকে ১৩ বছর এবং তার ছেলে মীর হেলালকে তিন বছরের কারাদণ্ডের রায় দেন বিশেষ জজ আদালত।</p>
      <p>রায়ের বিরুদ্ধে তারা হাইকোর্টে পৃথক দুটি আপিল দায়ের করেন। এরপর হাইকোর্ট ২০১০ সালের ১০ আগস্ট মীর নাছিরের এবং একই বছরের ২ আগস্ট মীর হেলালের সাজা বাতিল করে রায় দেন। তবে হাইকোর্টের ওই রায় বাতিল চেয়ে আপিল করে দুদক। ২০১৪ সালের ৪ জুলাই দুদকের আবেদন মঞ্জুর করে রায় দেন আপিল বিভাগ।</p>
      <p>রায়ে মীর মোহাম্মদ নাছির উদ্দিন ও তার ছেলে ব্যারিস্টার মীর মোহাম্মদ হেলাল উদ্দিনকে দুর্নীতি মামলায় খালাস দিয়ে হাইকোর্টের দেওয়া রায় বাতিল করা হয়। একইসঙ্গে নিম্ন আদালতের রায়ের বিরুদ্ধে এ মামলায় আসামিদের করা আপিল আবেদন পুনরায় শুনানি (রিমান্ড) নিতে হাইকোর্টকে নির্দেশ দেওয়া হয়। সে অনুসারে হাইকোর্টে পুনরায় মামলার আপিল শুনানি শুরু হয়। শুনানি শেষে নির্ধারিত দিনে রায় দেন হাইকোর্ট।</p>
      <p> </p>
      <footer>/বিআই/টিটি/</footer>
    </article>
  </body>
</html>