<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76748-V-Perinbabe-2-sa-Lukas-Frlajs-vydava-na-dobrodruzstvo-Juraj-Jakubisko-laka-na-pokracovanie-znamej-rozpravky"/>
    <meta property="og:site_name" content="REFRESHER"/>
    <meta property="article:published_time" content="2019-11-19T12:25:00+00:00"/>
    <meta property="og:title" content="V Perinbabe 2 sa Lukáš Frlajs vydáva na dobrodružstvo. Juraj Jakubisko láka na pokračovanie známej rozprávky"/>
    <meta property="og:description" content="Bude stáť druhá časť Perinbaby za to?"/>
  </head>
  <body>
    <article>
      <h1>V Perinbabe 2 sa Lukáš Frlajs vydáva na dobrodružstvo. Juraj Jakubisko láka na pokračovanie známej rozprávky</h1>
      <address><time datetime="2019-11-19T12:25:00+00:00">19 Nov 2019, 12:25</time> by <a rel="author">Jakub Paulík</a></address>
      <p>
        <b>Bude stáť druhá časť Perinbaby za to?</b>
      </p>
      <p>Zabudni na starých hrdinov Alžbetku a Jakuba. Do sveta sa tentokrát za hľadaním lásky vydáva ich syn Lukáš, ktorého stvárnil youtuber a herec <b>Lukáš Frlajs</b>. Okrem kladnej postavy Perinbaby sa v príbehu rozprávky opäť objaví aj zákerná Zubatá. Tá by mala podľa <a href="https://refresher.sk/76079-V-ukazke-z-Perinbaby-2-vidime-Lukasa-Frlajsa-ako-syna-Alzbetky-a-zakernu-Zubatu"><b>predošlej ukážky</b></a> zo snímky pripraviť o život Lukášovu starnúcu matku Alžbetku.</p>
      <p>V novom traileri sa pozrieme na mladého Lukáša, ktorý sa spoločne so svojím psom vydáva hľadať lásku na celý život. Počas toho sa dostane na rôzne magické miesta a dozvie sa taktiež o<b> tragédii istého kráľovstva postihnutého skazou</b>. Ukážka ďalej naznačuje, že sa Lukáš bude musieť rozhodovať medzi bohatstvom a láskou, takže nás vo filme zrejme čaká aj morálne ponaučenie, ktoré je pre rozprávky typické.</p>
      <figure>
        <iframe src="https://www.youtube.com/embed/Mj1RRsKMi9k" width="700" height="370" data-service="Youtube" scrolling="no"/>
      </figure>
      <p>Vo filme si okrem Lukáša Frlajsa zahrajú herci, ako <i>Daniel Nekonečný, Petra Vančíková, Ľudmila Swanová, Ľubomír Paulovič, Ivan Romančík starší, René Štúr</i> či <i>Sabina Skalická</i>, ktorá zosobňuje rolu Zubatej. Druhú Perinbabu tak ako v prípade jednotky režíruje slávny <b>Juraj Jakubisko</b>.</p>
      <p>Hudobnú stránku Perinbaby vytvorili <b>Ondřej Soukup</b> (Tmavomodrý svět, Vratné lahve) a <b>Jan Jirásek</b> (Kytice, Vrásky z lásky). Slovenská premiéra snímky<b> Perinbaba a Dva svety</b> je plánovaná na<b> 5. marca 2020</b>. V Česku ju však budú môcť diváci vidieť už od 20. februára (únor) toho istého roku. Viac sa o filme dočítaš <a href="https://refresher.sk/tag/perinbaba"><b>v tomto vlákne</b></a>.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/40958-Juraj-Jakubisko-zacina-nakrucat-pokracovanie-Perinbaby-Legendarne-postavy-privedie-na-platno-vdaka-pocitacovym-efektom"/>
        <a href="https://refresher.sk/54124-Perinbaba-Popoluska-ci-Princezna-so-zlatou-hviezdou-15-najlepsich-ceskych-a-slovenskych-rozpravok-ake-nam-mozu-zavidiet-aj-v-zahranici"/>
        <a href="https://refresher.sk/74074-Sverakovci-zavsia-stvordielnu-sagu-okolo-Obecnej-skoly-uvodnym-pribehom-Po-strnisti-bos"/>
        <a href="https://refresher.sk/76079-V-ukazke-z-Perinbaby-2-vidime-Lukasa-Frlajsa-ako-syna-Alzbetky-a-zakernu-Zubatu"/>
        <a href="https://refresher.sk/76599-Alicia-Vikander-Prvu-sexualnu-scenu-som-natocila-ako-20rocna-Vsetky-musia-vyjst-na-prvy-pokus"/>
        <a href="https://refresher.sk/76630-Spongebob-a-Patrick-stretavaju-Keanu-Reevesa-Hollywoodska-hviezda-si-v-novom-animaku-zahra-mudrca"/>
        <a href="https://refresher.sk/76629-Ryan-Reynolds-a-Michael-Bay-su-postrachom-Talianska-Pri-zabijani-v-krajine-nicia-historicke-pamiatky-a-kulturu-vsade-navokol"/>
        <a href="https://refresher.sk/76626-Ben-Affleck-prisiel-kvoli-zavislosti-od-alkoholu-o-zenu-Praca-trenera-basketbalu-mu-dava-sancu-na-novy-zaciatok"/>
      </related>
    </article>
  </body>
</html>