<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/cba-przeszukuje-urzad-miejski-w-choszcznie,135182.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T12:41:00+00:00"/>
    <meta property="og:title" content="CBA przeszukuje Urząd Miejski w Choszcznie"/>
    <meta property="og:description" content="Funkcjonariusze Delegatury Centralnego Biura Antykorupcyjnego w Szczecinie prowadzą we wtorek przeszukania m.in. w Urzędzie Miejskim w Choszcznie i w tamtejszym przedsiębiorstwie gospodarki komunalnej. Chodzi o nieprawidłowości przy budowie targowiska."/>
  </head>
  <body>
    <article>
      <h1>CBA przeszukuje Urząd Miejski w Choszcznie</h1>
      <address><time datetime="2019-11-19T12:41:00+00:00">19 Nov 2019, 12:41</time> by <a rel="author">PAP/KM  </a></address>
      <h4>Funkcjonariusze Delegatury Centralnego Biura Antykorupcyjnego w Szczecinie prowadzą we wtorek przeszukania m.in. w Urzędzie Miejskim w Choszcznie i w tamtejszym przedsiębiorstwie gospodarki komunalnej. Chodzi o nieprawidłowości przy budowie targowiska.</h4>
      <hr/>
      <p>Funkcjonariusze szczecińskiego CBA dokonują we wtorek szeregu przeszukań - poinformowały służby prasowe CBA. Czynności prowadzone są w dziesięciu lokalizacjach, m.in. w Urzędzie Miejskim w Choszcznie, Miejskim Przedsiębiorstwie Gospodarki Komunalnej w Choszcznie, siedzibach podmiotów gospodarczych i miejscach zamieszkania prywatnych osób.</p>
      <figure>
        <iframe data-src="https://twitter.com/CBAgovPL/status/1196726865840549888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Przeszukania realizowane są w oparciu o postanowienia wydane przez Prokuraturę Regionalną w Szczecinie. Funkcjonariusze zabezpieczają m.in. dokumentację i sprzęt elektroniczny w związku z prowadzonym postępowaniem przygotowawczym ws. przekroczenia uprawnień przez funkcjonariuszy publicznych.</p>
      <p>- Postępowanie wszczęto ws. przekroczenia uprawnień przez funkcjonariusza publicznego poprzez ujawnienie istotnych informacji dotyczących warunków przetargu na budowę targowiska miejskiego w Choszcznie - powiedział rzecznik prasowy Prokuratury Regionalnej w Szczecinie prokurator Marcin Lorenc.</p>
      <p>Jak kontynuował, funkcjonariusz publiczny wszedł w porozumienie z innymi osobami i działał na szkodę gminy od lutego 2018 r. do kwietnia 2018 r. w Choszcznie. Celem było osiągnięcie korzyści majątkowej przez inną osobę poprzez wprowadzenie w błąd rady miasta, co do konieczności sporządzenia i pokrycia przez gminę kosztów badań geotechnicznych gruntu, na którym wykonywana była przebudowa targowiska miejskiego w Choszcznie.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>