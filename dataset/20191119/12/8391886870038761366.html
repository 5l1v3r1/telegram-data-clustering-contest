<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/genc-sokak-hayvanlari-bize-emanet-h374800.html"/>
    <meta property="og:site_name" content="HABER 61"/>
    <meta property="article:published_time" content="2019-11-19T12:11:55+00:00"/>
    <meta property="og:title" content="Genç: Sokak hayvanları bize emanet"/>
    <meta property="og:description" content="Ortahisar &quot;Sevgi Aşısı Projesi&quot; aralıksız devam ettiriliyor!"/>
  </head>
  <body>
    <article>
      <h1>Genç: Sokak hayvanları bize emanet</h1>
      <h2>Ortahisar "Sevgi Aşısı Projesi" aralıksız devam ettiriliyor!</h2>
      <address>
        <time datetime="2019-11-19T12:11:55+00:00">19 Nov 2019, 12:11</time>
      </address>
      <p><a href="https://www.haber61.net/haberleri/ortahisar">Ortahisar</a> Belediyesi sokak hayvanları için boş alanlara kulübeler yerleştirmeye devam ediyor. Trabzon Hayvanları Koruma ve Yaşatma Derneği(TRAHAYKO) ile ortaklaşa yürütülen proje kapsamında mahallelerin uygun alanlarına köpek ve kedi kulübelerinin montajı yapıldı. Ortahisar Belediyesi bugüne kadar sokak hayvanlarının barınması için okul ve çeşitli kamu kurumlarının bahçelerine 20 adet kedi ile 40 adet köpek kulübesinin montajını gerçekleştirdi. Diğer yandan ilçenin farklı mahallelerine 50 adet köpek ile 40 adet kedi evinin montajı yapıldı. "Ortahisar Sevgi Aşısı Projesi" kapsamında okullara ve çeşitli kamu kurumlarına yerleştirilen kulübeler sayesinde öğrencilerde ve vatandaşlarda hayvanlarla ilgili farkındalık oluşturuluyor, hem de insanlara hayvan sevgisi aşılanıyor.</p>
      <p>Son yıllarda sokak hayvanlarına yönelik zehirlenme ve işkence içerikli olayların yaşandığını belirten Ortahisar Belediye Başkanı Ahmet Metin Genç, hiçbir suretle bunun tasvip edilemeyeceğini söyledi.</p>
      <p>
        <b>"SOKAKLARIMIZ ONLARLA DAHA GÜZEL"</b>
      </p>
      <p>Yerleştirilen kulübelerin hayvanları soğuk, sıcak ve yağmur gibi iklim şartlarından koruyacak şekilde dizayn edildiğini dile getiren Başkan Genç, "Sokak hayvanları bizim bir gerçeğimiz... Sokaklarımız onlarla daha güzel... Onların da bizim gibi canları var. Tıpkı bizim gibi sevgiye, beslenmeye ve barınmaya ihtiyaçları var. Bu anlamda onlar bize emanet. Sokak hayvanlarının bakım ve beslenmelerini sağlamak, hastalıklarını tedavi etmek bizim görevimiz. Dinimizin ve medeniyetimizin de bize yüklediği bir görev... Veteriner İşleri Müdürlüğümüz sokak hayvanlarının beslenmesi, barınması ve tedavisi için gerekli bütün işlemleri dikkatli bir şekilde yürütüyor. Bu konuyla ilgili belediyemize yapılan ihbar ve çağrılara süratle cevap veriyoruz. Sokaklara yerleştirdiğimiz yemlik ve suluklarla beslenmelerini, kulübeler ile de barınmalarını temin ediyoruz. Tabi bunların yanında vatandaşlarımız için tehlike oluşturan, saldırgan yapıya sahip ya da hasta olan sokak köpeklerinin toplanması için de gelen ihbarları değerlendiriyoruz. Bu nitelikteki köpekleri toplayarak, rehabilitasyonlarını sağlamak için Büyükşehir Belediyemiz tarafından hizmete açılan hayvan barınağına gönderiyoruz. Diğer yandan sokak hayvanlarının kısırlaştırılması ve hastalıklara karşı aşılanması çalışmalarını da düzenli olarak yürütüyoruz." diye konuştu.</p>
      <figure>
        <img src="https://resim.haber61.net/upload/2019/11/19/1_10.jpeg"/>
      </figure>
    </article>
  </body>
</html>