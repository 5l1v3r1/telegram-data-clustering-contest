<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622319/%D8%B6%D8%B1%D8%B1-%D9%85%DB%8C%D9%84%DB%8C%D8%A7%D8%B1%D8%AF-%DB%8C%D9%88%D8%B1%D9%88%DB%8C%DB%8C-%D8%B3%DB%8C%D9%84-%D8%A8%D9%87-%D9%88%D9%86%DB%8C%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:53:00+00:00"/>
    <meta property="og:title" content="ضرر میلیارد یورویی سیل به ونیز"/>
    <meta property="og:description" content="شهردار ونیز از خسارت حداقل یک میلیارد یورویی به این شهر تاریخی در پی بالاآمدن سطح آب و سیل خبر داد."/>
  </head>
  <body>
    <article>
      <h1>ضرر میلیارد یورویی سیل به ونیز</h1>
      <address>
        <time datetime="2019-11-19T12:53:00+00:00">19 Nov 2019, 12:53</time>
      </address>
      <p>
        <i>شهردار ونیز از خسارت حداقل یک میلیارد یورویی به این شهر تاریخی در پی بالاآمدن سطح آب و سیل خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«لوئیجی بروگنارو»، شهردار ونیز، میزان خسارت واردشده بر اثر وقوع سیل بی‌سابقه در این شهر را حداقل یک میلیارد یورو در یک هفته اخیر برآورد کرد و گفت دولت ایتالیا تاکنون ۲۲ میلیون یورو برای رسیدگی به این خسارت اختصاص داده است.</p>
      <p>ساکنان ونیز که خانه‌های‌شان در پی وقوع سیل دچار آسیب شده بلافاصله کمک هزینه پنج‌هزار یورویی از دولت دریافت کرده‌اند و رستوران‌داران و مغازه‌دارها نیز می‌توانند تا حداکثر ۲۰ هزار یورو کمک دولتی دریافت کنند.</p>
      <p>شهردار ونیز از افتتاح یک حساب بانکی نیز خبر داد تا ایتالیایی‌ها و همه مردم جهان بتوانند از طریق آن کمک‌های مالی خود را برای مرمت شهر تاریخی ونیز ارائه دهند. او شهر ونیز را میراثی برای همه و منحصر به‌فرد توصیف کرد که با کمک مردم بار دیگر خواهد درخشید.</p>
      <p>ونیز که از سال ۱۹۸۷ میلادی در فهرست میراث جهانی یونسکو به ثبت رسیده، به عنوان یکی از مهم‌ترین شهرهای توریستی جهان در پی شدیدترین سیل در ۵۰ سال اخیر حالا با زیر آب رفتن مهم‌ترین آثار تاریخی و هنری خود مواجه شده است. این شهر از هفته گذشته تاکنون سه بار با بالاآمدن سطح آب روبه‌رو شده و سطح مد آب در بالاترین حالت به بیش از ۱۹۴ سانتی‌متر رسیده و موجب تعطیلی قلب تاریخی و گردشگری شهر از جمله میدان معروف سن‌مارکو شده است.</p>
      <p>کمیته میراث جهانی یونسکو نیز با اشاره به پدیده‌هایی همچون حضور بیش از گردشگران (اُورتوریسم)، حضور مستمر قایق‌های تفریحی و همچنین تاثیرات منفی ساخت و سازهای جدید و آسیب‌پذیری در مقابل تغییرات آب و هوایی که شهر ونیز را تهدید می‌کند اعلام کرد این نهاد همکاری نزدیکی با کشور ایتالیا درباره خطرات و تهدیدهای سیل اخیر دارد و قرار است در اوایل سال ۲۰۲۰، گروهی از سوی کمیته میراث جهانی برای بررسی ابعاد خسارت‌های واردشده به ونیز به ایتالیا سفر کنند و در این میان از هیچ کمکی دریغ نخواهد شد.</p>
    </article>
  </body>
</html>