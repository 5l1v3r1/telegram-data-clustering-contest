<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/szornyu-fejlemeny-a-halalkamion-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-19T12:46:00+00:00"/>
    <meta property="og:title" content="Szörnyű fejlemény a halálkamion ügyében"/>
    <meta property="og:description" content="A gyászoló családoknak kell fedezniük az Angliában, egy bolgár rendszámú kamion hűtőkonténerében talált holttestek hazaszállításának költségeit - közölte Bui Huy Cuong, Ha Tinh vietnami tartomány egyik körzeti elöljárója."/>
  </head>
  <body>
    <article>
      <h1>Szörnyű fejlemény a halálkamion ügyében</h1>
      <address><time datetime="2019-11-19T12:46:00+00:00">19 Nov 2019, 12:46</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/04/ujabb-letartoztatasok-az-angliai-halalkamion-ugyeben"/>
        <a href="https://infostart.hu/kulfold/2019/11/01/ujabb-harman-orizetben-a-bolgar-halalkamion-ugyeben"/>
        <a href="https://infostart.hu/kulfold/2019/10/28/globalis-embercsempesz-halozat-tagja-a-halalkamion-soforje"/>
        <a href="https://infostart.hu/kulfold/2019/10/28/bitang-nehez-lesz-kideriteni-valojaban-kik-haltak-meg-a-bolgar-halalkamionban"/>
      </related>
      <h3>A gyászoló családoknak kell fedezniük az Angliában, egy bolgár rendszámú kamion hűtőkonténerében talált holttestek hazaszállításának költségeit - közölte Bui Huy Cuong, Ha Tinh vietnami tartomány egyik körzeti elöljárója.</h3>
      <p>A bolgár kamionban talált 39 áldozat közül tízen ebből a tartományból valók.</p>
      <p>A múlt héten olyan hírek láttak napvilágot, hogy a holttestek hazaszállítása azért késik, mert zavar támadt akörül, hogy a brit vagy a vietnami kormánynak vagy pedig hozzátartozóknak kell kifizetniük a holttestek, illetve hamvak hazaszállítási költségeit.</p>
      <p>Bui Huy Cuong leszögezte, hogy</p>
      <blockquote>a tartományi kormány döntése egyértelmű, ez a hozzátartozókra hárul, a vietnami hatóságok csupán a reptértől a lakóhelyig tartó út költségeihez nyújthatnak támogatást.</blockquote>
      <p><a href="https://infostart.hu/kulfold/2019/10/23/uj-reszletek-az-angliai-horrorkamionrol">A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében.</a> A hűtőkonténer nem sokkal korábban érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A kamionszerelvény Scania típusú, Bulgáriában bejegyzett nyerges vontatója Írországból kelt át komppal Angliába, és röviddel a holttestek megtalálása előtt vette fel a pótkocsit Purfleet kikötőjében.</p>
      <p>A kamion sofőrje, a 25 éves, északír Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén vádat emeltek. Robinson november 25-én áll a londoni központi büntetőbíróság elé.</p>
      <p>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</p>
      <p>
        <i>Nyitókép: MTI/AP/Alastair Grant</i>
      </p>
    </article>
  </body>
</html>