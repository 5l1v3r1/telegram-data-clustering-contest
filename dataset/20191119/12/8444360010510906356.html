<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/eksarxeia-anavoli-sti-diki-ton-5-syllifthenton-stin-taratsa-polykatoikias/2918935/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T12:46:10+00:00"/>
    <meta property="og:title" content="Εξάρχεια: Αναβολή στη δίκη των 5 συλληφθέντων στην ταράτσα πολυκατοικίας"/>
    <meta property="og:description" content="Για τις 2 Δεκεμβρίου 2019 αναβλήθηκε η δίκη των πέντε κατηγορουμένων που συνελήφθησαν το βράδυ της Κυριακής (17.11.2019) στην ταράτσα της πολυκατοικίας της οδού Σπύρου Τρικούπη στα Εξάρχεια."/>
  </head>
  <body>
    <article>
      <h1>Εξάρχεια: Αναβολή στη δίκη των 5 συλληφθέντων στην ταράτσα πολυκατοικίας</h1>
      <h2>Για τις 2 Δεκεμβρίου 2019 αναβλήθηκε η δίκη των πέντε κατηγορουμένων που συνελήφθησαν το βράδυ της Κυριακής (17.11.2019) στην ταράτσα της πολυκατοικίας της οδού Σπύρου Τρικούπη στα Εξάρχεια.</h2>
      <address><time datetime="2019-11-19T12:46:10+00:00">19 Nov 2019, 12:46</time> by <a rel="author">Newsit Newsroom</a></address>
      <p>Η δίκη αναβλήθηκε προκειμένου να κληθούν οι μάρτυρες – αστυνομικοί που πραγματοποίησαν τις συλλήψεις των πέντε στα<b> Εξάρχεια</b>, ενώ και οι δικηγόροι υπεράσπισης ανέφεραν στο δικαστήριο πως δεν είχαν λάβει τη δικογραφία.</p>
      <p>Περίπου 30 άτομα βρίσκονταν στα δικαστήρια της πρώην σχολής Ευελπίδων προς υποστήριξη των κατηγορουμένων.</p>
      <h3>Εξάρχεια: Επιχείρηση σε πολυκατοικία στη Στουρνάρη</h3>
      <p>Υπενθυμίζεται ότι λίγο μετά τις 06:30 το πρωί της Δευτέρας (18.11.2019) δυνάμεις των ΕΚΑΜ, ΜΑΤ, της ΟΠΚΕ και της αντιτρομοκρατικής βρέθηκαν στα Εξάρχεια για έρευνα σε πολυκατοικία στην οδό Στουρνάρη.</p>
      <p>Οι έρευνες των αστυνομικών δυνάμεων έγιναν παρουσία εισαγγελέα, σε κτίριο επί της οδού Στουρνάρη στον αριθμό 4, όπου την Κυριακή (17.11.2019) είχαν γίνει δύο συλλήψεις και είχαν βρεθεί πολεμοφόδια στην ταράτσα, με τους συλληφθέντες να έχουν μολότοφ, πέτρες κι άλλα αντικείμενα στην κατοχή τους.</p>
      <related>
        <a href="https://www.newsit.gr/ellada/epeisodia-polytexneio-me-xtypousan-me-ta-gklomp-sokarei-i-martyria-20xronis-video/2917715/"/>
      </related>
      <p>Οι έρευνες, σύμφωνα με τον ΣΚΑΙ, έγιναν για να βρεθεί αν υπάρχει κι άλλος χώρος όπου υπάρχουν “πολεμοφόδια”. Στο πλαίσιο της επιχείρησης, οι αστυνομικοί μπήκαν σε όλα τα διαμερίσματα της πολυκατοικίας, ενώ οι δρόμοι γύρω από την πλατεία Εξαρχείων είχαν αποκλειστεί.</p>
      <h3>Συλλήψεις και προσαγωγές στα Εξάρχεια</h3>
      <p>Τα όσα έγιναν το βράδυ της Κυριακής (17.11.2019) στα Εξάρχεια, λίγες ώρες μετά τη μεγαλειώδη πορεία για την 46<sup>η</sup> επέτειο του Πολυτεχνείου, όπου αστυνομικοί έκαναν <b>αψυχολόγητο “ντου”</b> και <b><i>χτύπησαν πολίτες</i></b>, ανάμεσά τους και τον<b> ρεπόρτερ του newsit.gr, Μάριο Αραβαντινό</b> που απλά έκανε τη δουλειά του, έχουν προκαλέσει αντιδράσεις.</p>
      <related>
        <a href="https://www.newsit.gr/ellada/epeisodia-polytexneio-epithesi-ton-mat-se-reporter-tou-newsit-gr-video/2917706/"/>
      </related>
      <p>Κατά τη διάρκεια των όσων έγιναν, η αστυνομία έκανε 33 συλλήψεις, ενώ 14 άνθρωποι προσήχθησαν στη ΓΑΔΑ.</p>
      <p>Όσον αφορά τις συλλήψεις, οι 6 έγιναν σε δώμα κτιρίου στην οδό Σπύρου Τρικούπη στα Εξάρχεια, όπου βρέθηκαν και κατασχέθηκαν μολότοφ, αντιασφυξιογόνες μάσκες, γάντια, πέτρες και άλλα αντικείμενα, οι 2 στην οδό Στουρνάρη και οι 20 στην πλατεία Εξαρχείων.</p>
      <p>Όπως σημειώνει ακόμη το Αρχηγείο της ΕΛ.ΑΣ, “οι προγραμματισμένες εκδηλώσεις για την επέτειο του Πολυτεχνείου σε διάφορες περιοχές της χώρας εξελίχθηκαν στο σύνολό τους ομαλά χωρίς να καταγραφούν ιδιαίτερα προβλήματα, ενώ οι αστυνομικές Αρχές έλαβαν όλα τα ενδεικνυόμενα μέτρα για τη διαφύλαξη και την προστασία των εκδηλώσεων“.</p>
      <p>Παράλληλα, σε άλλες πόλεις προσήχθησαν συνολικά 31 άτομα για συμμετοχή σε επεισόδια: 14 στη Θεσσαλονίκη, 10 στην Πάτρα και 7 στο Ηράκλειο Κρήτης.</p>
    </article>
  </body>
</html>