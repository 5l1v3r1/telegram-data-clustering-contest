<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184379/%E0%A6%AC%E0%A7%81%E0%A6%A7%E0%A6%AC%E0%A6%BE%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A6%BF%E0%A6%B7%E0%A7%8D%E0%A6%9F%E0%A6%95%E0%A6%BE%E0%A6%B2%E0%A7%87%E0%A6%B0-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%AA%E0%A6%A3%E0%A7%8D%E0%A6%AF%E0%A6%AC%E0%A6%BE%E0%A6%B9%E0%A7%80-%E0%A6%AF%E0%A6%BE%E0%A6%A8%E0%A7%87%E0%A6%B0"/>
    <meta property="og:site_name" content="somoynews.tv"/>
    <meta property="article:published_time" content="2019-11-19T12:33:00+00:00"/>
    <meta property="og:title" content="বুধবার থেকে অনির্দিষ্টকালের ধর্মঘট পণ্যবাহী যানের"/>
    <meta property="og:description" content="আগামীকাল বুধবার সকাল ৬টা থেকে অনির্দিষ্টকালের জন্য ট্রাক, কাভার্ডভ্যানসহ"/>
  </head>
  <body>
    <article>
      <h1>বুধবার থেকে অনির্দিষ্টকালের ধর্মঘট পণ্যবাহী যানের</h1>
      <address><time datetime="2019-11-19T12:33:00+00:00">19 Nov 2019, 12:33</time> by <a rel="author">সময় সংবাদ</a></address>
      <p><b>আগামীকাল বুধবার সকাল ৬টা থেকে অনির্দিষ্টকালের জন্য ট্রাক, কাভার্ডভ্যানসহ পণ্যবাহী যানবাহন ধর্মঘটের ডাক দিয়েছে বাংলাদেশ ট্রাক-কাভার্ডভ্যান মালিক সমিতি।</b><br/><br/>মঙ্গলবার (১৯ নভেম্বর) বেলা সাড়ে ১১টায় রাজধানীর তেজগাঁও ট্রাক টার্মিনালে এক সংবাদ সম্মেলনে এ ধর্মঘটের ডাক দেয়া হয়।<br/><br/>সমিতির নেতা হাজী মো. তোফাজ্জেল হোসেন জানান, নতুন সড়ক পরিবহন আইন স্থগিতসহ ৯ দফা দাবিতে তাদের এ কর্মসূচি। দাবি না মানা পর্যন্ত এ ধর্মঘট চলবে।<br/><br/>গত ১ নভেম্বর থেকে নতুন সড়ক পরিবহন আইন কার্যকরের ঘোষণা দিয়ে প্রজ্ঞাপন জারি করা হয়। ১৭ দিন প্রচার প্রচারণার পর সোমবার থেকে আইনটি প্রয়োগ শুরু করে পরিবহন নিয়ন্ত্রণ সংস্থা (বিআরটিএ)। এদিন রাজধানীতে আইন ভঙ্গকারীদের বিরুদ্ধে অভিযান চালিয়ে ৮৮টি মামলা করেন ভ্রাম্যমাণ আদালত। এ আইন সংশোধের দাবিতে দেশের বিভিন্ন জেলায় আন্দোলন করছেন পরিবহন শ্রমিকরা।<br/><br/>সড়ক পরিবহন আইন বাস্তবায়নেরে আজ তৃতীয় দিনেও রাজধানীর সড়কে তেমন কোনো পরিবর্তন চোখে পড়েনি। তবে গণপরিবহনের সংখ্যা তুলনামূলকভাবে কম মনে হয়েছে।<br/><br/>যত্রতত্র যাত্রী ওঠানামার পাশাপাশি যেখানে সেখানে রাস্তা পারাপার চলছেই। অপরদিকে নতুন আইনে মামলা করার জন্য প্রয়োজনীয় স্লিপ এখনও পৌঁছায়নি পুলিশের হাতে। মামলা না করে কোথাও কোথাও গাড়ি চালক ও পথচারীদের সাবধান করতে দেখা গেছে। বিভিন্ন জায়গায় ফুট ওভারব্রিজ বা জেব্রা ক্রসিং না থাকায় বাধ্য হয়ে ঝুঁকি নিয়েই রাস্তা পার হচ্ছেন পথচারীরা।</p>
    </article>
  </body>
</html>