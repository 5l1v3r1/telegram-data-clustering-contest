<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818492/%D9%84%D8%A7%DB%8C%D8%AD%D9%87-%D8%AF%D8%B1%D8%A2%D9%85%D8%AF-%D9%BE%D8%A7%DB%8C%D8%AF%D8%A7%D8%B1-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7-%D8%A7%D9%88%D9%84%DB%8C%D9%86-%DA%AF%D8%A7%D9%85-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B4%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:36:20+00:00"/>
    <meta property="og:title" content="لایحه «درآمد پایدار شهرداری‌ها» اولین گام برای جلوگیری از شهر فروشی است"/>
    <meta property="og:description" content="شهردار تهران با اشاره به اینکه تصویب لایحه «درآمد پایدار شهرداری ها» نقطه عطفی برای دولت و مجلس است، گفت: تصویب این لایحه اولین گامی است که شهرداری‌ها املاک خود را نفروشند و در شهرها به کیفیت فکر کنند."/>
  </head>
  <body>
    <article>
      <h1>لایحه «درآمد پایدار شهرداری‌ها» اولین گام برای جلوگیری از شهر فروشی است</h1>
      <address>
        <time datetime="2019-11-19T12:36:20+00:00">19 Nov 2019, 12:36</time>
      </address>
      <p>شهردار تهران با اشاره به اینکه تصویب لایحه «درآمد پایدار شهرداری ها» نقطه عطفی برای دولت و مجلس است، گفت: تصویب این لایحه اولین گامی است که شهرداری‌ها املاک خود را نفروشند و در شهرها به کیفیت فکر کنند.</p>
      <p><b>به گزارش ایسنا،‌</b> پیروز حناچی در حاشیه نشست کمیسیون عمران مجلس شورای اسلامی درباره لایحه «درآمد پایدار شهرداری ها» که روز گذشته مواد یک تا چهار آن در صحن مجلس شورای اسلامی تصویب شد، گفت: تصویب این لایحه یکی از زیربنایی ترین اقداماتی است که می توان برای شهرداری‌های کشور انجام داد. تصویب این لایحه اولین قدمی است که شهرداری ها املاک خود را نفروشند و در شهرها به کیفیت فکر کنند. </p>
      <p>وی با اشاره به اینکه اگر این لایحه تصویب شود نقطه عطفی برای دولت و مجلس است، افزود: در تمام دنیا برخی از قدرت های متمرکز از دولت ها به شوراها و شهردارها واگذار می شود. </p>
      <p>شهردار تهران با بیان اینکه لایحه «درآمد پایدار شهرداری ها» از دوره اصلاحات در حال بررسی است، عنوان کرد: در طول سال های گذشته این لایحه بارها تا مرحله تصویب پیش رفته اما به تصویب نرسیده است. </p>
      <p>حناچی با اشاره به تاثیرات این لایحه بر شهرداری های کشور گفت: بررسی مجدد این لایحه در مجلس شورای اسلامی تصمیم جسورانه ای است که نتیجه آن اختصاص بخشی از مالیات  به شوراها و شهرداری های کشور است. </p>
      <p>وی ادامه داد: همچنین به شوراها و شهرداری ها اجازه داده می شود در چارچوب هایی که حاکمیت تعیین می کند خدماتی ارائه و برای این خدمات عوارض دریافت کنند. این اختیار باعث می شود شهرداری ها بتوانند شهرها را سالم اداره کنند و ارزش ها، املاک و دارایی شهرها را نفروشند. </p>
      <p>بنا براعلام شهرنوشت، شهردار تهران با اشاره به دو لایحه «مالیات بر ارزش افزوده» و «درآمد پایدار شهرداری ها» گفت: این دو لایحه مکمل یکدیگر هستند. بندهایی که در این لایحه تصویب می شود، باید در آن لایحه هم اصلاح و هر دو یکسان شوند. </p>
      <p>انتهای پیام</p>
    </article>
  </body>
</html>