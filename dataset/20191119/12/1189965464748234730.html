<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259807/i-toyrkia-dietakse-ti-syllipsi-133-stratiotikon-gia-diasyndeseis-me-to-diktyo-toy-gkioylen"/>
    <meta property="og:site_name" content="LiFO"/>
    <meta property="article:published_time" content="2019-11-19T12:04:00+00:00"/>
    <meta property="og:title" content="Η Τουρκία διέταξε τη σύλληψη 133 στρατιωτικών για διασυνδέσεις με το δίκτυο του Γκιουλέν"/>
    <meta property="og:description" content="Τη σύλληψη στρατιωτικών που φέρεται να συνδέονται με το δίκτυο Γκιουλέν διέταξε η Άγκυρα"/>
  </head>
  <body>
    <article>
      <h1>Η Τουρκία διέταξε τη σύλληψη 133 στρατιωτικών για διασυνδέσεις με το δίκτυο του Γκιουλέν</h1>
      <h2>Τη σύλληψη στρατιωτικών που φέρεται να συνδέονται με το δίκτυο Γκιουλέν διέταξε η Άγκυρα</h2>
      <address><time datetime="2019-11-19T12:04:00+00:00">19 Nov 2019, 12:04</time> by <a rel="author">NEWSROOM</a></address>
      <p>
        <b>H <a href="https://www.lifo.gr/tags/%CE%A4%CE%BF%CF%85%CF%81%CE%BA%CE%AF%CE%B1">Τουρκία </a>διέταξε τη σύλληψη 133 στρατιωτικών ως ύποπτους για διασυνδέσεις με το δίκτυο του <a href="https://www.lifo.gr/tags/%CE%94%CE%AF%CE%BA%CF%84%CF%85%CE%BF+%CE%A6%CE%B5%CF%84%CE%BF%CF%85%CE%BB%CE%AC%CF%87+%CE%93%CE%BA%CE%B9%CE%BF%CF%85%CE%BB%CE%AD%CE%BD">Φετουλάχ Γκιουλέν</a>, μετέδωσε σήμερα το κρατικό πρακτορείο ειδήσεων Anadolu.</b>
      </p>
      <p>Οι ύποπτοι καταζητούνται στο πλαίσιο μιας επιχείρησης που επικεντρώνεται στη δυτική παράκτια επαρχία της Σμύρνης, σύμφωνα με το πρακτορείο, το οποίο προσθέτει ότι 82 από αυτούς είναι εν ενεργεία στρατιωτικοί.</p>
      <p>Η Άγκυρα κατηγορεί τον αυτοεξόριστο στις ΗΠΑ ιμάμη ότι ενορχήστρωσε το αποτυχημένο πραξικόπημα της 15ης Ιουλίου του 2016, κατηγορία την οποία ο ίδιος αρνείται. Στα τρία χρόνια μετά την απόπειρα πραξικοπήματος, περισσότεροι από 77.000 άνθρωποι έχουν προφυλακιστεί εν αναμονή της δίκης τους και σχεδόν 150.000 δημόσιοι υπάλληλοι, προσωπικό του στρατού και άλλοι έχουν αποπεμφθεί ή τεθεί σε διαθεσιμότητα. Εκτεταμένες συλλήψεις πραγματοποιούνται συστηματικά.</p>
      <p>Οι δυτικοί σύμμαχοι της Τουρκίας και οργανώσεις για τα ανθρώπινα δικαιώματα έχουν ασκήσει κριτική εις βάρος της επιχείρησης λέγοντας ότι ο πρόεδρος Ταγίπ Ερντογάν χρησιμοποιεί το αποτυχημένο πραξικόπημα ως πρόσχημα για να καταστείλει τους διαφωνούντες.</p>
      <p>Η Άγκυρα από την πλευρά της υποστηρίζει ότι τα μέτρα είναι απαραίτητα για την αντιμετώπιση της απειλής ασφαλείας που αντιμετωπίζει η Τουρκία και έχει δεσμευτεί να εξαρθρώσει το δίκτυο του Γκιουλέν.</p>
      <p>Με πληροφορίες από ΑΠΕ-ΜΠΕ / Reuters</p>
    </article>
  </body>
</html>