<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/iz-zapora-izpusceni-marocan-naj-bi-v-ljubljani-pos"/>
    <meta property="og:site_name" content="Primorske novice"/>
    <meta property="article:published_time" content="2019-11-19T12:35:17+00:00"/>
    <meta property="og:title" content="Iz zapora izpuščeni Maročan naj bi v Ljubljani posilil študentki"/>
    <meta property="og:description" content="Policisti so konec oktobra pred preiskovalnega sodnika privedli 38-letnega Maročana, ki je osumljen, da je v Ljubljani izvršil dve kaznivi dejanji zoper spolno nedotakljivost. Sodnik je zanj odredil pripor, danes poroča Dnevnik. Po poročanju časnika je Maročan zagrešil dve posilstvi, žrtvi pa sta bili študentki."/>
  </head>
  <body>
    <article>
      <h1>Iz zapora izpuščeni Maročan naj bi v Ljubljani posilil študentki</h1>
      <address><time datetime="2019-11-19T12:35:17+00:00">19 Nov 2019, 12:35</time> by <a rel="author">STA</a></address>
      <p>
        <b>Policisti so konec oktobra pred preiskovalnega sodnika privedli 38-letnega Maročana, ki je osumljen, da je v Ljubljani izvršil dve kaznivi dejanji zoper spolno nedotakljivost. Sodnik je zanj odredil pripor, danes poroča Dnevnik. Po poročanju časnika je Maročan zagrešil dve posilstvi, žrtvi pa sta bili študentki.</b>
      </p>
      <figure>
        <img src="https://static.primorske.si/foto/highres/razno/720353_265-tednik.jpg"/>
        <figcaption>Fotografija je simbolična. </figcaption>
      </figure>
      <p><b>LJUBLJANA</b> &gt; Na Policijski upravi Ljubljana so za časnik potrdili, da je Maročan osumljen dveh kaznivih dejanje zoper spolno nedotakljivost. Eno je bilo po navedbah policije storjeno v stanovanju za Bežigradom, drugo pa v centru Ljubljane. V drugem primeru so ga policisti na podlagi pridobljenega opisa prijeli takoj po dejanju in mu odvzeli prostost, so za časnik pojasnili na policiji. Policisti so po preiskavi na podlagi zbranih obvestil in forenzičnih dokazov osumljenca privedli pred preiskovalnega sodnika, ki je zanj odredil pripor.</p>
      <p>38-letnika so po navedbah policije v Sloveniji že obravnavali zaradi kaznivega dejanja zoper premoženje z elementi nasilja, za kar je konec septembra prestal dve leti zapora. Po neuradnih informacijah časnika je šlo za rop, ki naj bi ga zagrešil junija 2016. V Sloveniji naj bi pred leti po neuradnih informacijah Dnevnika zaprosil tudi za mednarodno zaščito, a so ga zavrnili. Ko je bil obsojen, bi mu lahko odredili tudi stransko kazen izgona iz države, a se to iz neznanega razloga ni zgodilo, piše časnik.</p>
    </article>
  </body>
</html>