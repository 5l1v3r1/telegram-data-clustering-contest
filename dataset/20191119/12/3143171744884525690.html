<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/furci-la-minoranza-si-scioglie-torna-in-consiglio-lex-assessore-ucchino.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T12:36:43+00:00"/>
    <meta property="og:title" content="Furci. La minoranza si “scioglie”, torna in Consiglio l’ex assessore Ucchino"/>
    <meta property="og:description" content="Si sono dimessi i consiglieri Rigano, Cocuccio e Vita, ufficialmente per motivi personali. Ecco chi subentra"/>
  </head>
  <body>
    <article>
      <h1>Furci. La minoranza si “scioglie”, torna in Consiglio l’ex assessore Ucchino</h1>
      <address><time datetime="2019-11-19T12:36:43+00:00">19 Nov 2019, 12:36</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Si sono dimessi i consiglieri Rigano, Cocuccio e Vita, ufficialmente per motivi personali. Ecco chi subentra</i>
      </p>
      <p>FURCI SICULO – Tre dei quattro consiglieri di minoranza si sono dimessi. Francesco Rigano, candidato a sindaco dello schieramento alle amministrative di un anno e mezzo addietro, Sarah Vita e Chiaro Cocuccio hanno lasciato lo scranno consiliare, con una lettera indirizzata al Consiglio e per conoscenza al sindaco, Matteo Francilia e al segretario comunale.</p>
      <p>Motivazioni personali “non riuscendo – scrive Francesco Rigano e con lui Cocuccio e Vita – a dedicare al ruolo il tempo e la dedizione che richiederebbe”.</p>
      <p>I tre dicono di credere “fermamente nel valore e nell’importanza del ruolo di consigliere di opposizione, avendo grande rispetto verso i cittadini” che li hanno votati.</p>
      <p>Nella missiva si parla inoltre di “staffetta programmata”, per dare “spazio ai candidati non eletti”.</p>
      <p>Al posto dei dimissionari entreranno in Consiglio Agatino Pistone, Rosaria Ucchino (il primo consigliere e la seconda assessore con il sindaco Sebastiano Foti nella precedente consiliatura) e Paolo Mascena. Affiancheranno Sandro Triolo, l’unico dei quattro esponenti dell’opposizione ad essere rimasto al proprio posto.</p>
      <p>Di certo il gesto dei tre va oltre le motivazioni ufficiali contenute nella lettera. Va evidenziato che sino a questo momento il sindaco Matteo Francilia di opposizione non ne ha avuta al di là di qualche interrogazione e di una sporadica attività del gruppo di minoranza.</p>
      <p>L’ormai ex consigliere Rigano e il resto della squadra “Disegniamo il futuro” in campagna elettorale diedero battaglia a Francilia, sin dal primo giorno, con attacchi al vetriolo che caratterizzarono i comizi in piazza. La vittoria dell’attuale primo cittadino fu netta. Ci si aspettava di sicuro un Consiglio più vivace, una opposizione pungente. Ma così non è stato.</p>
      <p>L’avvocato Rigano era stato vicesindaco con il primo cittadino Parisi, assessore ed anche consigliere di minoranza. Conosce bene la macchina amministrativa ed il ruolo dell’opposizione.</p>
      <p>Inizia indubbiamente un nuovo corso. Difficile stabilirne le caratteristiche. Di certo le dimissioni di Rigano, Cocuccio e Vita sanciscono la fine di una fase politica.</p>
    </article>
  </body>
</html>