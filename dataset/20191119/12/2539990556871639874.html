<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2404868,50-lat-temu-padl-tysieczny-gol-Pelego-Bog-pilki-czy-fantasta"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T12:30:00+00:00"/>
    <meta property="og:title" content="50 lat temu padł tysięczny gol Pelego. Bóg piłki czy fantasta?"/>
    <meta property="og:description" content="19 listopada 1969 roku Pele, jeden z największych piłkarzy w historii, zdobył swojego gola numer tysiąc, trafiając do siatki w niezwykłych okolicznościach. To, że idol milionów fanów futbolu na świecie był wielkim piłkarzem, nie podlega kwestii. Liczba bramek w jego karierze może jednak budzić kontrowersje. "/>
  </head>
  <body>
    <article>
      <h1>50 lat temu padł tysięczny gol Pelego. Bóg piłki czy fantasta?</h1>
      <address>
        <time datetime="2019-11-19T12:30:00+00:00">19 Nov 2019, 12:30</time>
      </address>
      <p>
        <b>19 listopada 1969 roku Pele, jeden z największych piłkarzy w historii, zdobył swojego gola numer tysiąc, trafiając do siatki w niezwykłych okolicznościach. To, że idol milionów fanów futbolu na świecie był wielkim piłkarzem, nie podlega kwestii. Liczba bramek w jego karierze może jednak budzić kontrowersje. </b>
      </p>
      <ul>
        <li>
          <b>Pele zapisał się na kartach historii jako jeden z największych graczy</b>
        </li>
        <li>
          <b>Pół wieku temu Brazylijczyk świętował gola, który miał być tysięcznym w jego karierze</b>
        </li>
        <li>
          <b>Piłkarz przez prawie całą karierę grał w barwach Santosu</b>
        </li>
      </ul>
      <p>
        <b>Boski status</b>
      </p>
      <p>Obecnie większość młodych piłkarzy ma idoli w osobach dwóch największych gwiazd światowej piłki. Piękne dryblingi i niezwykłe gole to znak firmowy Leo Messiego, potężne uderzenie i świetna skuteczność pod bramką rywali jest domeną Cristiano Ronaldo. Ta dwójka, która od ponad dekady toczy niezwykłą rywalizację o tytuł największego gracza w historii futbolu, na stałe zmieniła spojrzenie na piłkę nożną.</p>
      <p>Młodsi mogą nie pamiętać tego, co było wcześniej, mogą nie znać czasów, które miały miejsce przed erą Messiego i Ronaldo. Można jednak zakładać w ciemno, że Pelego i Diego Maradonę zna każdy, kto miał jakąkolwiek styczność z futbolem. "Boski Diego" nie pozwala o sobie zapomnieć głównie za sprawą kolejnych ekscesów i kontrowersyjnych zachowań, Brazylijczyk zaś w ostatnich latach usunął się na dalszy plan.</p>
      <p>W tym momencie skuteczna szarża na bramkę rywali i minięcie kilku rywali nie będzie nazywane akcją w stylu Maradony, a finezyjne techniczne popisy nie są już nierozerwalnie związane z osobą Pelego. Ale to, że idole pokoleń się zmieniają, w żaden sposób nie umniejsza statusu tych dwóch wielkich graczy. </p>
      <p>19 listopada 1969 roku przeszedł do historii jako dzień, w którym Pele zdobył tysięczną bramkę w swojej karierze. I dobitnie pokazały to okoliczności i atmosfera, które temu towarzyszyły. Tym golem żył wówczas cały świat piłki. 29-letni napastnik dokonał swojego wyczynu na słynnej Maracanie w Rio de Janeiro, kiedy jego Santos mierzył się z Vasco da Gama.</p>
      <p>Tłumy na legendarnym stadionie śledziły, jak Brazylijczyk podchodzi do piłki i po chwili lekkim strzałem w róg pokonuje bramkarza. Od tej pory miał na swym koncie tysiąc bramek w karierze. </p>
      <figure>
        <iframe src="https://www.youtube.com/embed/4BwXXbEDnVY" width="560" height="315" data-service="Youtube" scrolling="no"/>
      </figure>
      <p>
        <b>Kontrowersyjny rekord</b>
      </p>
      <p>Wątpliwości zaczynają się w momencie, w którym przyjrzymy się źródłom, które pokazują liczby kariery Brazylijczyka. Według statystyk FIFA, w 1363 meczach zdobył 1281 bramek - choć zdarzało się, że czasem sam zainteresowany dodawał do tej liczby jednego gola...</p>
      <figure>
        <iframe data-src="https://twitter.com/Sporf/status/1196714982039146496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeśli jednak brać pod uwagę to, co podaje Międzynarodowa Federacja Historyków i Statystyków Futbolu (IFFHS), dorobek ten jest znacznie skromniejszy i zamyka się na 767 trafieniach. To wciąż ogromny dorobek, ale stawia legendę piłki dopiero na trzecim miejscu w historii, za Josefem Bicanem (805) i Romario (772).</p>
      <figure>
        <iframe data-src="https://twitter.com/TheEuropeanLad/status/1194615623244013568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Skąd wzięły się te rozbieżności między liczbami? Tak wielka różnica wynika z tego, że IFFHS liczy jedynie gole zdobyte w oficjalnych spotkaniach. Ponad 500 goli, które Brazylijczyk bierze pod uwagę, to trafienia, które zanotował w nieoficjalnych meczach z rywalami, których nie da się uznać za wymagających. Chodzi o spotkania przygotowujące do sezonu, mecze towarzyskie i takie, które były rozgrywane wręcz z amatorami. Nic dziwnego, że były to jednostronne starcia.</p>
      <p>W czasie, w którym Pele musiał odbyć służbę wojskową, reprezentacja sił zbrojnych rozgrywała wiele meczów pokazowych, podobnie jak Santos, w latach sześćdziesiątych brazylijski klub przez większość czasu przebywał na tournée w rozmaitych zakątkach globu, pokazując swoje gwiazdy w Europie, Azji, Afryce i obu Amerykach.</p>
      <p>Sam Pele wspominał, że niezbyt bogaty Santos zarabiał w ten sposób pieniądze, a zespół podróżował od stadionu do stadionu, ledwo zdążając z meczu na mecz. Zawodnicy wspominali to jako absolutnie szalony czas, w którym to niekoniecznie oni zarabiali fortuny - niewątpliwie jednak dla "Peixe" był to złoty okres popularności i sukcesów.</p>
      <figure>
        <iframe data-src="https://twitter.com/HistoryVille/status/1196432629480009733?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Dyskusje nie ustają</b>
      </p>
      <p>Pele to bez wątpienia fenomen, który co do swojej wielkości nie musiał nikogo przekonywać. Tyle tylko, że sam wielokrotnie podkreślał nawet osiągnięcia, którymi niekoniecznie powinien się chwalić. Chodzi o kontrowersje, które wywoływał niektórymi stwierdzeniami i podkreślaniem swoich osiągnięć. Jak choćby tego, że trzy razy zdobywał tytuł mistrza świata, co krytykom każe od razu rozpocząć dyskusję o tym, jaki był jego wkład w te osiągnięcia. </p>
      <figure>
        <iframe data-src="https://twitter.com/onaredonda/status/1185256901652766720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Żywy dyskusje wywoływały też jego buńczuczne deklaracje, że drugiego takiego piłkarza jak on po prostu nie będzie, a dyskusję dotyczącą porównań jego i Leo Messiego będzie można podjąć w chwili, gdy ten zbliży się do jego osiągnięć bramkowych. W innej rozmowie przyznał, że Argentyńczyk ma tylko jeden atut, on zaś był piłkarzem kompletnym.</p>
      <p>Brazylijczyk nigdy nie był królem strzelców mundialu, w historii mistrzostw świata nie zapisał się właściwie żadnym indywidualnym rekordem. W jego ojczyźnie nie brakuje ludzi, którzy twierdzą, że graczem, który miał większy wpływ na grę drużyny, a być może także i większy talent, był Garrincha. Legendzie piłki zdarzało się też regularnie pomijać kolegów z boiska w swoich rankingach najlepszych graczy w historii i umniejszać ich osiągnięcia.</p>
      <figure>
        <iframe data-src="https://twitter.com/sportradiopl/status/1196756110046310401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W dodatku przez blisko dwie dekady jego klubem był Santos, który nie znajdował się w czołówce najlepszych klubów świata. O Pele krążą legendy, właściwie cała jego historia może być jej przykładem. Ta zaczyna się od chłopca, który wyrósł w biedzie i był świadkiem klęski wielkiej Brazylii na mundialu w 1950 roku. Wtedy przyrzekł ojcu, że sięgnie po mistrzostwo świata i rzeczywiście to uczynił, przechodząc do historii jako jeden z najlepszych graczy, którzy kiedykolwiek biegali po boiskach.</p>
      <p>Bez wątpienia jednak to właśnie on (razem z Georgem Bestem) był pierwszym wielkim celebrytą futbolu, który przez lata budował swój mit, aż wreszcie potwierdził go w barwach "Canarinhos" w 1970 roku, jednej z największych drużyn w historii. Mundial w Meksyku był pierwszym, który pokazywano w telewizji w kolorze, a Brazylia wstrzeliła się w ten historyczny moment idealnie - miała genialny zespół i na turnieju wygrała wszystkie spotkania.</p>
      <figure>
        <iframe data-src="https://twitter.com/futebolnaveiabr/status/1196674454220394497?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Co ciekawe, Pele nie tylko nie zdobył tam Złotego Buta, ale nie był nawet najlepszym strzelcem "Canarinhos" na tej imprezie - jego cztery bramki przebił Jarizinho, który trafił do siatki siedem razy. Królem strzelców był zaś Gerd Mueller.</p>
      <p>Pele z pewnością będzie miał niekwestionowane miejsce wśród legendarnych postaci futbolu, dla wielu pozostanie też największym graczem w historii dyscypliny. Inni będą wskazywać na to, że jego kariera wygląda blado w porównaniu z tym, co osiągnęli chociażby Leo Messi i Cristiano Ronaldo, którzy są pod szczegółową obserwacją praktycznie od pierwszych chwil profesjonalnej kariery. </p>
      <figure>
        <iframe data-src="https://twitter.com/adriandelmonte/status/1195129346874380289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2402697,El-Euro-2020-przecietny-napastnik-wielki-obronca-Reprezentacja-zegna-Piszczka"/>
      </related>
    </article>
  </body>
</html>