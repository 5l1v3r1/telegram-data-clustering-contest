<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/mladik-podezrely-ze-zabiti-byl-obvinen-zbran-mel-odhodit-na-strechu-zastavky-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T12:33:00+00:00"/>
    <meta property="og:title" content="Střelba na Těrlicku: Policisté našli zbraň na střeše zastávky. Mladíka obvinili"/>
    <meta property="og:description" content="Policejní vyšetřovatel sdělil obvinění 17letému mladíkovi z Českého Těšína, který je podezřelý ze zabití 22letého kamaráda. Toho měl v neděli časně ráno postřelit pistolí, když se společně vraceli z oslavy narozenin u jiného kamaráda."/>
  </head>
  <body>
    <article>
      <h1>Střelba na Těrlicku: Policisté našli zbraň na střeše zastávky. Mladíka obvinili</h1>
      <address><time datetime="2019-11-19T12:33:00+00:00">19 Nov 2019, 12:33</time> by <a rel="author">Libor Běčák</a></address>
      <p> K tragédii došlo v Těrlicku-Hradišti, v místní části Kaménka. Mladíci tam byli u kamaráda v rodinném domě už od soboty. V neděli ráno šli společně domů a patrně mezi nimi došlo ke konfliktu.  “Byla tam nějaká oslava. Pak se dva pohádali a ten jeden měl toho druhého třikrát střelit. Ten druhý výstřel měl být smrtelný,” řekla k události místní obyvatelka. </p>
      <figure>
        <img src="https://g.denik.cz/72/79/191118-terlicko-hradiste-vrazda-zastavka_denik-150-3x2.jpg"/>
      </figure>
      <aside>
        <a href="https://www.denik.cz/krimi/jeste-ne-osmnactilety-mladik-mel-v-terlicku-zastrelit-znameho-20191118.html">Tragédie v Těrlicku. Nezletilý mladík měl zastřelit známého Přečíst článek ›</a>
      </aside>
      <p>Snaha záchranářů byla marná. Lékař musel konstatovat jeho úmrtí.  "V neděli v 6.40 hodin jsme byli voláni k zásahu v Těrlicku. Na místo vyjela zdravotnická posádka z Českého Těšína a lékařská posádka z Havířova. Na místě zjistili muže bez známek života. Okamžitě byla zahájena resuscitace, která však byla ukončena s konstatováním úmrtí," řekl mluvčí moravskoslezské záchranné služby Lukáš Humpl.</p>
      <p>Svědci popsali, že policisté našli zbraň na střeše zastávky. Tam ji měl po činu hodit právě podezřelý mladík, který následně volal na tísňovou linku pro pomoc.</p>
      <p>"Oni to tady několikhodin vyšetřovali. Byl tady i služební pes. Pak jeden policista vylezl po žebříka na střechu té zastávky a něco tam našel. Vypadalo to jako pistole. Nejdříve to dokumentoval a pak ji dal do sáčku a předal kolegům," popsal muž ze sousedství. </p>
      <h3>Stíhání na svobodě</h3>
      <p>Policisté mladíka obvinili z těžkého ublížení na zdraví. "Kriminalisté obvinili mladistvého ze spáchání provinění těžké ublížení na zdraví. Ve vyšetřování skutku nadále pokračují. Platná zůstává informace, že s ohledem na okolnosti, ale především věk pachatele, nelze k případu poskytnout konkrétnější informace," doplnila mluvčí Štětínská.</p>
      <figure>
        <img src="https://g.denik.cz/63/8f/prepadeni-neslysici-zeny2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/lupic-s-pistoli-a-obuskem-prepadl-neslysici-zenu-ta-svou-kabelku-ubranila-20191119.html">Lupič s pistolí a obuškem přepadl neslyšící ženu. Ta svou kabelku ubránila Přečíst článek ›</a>
      </aside>
      <p>Státní zástupce nežádá pro obviněného mladíka vazbu. Stíhání tak bude vedeno na svobodě. </p>
    </article>
  </body>
</html>