<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jnu-vice-chancellor-must-go-say-jnu-teachers-after-police-assault-students-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T12:56:00+00:00"/>
    <meta property="og:title" content="'വി.സിയെ ആദ്യം നീക്കണം'; ജെ.എന്‍.യു വിദ്യാര്‍ത്ഥികളെ പിന്തുണച്ച് അധ്യാപകര്‍; പൊലീസ് നടപടിക്കെതിരെ വിമര്‍ശനം"/>
    <meta property="og:description" content="J.N.U India ന്യൂദല്‍ഹി: പാര്‍ലമെന്റിലേക്ക് മാര്‍ച്ച് നടത്തിയ ജെ.എന്‍.യു വിദ്യാര്‍ത്ഥികള്‍ക്കെതിരായ പൊലീസ് നടപടിയ്‌ക്കെതിരെ ജെ.എന്‍.യു അധ്യാപകര്‍. ജെ.എന്‍.യു.ടി.എ"/>
  </head>
  <body>
    <article>
      <h1>'വി.സിയെ ആദ്യം നീക്കണം'; ജെ.എന്‍.യു വിദ്യാര്‍ത്ഥികളെ പിന്തുണച്ച് അധ്യാപകര്‍; പൊലീസ് നടപടിക്കെതിരെ വിമര്‍ശനം</h1>
      <address><time datetime="2019-11-19T12:56:00+00:00">19 Nov 2019, 12:56</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: പാര്‍ലമെന്റിലേക്ക് മാര്‍ച്ച് നടത്തിയ ജെ.എന്‍.യു വിദ്യാര്‍ത്ഥികള്‍ക്കെതിരായ പൊലീസ് നടപടിയ്‌ക്കെതിരെ ജെ.എന്‍.യു അധ്യാപകര്‍. ജെ.എന്‍.യു.ടി.എ പുറത്തിറക്കിയ പ്രസ്താവനയിലാണ് വിദ്യാര്‍ത്ഥികളുടെ പ്രതിഷേധത്തെ അടിച്ചമര്‍ത്തിയ പൊലീസ് നടപടിക്കെതിരെ അധ്യാപകര്‍ രംഗത്തെത്തിയത്.</p>
      <p>കാഴ്ചയില്ലാത്തവരും ഭിന്നശേഷിക്കാരുമായ വിദ്യാര്‍ത്ഥികളെ പോലും പൊലീസ് മര്‍ദ്ദനത്തില്‍ നിന്നും ഒഴിവാക്കിയില്ലെന്നും വിദ്യാര്‍ത്ഥികള്‍ക്കെതിരെ ക്രൂരമായ ആക്രമണമാണ് നടന്നതെന്നും അധ്യാപകര്‍ പറഞ്ഞു.</p>
      <p>ജോര്‍ബാഗില്‍, സമാധാനം ഉറപ്പുവരുത്തുന്നതിനായി ജെ.എന്‍.യു.ടിഎയുടെ ഭാഗമായി പോയ അധ്യാപകരെപ്പോലും പൊലീസ് വെറുതെ വിട്ടില്ലെന്നും അധ്യാപകര്‍ ആണെന്ന് പൂര്‍ണബോധ്യമുണ്ടായിട്ടും പൊലീസ് ആക്രമിക്കുകയായിരുന്നെന്നും പ്രസ്താവനയില്‍ പറഞ്ഞു.</p>
      <p>ഗുരുതരമായി പരിക്കേറ്റ വിദ്യാര്‍ത്ഥികള്‍ക്കും അധ്യാപകര്‍ ഉള്‍പ്പെടെയുള്ളവര്‍ക്കും വൈദ്യചികിത്സ നല്‍കുന്നതില്‍ കാലതാമസമുണ്ടായി.</p>
      <p>ചില വിദ്യാര്‍ത്ഥികള്‍ ഗുരുതരമായ പരിക്കുകളോടെ ഇപ്പോഴും ആശുപത്രിയിലാണ്. ജെ.എന്‍.യു വൈസ് ചാന്‍സലറെ ആദ്യം നീക്കം ചെയ്യണമെന്നും ജെ.എന്‍.യു.ടി.എ ആവശ്യപ്പെട്ടു.</p>
      <p>”എല്ലാവരുമായി സംസാരിച്ച് വിഷയം പരിഹരിക്കുന്നതിനും സര്‍വകലാശാലയില്‍ സാധാരണ നില പുന:സ്ഥാപിക്കുന്നതിനുമായി മാനവവിഭവ ശേഷി മന്ത്രാലയം മൂന്ന് അംഗ ഉന്നത തല കമ്മിറ്റിയെ രൂപീകരിച്ചിട്ടുണ്ട്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>വൈസ് ചാന്‍സലറുടെ നേതൃത്വത്തിലുള്ള അഡ്മിനിസ്‌ട്രേഷന് ഈ സര്‍വകലാശാല നടത്താന്‍ കഴിവില്ലെന്ന് കേന്ദ്ര മാനവ വിഭവ ശേഷി മന്ത്രാലയത്തിന് തന്നെ ബോധ്യമായിട്ടുണ്ടെന്നും അതിനാല്‍ വിസി ഉടന്‍ സ്ഥാനം രാജിവെച്ച് പുറത്തുപോകണമെന്നും അധ്യാപകരുടെ സംഘടന ആവശ്യപ്പെട്ടു.</p>
      <p>പൊലീസ് മര്‍ദ്ദനത്തില്‍ നൂറുകണക്കിന് വിദ്യാര്‍ത്ഥികള്‍ക്കാണ് ഇന്നലെ പരിക്കേറ്റത്. തലയിലും മറ്റും ഗുരുതരമായി പരിക്കേറ്റ് ആശുപത്രിയില്‍ കിടക്കുന്ന വിദ്യാര്‍ത്ഥികളുടെ ചിത്രങ്ങള്‍ പങ്കുവെച്ച് നിരവധി പേര്‍ സോഷ്യല്‍ മീഡിയയില്‍ ആഭ്യന്തരമന്ത്രി അമിത് ഷായക്കെതിരെ രംഗത്തെത്തിയിട്ടുണ്ട്.</p>
      <p>ഫീസ് വര്‍ധനവിനെതിരെ പ്രതിഷേധിച്ച വിദ്യാര്‍ത്ഥികളെ അമിത് ഷായുടെ ദല്‍ഹി പൊലീസ് ക്രൂരമായി തല്ലിച്ചതച്ചിരിക്കുന്നു. ഇങ്ങനെയാണോ വിദ്യാര്‍ത്ഥികളെ കൈകാര്യം ചെയ്യേണ്ടത്.</p>
      <p>അമിത് ഷായെ ഓര്‍ത്ത് ലജ്ജിക്കുന്നു.. ദല്‍ഹി പൊലീസിനെ ഓര്‍ത്ത് ലജ്ജിക്കുന്നു എന്നെല്ലാമായിരുന്നു ചിലരുടെ പ്രതികരണം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/IZ8UzoJeXnQ" width="527" height="309" data-service="Youtube" scrolling="no"/>
      </figure>
    </article>
  </body>
</html>