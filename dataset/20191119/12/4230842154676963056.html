<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191119-shho-prygotuvaty-na-den-podyaky-tradytsijni-stravy/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T12:20:51+00:00"/>
    <meta property="og:title" content="Що приготувати на День подяки: традиційні страви"/>
    <meta property="og:description" content="Індичка, гарбузовий пиріг, картопляне пюре і соус із журавлини – традиційні страви на День подяки у США, який відзначають у четвертий четвер листопада. У 2019 році свято припадає на 28 число."/>
  </head>
  <body>
    <article>
      <h1>Що приготувати на День подяки: традиційні страви</h1>
      <address>
        <time datetime="2019-11-19T12:20:51+00:00">19 Nov 2019, 12:20</time>
      </address>
      <p>Індичка, гарбузовий пиріг, картопляне пюре і соус із журавлини – традиційні страви на День подяки у США, який відзначають у четвертий четвер листопада. У 2019 році свято припадає на 28 число.</p>
      <p>Святковий обід на <b>День подяки </b>збирає всю родину за столом, який є символом добробуту та процвітання.</p>
      <p>Головна страва – <b>індичка,</b> яку готують зазвичай усією родиною. До речі, вона є основою святкового столу не просто так, адже це була єдина дичина, яку могли вполювати перші поселенці в Америці.</p>
      <p>Зараз до <a href="https://fakty.com.ua/ua/tag/den-podyaky/">Дня подяки</a> по усій країні вирощують близько 50 тис. індичок, аби кожна родина могла прикрасити цією стравою свій стіл.</p>
      <p>Індичку фарширують яблуками чи гарбузом, запікають в духовці та подають з зеленим горошком, кукурудзою та картоплею. До неї готують спеціальну підливу.</p>
      <p>Окрім індички, на столі обов’язково мають бути <b>солодка картопля ямс, журавлиновий соус та гарбузовий пиріг</b>.</p>
      <p>
        <b>Читайте:</b>
        <a href="https://fakty.com.ua/ua/lifestyle/20191111-koly-svyatkuyut-katolytske-rizdvo-2019-v-ukrayini/"> Коли святкують католицьке Різдво 2019 в Україні</a>
      </p>
      <p>Аби зрозуміти, за що американці так люблять це свято, Факти ICTV пропонують приготувати кілька страв зі святкового меню.</p>
      <h3>Індичка по-американськи</h3>
      <figure>
        <img src="https://fakty.com.ua/wp-content/uploads/2018/11/19/dreamstime_s_101190461-768x512.jpg?1542625290"/>
      </figure>
      <h4>Складові:</h4>
      <ul>
        <li>індичка вагою близько 5 кг</li>
        <li>6 столових ложок вершкового масла</li>
        <li>2 столові ложки солі</li>
        <li>2 столові ложки дрібно нарізаної цибулі</li>
        <li>по 1 чайній ложці паприки та сухої петрушки</li>
        <li>4 склянки теплої води</li>
        <li>3 столові ложки приправи для курячого бульйону або бульйонні кубики.</li>
      </ul>
      <h4>Приготування</h4>
      <p>Увімкнути духовку і розігріти до 180 градусів.</p>
      <p>Тим часом тушку індички вимити і обсушити паперовими рушниками. Покласти у форму для запікання.</p>
      <p>Відокремити шкіру на грудинці з двох боків, щоб зробити невеликі кишеньки, у які покласти по три столові ложки вершкового масла. Треба, щоб масло опинилося під шкірою – це додасть особливу соковитість грудинці.</p>
      <p>У мисці змішати воду і бульйонну приправу або кубики. Полити цією сумішшю індичку.</p>
      <p>Натерти птицю з усіх боків і всередині сіллю, паприкою, петрушкою і дрібно нарізаною цибулею.</p>
      <p>Накрити індичку фольгою. Запікати у розігрітій духовці близько чотирьох годин.</p>
      <p>Прибрати фольгу на останні 45-60 хвилин – для утворення рум’яної скоринки.</p>
      <h3>Соус із журавлини</h3>
      <p>Індичку подають винятково з журавлинним соусом. До речі, саме тому на День подяки американці з’їдають п’яту частину всієї журавлини, яку вживають за рік.</p>
      <figure>
        <img src="https://fakty.com.ua/wp-content/uploads/2018/11/19/dreamstime_s_80144336-768x512.jpg?1542626325"/>
      </figure>
      <h4>Складові на 10 порцій:</h4>
      <ul>
        <li>350 г свіжої журавлини</li>
        <li>200 г цукру</li>
        <li>один апельсин</li>
        <li>1 столова ложка коньяку</li>
        <li>лимонний сік – за смаком</li>
        <li>70 мл води.</li>
      </ul>
      <h4>Приготування</h4>
      <p>Апельсин розрізати і вичавити з нього сік.</p>
      <p>Висипати журавлину в каструлю, додати цукор, апельсиновий сік, коньяк і воду.</p>
      <p>Поставити каструлю на повільний вогонь на 15 хвилин.</p>
      <p>Можна додати також трохи лимонного соку – для кислинки, якщо соус надто солодкий.</p>
      <p>Поварити ще 5 хвилин і зняти з вогню, дати охолонути і поставити у холодильник.</p>
      <h3>Гарбузовий пиріг</h3>
      <figure>
        <img src="https://fakty.com.ua/wp-content/uploads/2018/11/19/dreamstime_s_21472660-768x510.jpg?1542629755"/>
      </figure>
      <h4>Для основи:</h4>
      <ul>
        <li>150 г борошна</li>
        <li>50 г волоських горіхів</li>
        <li>5 г розпушувача</li>
        <li>5 г цукру</li>
        <li>2 г солі</li>
        <li>35 г рослинної олії</li>
        <li>35 г окропу.</li>
      </ul>
      <h4>Для начинки:</h4>
      <ul>
        <li>500 г гарбузового пюре</li>
        <li>200 г йогурту без добавок (2,5%)</li>
        <li>3 яйця</li>
        <li>25 г крохмалю</li>
        <li>75 г цукру</li>
        <li>1 чайна ложка без гірки кориці меленої</li>
        <li>0,25 чайної ложки імбиру меленого</li>
        <li>0,25 чайної ложки тертого мускатного горіха</li>
        <li>гвоздика мелена на кінчику ножа.</li>
      </ul>
      <h4>Приготування</h4>
      <p>Гарбуз очистити від серцевини і разом зі шкіркою нарізати на шматки. Покласти в пароварку і готувати протягом 30 хвилин.</p>
      <p>Після охолодження зняти шкірку і нарізати на дрібні шматочки, покласти у блендер і перетворити гарбуз на пюре.</p>
      <p>Горіхи підсушити протягом 15 хвилин в духовці і подрібнити у блендері в дрібну крихту.</p>
      <p>Для <b>приготування основи</b> духовку розігріти до 190 градусів.</p>
      <p>У мисці змішати просіяне борошно, соду, сіль, цукор і подрібнені горіхи.</p>
      <p>У склянці окремо змішати олію і окріп, а потім вилити в тісто.</p>
      <p>Замісити м’яке пружне тісто, дати йому трохи охолонути. Розкачати завтовшки 3 мм і акуратно перекласти в форму. Зайві краї обрізати. Висота бортиків має бути приблизно 2,5 см.</p>
      <p>Випікати основу під вантажем (наприклад, колотий горох, який може бути використаний повторно) протягом 10 хвилин.</p>
      <p>Тісто можна накривати пергаментом, а на нього вже насипати горох.</p>
      <p>Після випікання основи для пирога прибрати вантаж і дати трохи охолонути.</p>
      <p>Температуру в духовці потрібно зменшити до 150 градусів і <b>можна братися за начинку.</b></p>
      <p>Всі інгредієнти змішати в мисці за допомогою занурювального блендера до однорідної консистенції.</p>
      <p>Залити начинку в основу до країв тіста і випікати протягом 30 хвилин.</p>
      <p>Але начинка не повинна рум’янитися. Якщо вона почне пектися, зменшити температуру на 10 градусів.</p>
      <p>Через 30 хвилин духовку вимкнути і залишити там пиріг ще хвилин на 15. Таким чином начинка повільно злегка осяде і буде мати рівну блискучу поверхню.</p>
      <p>Пиріг виходить особливо смачним, якщо простоїть ніч у холодильнику.</p>
      <p>Більше про <a href="https://fakty.com.ua/ua/lifestyle/20181122-den-podyaky-v-ssha-2016-istoriya-i-tradytsiyi-svyata/">традиції Дня подяки</a> у США читайте у матеріалі Фактів ICTV.</p>
    </article>
  </body>
</html>