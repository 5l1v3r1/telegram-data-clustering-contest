<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598100/tourkos-dimarxos-se-gynaika-apo-trapezounta-emeis-sas-kaname-mousoulmanous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T12:31:00+00:00"/>
    <meta property="og:title" content="Τούρκος δήμαρχος σε γυναίκα από Τραπεζόυντα: Εμείς σας κάναμε μουσουλμάνους"/>
    <meta property="og:description" content="Σάλο στην Τουρκία έχει προκαλέσει ο δήμαρχος του Καχραμανμάρας Χαϊρετίν Γιουνγόρ, ο οποίος έγινε θέμα στον Τύπο για τον διάλογο που είχε με μια γυναίκα,..."/>
  </head>
  <body>
    <article>
      <h1>Τούρκος δήμαρχος σε γυναίκα από Τραπεζόυντα: Εμείς σας κάναμε μουσουλμάνους</h1>
      <address><time datetime="2019-11-19T12:31:00+00:00">19 Nov 2019, 12:31</time> by <a rel="author">SigmaLive</a></address>
      <p>Σάλο στην Τουρκία έχει προκαλέσει ο δήμαρχος του Καχραμανμάρας Χαϊρετίν Γιουνγόρ, ο οποίος έγινε θέμα στον Τύπο για τον διάλογο που είχε με μια γυναίκα, κατά τη διάρκεια επίσκεψής του σε παζάρι. Το βίντεο που κυκλοφόρησε προκάλεσε φρενίτιδα στα social media, με αποτέλεσμα ο δήμαρχος να ζητήσει συγγνώμη, τονίζοντας ότι παρερμηνεύτηκε ο τρόπος που της απάντησε όταν έμαθε ότι είναι από την Τραπεζούντα και ότι απλά ήθελε να τονίσει τους δεσμούς του Καχραμανμάρας με την πόλη του Εύξεινου Πόντου.</p>
      <figure>
        <iframe src="https://www.youtube.com/embed/1hyLXADp3Mw" width="1077" height="606" data-service="Youtube" scrolling="no"/>
      </figure>
      <p>Ο Χαϊρετίν Γιουνγόρ, που έχει εκλεγεί με το κόμμα του Ερντογάν, το AKP, συνομιλώντας με τη γυναίκα της είπε: «Εμείς σας κάναμε μουσουλμάνους!». Εκείνη (που φορά μαντίλα) αιφνιδιάστηκε και τον ρώτησε τι εννοεί, χωρίς όμως να πάρει απάντηση.</p>
      <p>Δημοσιεύματα <a href="https://www.duvarenglish.com/domestic/2019/11/15/we-made-you-muslim-akp-mayor-to-woman-from-trabzon/">ανεξάρτητων τουρκικών ΜΜΕ</a> τόνιζαν ότι στον Εύξεινο Πόντο η πλειοψηφία του πληθυσμού ήταν ελληνικής καταγωγής, χριστιανοί Ορθόδοξοι. Ακόμα, σημείωναν ότι υπάρχουν περιοχές στην Τραπεζούντα όπου <a href="http://www.pontos-news.gr/article/201712/parharomanes-kratoyn-zontani-tin-pontiaki-dialekto-stin-toyrkia">επιβιώνει η ποντιακή διάλεκτος</a>.</p>
      <p>Το Καχραμάνμαρας (Γερμανίκεια) είναι στη νότια Τουρκία, στους πρόποδες του Ταύρου, σε απόσταση περίπου 700 χλμ από την Τραπεζούντα.</p>
      <p>Πάντως, τον δήμαρχο του Καχραμανμάρας έσπευσε να τον υπερασπιστεί ο δήμαρχος της Τραπεζούντας, ο οποίος, μετά από τηλεφωνική επικοινωνία που είχαν, σημείωσε ότι τέτοια λάθη γίνονται και ότι οι προθέσεις του Χαϊρετίν Γιουνγόρ ήταν ειλικρινείς.</p>
      <p>Πηγή: Pontos-news</p>
    </article>
  </body>
</html>