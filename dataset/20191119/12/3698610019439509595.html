<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinskogo-politv-yaznya-shumkova-znovu-utrimuyut-v-shizo-330151_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T12:25:00+00:00"/>
    <meta property="og:title" content="Українського політв'язня Шумкова знову утримують в ШІЗО"/>
    <meta property="og:description" content="Українець вже звертався до суду, через те, що його утримували в ШІЗО 39 діб."/>
  </head>
  <body>
    <article>
      <h1>Українського політв'язня Шумкова знову утримують в ШІЗО</h1>
      <h2>Українець вже звертався до суду, через те, що його утримували в ШІЗО 39 діб.</h2>
      <address>
        <time datetime="2019-11-19T12:25:00+00:00">19 Nov 2019, 12:25</time>
      </address>
      <p>Українського<b><a href="https://dt.ua/UKRAINE/ukrayinskiy-politv-yazen-shumkov-ogolosiv-goloduvannya-326367_.html"> політв'язня Олександра Шумкова</a></b>, якого в РФ засудили до чотирьох років колонії в рамках "справи Правого сектору", утримують у штрафному ізоляторі, передає "<a href="https://www.ukrinform.ua/rubric-society/2820942-ohoronca-arosa-znovu-vidpravili-v-sizo-rosijskoi-kolonii.html">Укрінформ</a>". Нещодавно українська омбудсвумен Людмила Денісова повідомляла, що у Шумкова погіршився стан здоров'я.</p>
      <p>"Олександр перебуває в ШІЗО, йому призначили чергове "покарання" на 12 діб. Вважаємо, що це помста за оскарження попереднього незаконного тримання 39 діб в ШІЗО", - повідомила тітка політв'язня Людмила Шумкова.</p>
      <p>За її словами, що 15 листопада Олександра Шумкова відвідав представник консульського відділу посольства України в РФ. Тітка українця також повідомила, що за два місяці адміністрація колонії, де утримують Шумкова, винесла українцю 16 усних доган, після того як він звернувся до суду з вимогою визнати незаконним покарання у вигляді утримання в ШІЗО 39 діб.</p>
      <p>Раніше уповноважена Верховної Ради з прав людини Людмила Денісова звернулася до російського омбудсмена Тетяни Москалькової з <b><a href="https://dt.ua/UKRAINE/u-politv-yaznya-shumkova-pislya-goloduvannya-znachno-pogirshivsya-stan-zdorov-ya-denisova-328827_.html">вимогою сприяти проведенню повного медобстеження політв'язня Олександра Шумкова </a></b>й надати йому кваліфіковану допомогу.  За її словами, після завершення голодування, яке він почав у жовтні, в українця значно погіршився стан здоров'я. Однак, співробітники лікувального закладу не надають необхідну медичну допомогу.</p>
      <p>У серпні 2017 року з території України зник військовослужбовець ЗСУ та громадський активіст організації "Спілка української молоді в Україні" Олександр Шумков. У лютому 2018 року російський суд<b> <a href="https://dt.ua/UKRAINE/vikradenogo-ukrayincya-shumkova-v-rosiyi-zasudili-do-chotiroh-rokiv-koloniyi-296114_.html">засудив Шумкова до чотирьох років колонії</a></b> за нібито участь у "Правому секторі" та дії, спрямовані "проти інтересів Росії".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>