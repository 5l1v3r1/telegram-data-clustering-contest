<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500456-demiterea-lui-trump-rusia-putut-intercepta-discutia-dintre-presedinte-ambasadorul-sua-kiev.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T12:29:00+00:00"/>
    <meta property="og:title" content="Demiterea lui Trump: Rusia ar fi putut intercepta discuția dintre președinte și ambasadorul SUA la Kiev"/>
    <meta property="og:description" content="Convorbirea telefonică a lui Donald Trump cu ambasadorul SUA la Kiev, în care cei doi au discutat inclusiv despre cererea liderului de la Casa Albă ca Ucraina să-i investigheze pe adversarii"/>
  </head>
  <body>
    <article>
      <h1>Demiterea lui Trump: Rusia ar fi putut intercepta discuția dintre președinte și ambasadorul SUA la Kiev</h1>
      <address><time datetime="2019-11-19T12:29:00+00:00">19 Nov 2019, 12:29</time> by <a rel="author">DG</a></address>
      <p><b>Convorbirea telefonică a lui Donald Trump cu ambasadorul SUA la Kiev, în care cei doi au discutat inclusiv despre cererea liderului de la Casa Albă ca Ucraina să-i investigheze pe adversarii democrați, ar fi putut fi monitorizată de către Rusia, a spus un oficial al Departamentului de Stat în cadrul audierilor din Congres. <br/></b><br/>David Holmes, consilier pe probleme politice la ambasada SUA din Kiev, se afla într-un restaurant din Capitala Ucrainei, împreună cu ambasadorul Gordon Sondland, pe 26 iulie, când diplomatul l-a sunat pe președinte. <br/><br/>Holmes le-a spus membrilor comisiei de informații din Camera Reprezentanților că își aduce aminte foarte clar conversația respectivă pentru că vocea lui Donald Trump se putea distinge foarte bine, președintele vorbind tare, inclusiv despre investigații. <br/><br/>Holmes a mai relatat că situația i-a creat imediat o stare de nervozitate pentru că știa că două dintre cele trei rețele de telefonie mobilă din Ucraina sunt deținute de ruși. <br/><br/>"În general, plecăm de la premisa că orice formă de comunicare pe telefonul mobil este monitorizată„, a mai spus oficialul, potrivit stenogramei audierii care a avut loc pe 15 noiembrie, cu ușile închise, document care a fost făcut public luni, potrivit<a href="https://www.politico.eu/article/russia-could-have-monitored-trumps-call-with-sondland-official-says/"> Politico</a>. <br/><br/>De fapt, Holmes și-a amintit că fostul ambasador Victoria Nuland, trimisul special al fostului președinte Barack Obama, s-a trezit în situația în care convorbirile sale au fost monitorizate și utilizate apoi în scopuri politice.</p>
      <ul>
        <li><b>Citiți aici despre cazul Nuland</b>:<b> <a href="https://www.hotnews.ro/stiri-16558708-.htm?nomobile">Victoria Nuland își prezintă scuze după ce a rostit: Fuck the EU</a></b></li>
      </ul>
      <p>Holmes a mai declarat că vocea lui Trump se auzea atât de tare încât l-a făcut pe ambasador să se strâmbe și să țină telefonul la distanță de ureche. Potrivit mărturiei, oficialul spune că a putut să-l audă pe Trump afirmând: ”Deci, va face ancheta!”, la care replica ambasadorului a fost: ”O, da, o va face”.<br/><br/>”Nu am mai văzut niciodată așa ceva, cineva să-l sune pe președinte pe telefonul mobil într-un restaurant și apoi să aibă o astfel de conversație, vorbind pe șleau și cu un limbaj colorat”, a mărturisit Holmes. ”Sunt atâtea lucruri ieșite din comun în convorbirea aceea încât mi-o aduc aminte foarte clar”. <br/><br/>Mărturia este una foarte importantă în economia anchetei parlamentare privind modul în care Trump a făcut presiuni asupra Kievului pentru a demara o anchetă împotriva posibilului său contracandidat din 2020, Joe Biden și a fiului acestuia. Trump este acuzat de abuz de putere pentru că ar fi cerut omologului său Volodimir Zelenski să deschidă ancheta de corupție în cazul Biden în schimbul celor 400 de milioane de dolari asistență militară pentru Ucraina.</p>
    </article>
  </body>
</html>