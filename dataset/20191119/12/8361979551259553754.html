<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/tranzit-gazu-pyeskov-nazvav-pretenziji-ukrajini-absurdnimi-novini-ukrajini-50054393.html?utm_medium=desktop&amp;utm_referrer=https%3A%2F%2Fyandex.ua%2Fnews&amp;utm_source=yxnews"/>
    <meta property="og:site_name" content="НВ"/>
    <meta property="article:published_time" content="2019-11-19T12:24:00+00:00"/>
    <meta property="og:title" content="Абсурдні і неприйнятні. Пєсков охарактеризував «претензії» України з газового питання"/>
    <meta property="og:description" content="У Кремлі знову визнали, що новий контракт на транзит російського газу територією України може бути не укладено до 1 січня 2020 року."/>
  </head>
  <body>
    <article>
      <h1>Абсурдні і неприйнятні. Пєсков охарактеризував «претензії» України з газового питання</h1>
      <h2>У Кремлі знову визнали, що новий контракт на транзит російського газу територією України може бути не укладено до 1 січня 2020 року.</h2>
      <address>
        <time datetime="2019-11-19T12:24:00+00:00">19 Nov 2019, 12:24</time>
      </address>
      <p>Претензії України до Росії з <a href="https://nv.ua/ukr/tags/tranzit-haza.html">газового питання</a> у Кремлі вважають абсурдними та неприйнятними. Про це заявив речник президента РФ <a href="https://nv.ua/ukr/tags/dmitrij-peskov.html">Дмитро Пєсков</a>, повідомляє <a href="https://1prime.ru/energy/20191119/830568273.html">Прайм</a>.</p>
      <p>«Ми вважаємо абсолютно абсурдними ті претензії, які висуваються, абсурдними і неприйнятними», — сказав Пєсков.</p>
      <p>«Мені нема чого додати, напевно, до <a href="https://nv.ua/ukr/biz/economics/putin-tranzit-gazu-putin-viznav-rizik-pripinennya-tranzitu-gazu-cherez-ukrajinu-novini-ukrajini-50053686.html">тих пояснень, які дав президент Путін у Бразилії на прес-конференції</a>. Принципово нового зараз нічого немає. Якщо ви пам’ятаєте, він сказав, що, безумовно, існує небезпека увійти в новий рік без відповідної угоди. Президент пояснив, чому це погано», — пояснив Пєсков.</p>
      <p>Як повідомлялося, 18 листопада <a href="https://nv.ua/ukr/biz/markets/gazprom-napraviv-naftogazu-oficiynu-propoziciyu-shchodo-tranzitu-gazu-novini-ukrajini-50054176.html">Газпром направив Нафтогазу офіційну пропозицію продовжити діючий контракт на транзит газу</a> або укласти новий терміном на 1 рік.</p>
      <p>Умовою укладення контракту з Нафтогазом у Газпромі назвали відмову обох сторін від всіх взаємних претензій в міжнародному арбітражі. Серед інших умов росіяни назвали скасування рішення Антимонопольного комітету України про накладення штрафу на Газпром за порушення економічної конкуренції та відкликання клопотання Нафтогазу про ініціювання розслідування Єврокомісії проти російського монополіста.</p>
      <p>Міністр енергетики <a href="https://nv.ua/ukr/biz/markets/propoziciya-gazpromu-shchodo-tranzitu-gazu-ye-nepriynyatnoyu-dlya-ukrajini-novini-ukrajini-50054288.html">Олексій Оржель заявив, що така пропозиція є неприйнятною для України</a>.</p>
      <p>Раніше глава Нафтогазу України Андрій Коболєв заявив, що <a href="https://nv.ua/ukr/biz/markets/naftogaz-proti-gazpromu-z-rf-ne-nadhodilo-propoziciy-shchodo-obnulennya-vzayemnih-pretenziy-novini-ukrajini-50051780.html">РФ і Газпром хочуть в односторонньому порядку обнулити претензії України на $22 млрд</a>, не пропонуючи жодних порівнянних зустрічних кроків.</p>
      <p>Чинний контракт на транзит російського газу територією України закінчується 31 грудня 2019 року.</p>
    </article>
  </body>
</html>