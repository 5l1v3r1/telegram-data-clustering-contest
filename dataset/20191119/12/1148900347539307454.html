<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/po-vybuchu-ve-firme-na-ceskolipsku-zustalo-zranenych-osm-lidi-83122"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T12:05:49+00:00"/>
    <meta property="og:title" content="Po výbuchu ve firmě na Českolipsku zůstalo zraněno osm lidí - Seznam Zprávy"/>
    <meta property="og:description" content="Hasiči evakuovali z areálu devět lidí a doporučují nevětrat."/>
  </head>
  <body>
    <article>
      <h1>Po výbuchu ve firmě na Českolipsku zůstalo zraněno osm lidí - Seznam Zprávy</h1>
      <address>
        <time datetime="2019-11-19T12:05:49+00:00">19 Nov 2019, 12:05</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/po-vybuchu-ve-firme-na-ceskolipsku-zustalo-zranenych-osm-lidi-83122">Po výbuchu ve firmě na Českolipsku zůstalo zraněno osm lidí</a></p>
      <h3>Po výbuchu ve firmě na Českolipsku zůstalo zraněno osm lidí</h3>
      <p><a href="https://www.seznamzpravy.cz/autor/ctk-74">ČTK<br/></a>19. 11. 13:05</p>
      <p>Hasiči evakuovali z areálu devět lidí a doporučují nevětrat.</p>
      <p>Při výbuchu v areálu provozovny likvidace nebezpečného odpadu v Hamru na Jezeře dnes utrpělo zranění osm lidí, z toho dva jsou v kritickém stavu. Na vyšetření budou muset jít i záchranáři kontaminovaní neznámou látkou, jde zhruba o deset lidí. ČTK to dnes řekl mluvčí záchranné služby Michael Georgiev. Podle starosty Hamru unikla zřejmě do ovzduší kyselina sírová.</p>
      <p>Hasiči evakuovali z areálu devět lidí a doporučují nevětrat, řekla ČTK mluvčí krajských hasičů Lucie Hložková. Starosta obce Milan Dvořák dnes ČTK řekl, že havárie nastala v provozovně společnosti Purum. „Došlo k úniku oblaku pravděpodobně kyseliny sírové,“ dodal starosta. Vyšetřování havárie si převzala policie.</p>
      <p>Záchranná služba měla na místě dva vrtulníky, jeden z Prahy a druhý z Liberce. Na ARO do Liberce a do Prahy transportovali záchranáři dva zraněné v kritickém stavu. „U obou byla nutná resuscitace,“ uvedl Georgiev. Jeden člověk podle něj utrpěl středně těžké a dalších pět lidí lehké zranění. „Rozvezli jsme je do okolních nemocnic,“ dodal. Protože byli zasaženi neznámou látkou i záchranáři, budou muset podle něj jít na vyšetření. „Jsou to pro nás teď pacienti,“ dodal.</p>
      <p>Hasiči mají na místě čtyři jednotky, o výbuchu se dozvěděli zhruba v 10:00. „K výbuchu mělo dojít při míchání nebezpečných látek, zatím nevíme, o jaké jde, které byly v kombinaci s vodou,“ uvedla Hložková. Po výbuchu nastal i menší požár kabelů, který ale podle mluvčí hasičů již uhasili. „Je to cítit. Mrak by ale neměl být silný, nicméně se doporučuje nevětrat,“ dodala Hložková.</p>
      <p>Starosta obce ČTK řekl, že občany varovali rozhlasem a po obci jezdí i městská policie. „Doporučujeme lidem, aby nevětrali a zbytečně nevycházeli ven,“ dodal Dvořák.</p>
    </article>
  </body>
</html>