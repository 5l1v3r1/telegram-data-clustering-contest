<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89998"/>
    <meta property="og:site_name" content="Denník politika"/>
    <meta property="article:published_time" content="2019-11-19T12:35:42+00:00"/>
    <meta property="og:title" content="Magazín Billboard vyhlásil speváčku Taylor Swift za Ženu desaťročia"/>
    <meta property="og:description" content="19.11.2019 (Webnoviny.sk) – Americký magazín Billboard vyhlásil speváčku Taylor Swift za Ženu desaťročia. Dvadsaťdeväťročná interpretka je vôbec prvou laureátkou tohto ocenenia. Prevezme si ho 12. decembra v Los Angeles na 14. ročníku podujatia Women in Music."/>
  </head>
  <body>
    <article>
      <h1>Magazín Billboard vyhlásil speváčku Taylor Swift za Ženu desaťročia</h1>
      <address><time datetime="2019-11-19T12:35:42+00:00">19 Nov 2019, 12:35</time> by <a rel="author">Webnoviny</a></address>
      <p>19.11.2019 (Webnoviny.sk) – Americký magazín Billboard vyhlásil speváčku Taylor Swift za Ženu desaťročia. Dvadsaťdeväťročná interpretka je vôbec prvou laureátkou tohto ocenenia. Prevezme si ho 12. decembra v Los Angeles na 14. ročníku podujatia Women in Music.</p>
      <p>Swift, ktorú už Billboard dvakrát vyhlásil za Ženu roka, si nový titul vyslúžila za to, že je „<i>jednou z najuznávanejších umelcov</i>“ druhého desaťročia 21. storočia.</p>
      <p>Cenu jej udelia aj za jej oddanosť ochrane autorských práv, hudobnému vzdelávaniu, programom zameraným na gramotnosť, výskumu rakoviny, pomoci pri katastrofách a iniciatíve Time’s Up.</p>
      <p>Počas tohtoročného Women in Music ocenia aj speváčky Alanis Morissette, Brandi Carlile, Nicki Minaj či výkonnú riaditeľku agentúry Roc Nation Desiree Perez.</p>
      <p><b>Taylor Alison Swift</b> vydala debutový, eponymný album v roku 2006. Nadviazala naň štúdiovkami Fearless (2008), Speak Now (2010), Red (2012), 1989 (2014), Reputation (2017) a Lover (2019). K jej najväčším hitom patria skladby ako Shake It Off, Blank Space, I Know You Were Trouble či Bad Blood. Speváčka má na konte napríklad desať cien Grammy, 23 Billboard Music Awards či 23 American Music Awards vrátane Dick Clark Award for Excellence. V roku 2009 sa objavila v seriáli Kriminálka Las Vegas (2000 – 2015), zahrala si aj vo filmoch Valentín (2010) a Darca (2014).</p>
      <p>Informácie pochádzajú z webstránky www.billboard.com a archívu agentúry SITA.</p>
      <p>Viac k témam: <a href="https://www.webnoviny.sk/tag/magazin-billboard/"><u>magazín Billboard</u></a><br/>Zdroj: Webnoviny.sk – <a href="https://www.webnoviny.sk/magazin-billboard-vyhlasil-spevacku-taylor-swift-za-zenu-desatrocia/"><u>Magazín Billboard vyhlásil speváčku Taylor Swift za Ženu desaťročia</u></a> © SITA Všetky práva vyhradené.</p>
    </article>
  </body>
</html>