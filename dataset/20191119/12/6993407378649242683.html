<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sprava-berkutivtsiv-sud/30280325.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T12:36:54+00:00"/>
    <meta property="og:title" content="Справа «беркутівців»: суддя назвав ймовірні терміни завершення розгляду"/>
    <meta property="og:description" content="Головуючий суддя у справі «беркутівців» Сергій Дячук під час засідання 19 листопада розповів про те, скільки часу, на його думку, ще потрібно, щоб завершити розгляд цієї справи. За його словами, на"/>
  </head>
  <body>
    <article>
      <h1>Справа «беркутівців»: суддя назвав ймовірні терміни завершення розгляду</h1>
      <address>
        <time datetime="2019-11-19T12:36:54+00:00">19 Nov 2019, 12:36</time>
      </address>
      <p>Головуючий суддя у справі «беркутівців» Сергій Дячук під час засідання 19 листопада розповів про те, скільки часу, на його думку, ще потрібно, щоб завершити розгляд цієї справи.</p>
      <p>За його словами, на сьогодні суд перебуває на стадії допиту свідків захисту, після цього мають завершити дослідження документів, допитати свідків обвинувачення – і можна буде переходити на стадію дебатів.</p>
      <figure>
        <iframe data-src="https://twitter.com/1/status/1196727356662177792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Як прогнозує суддя, це, ймовірно, відбудеться навесні наступного року.</p>
      <p>19 листопада у Святошинському райсуді Києва планувалися допити міського голови Києва Володимира Кличка і депутатів Андрія Парубія та Валентина Наливайченка, але ті не з’явились на судове засідання.</p>
      <p>Таким чином, суд вирішив перенести допит на інше засідання, а натомість продовжити дослідження відео, що є у «справі беркутівців». Йшлося, в основному, про записи з трансляцій українських та іноземних медіа, а також відео, зняте активістами під час подій 20 лютого на Майдані.</p>
      <p>Загалом, за даними Моніторингової місії ООН, під час усіх <a href="https://www.radiosvoboda.org/a/maidan-20-ljutogo-5-rokiv-potomu/29779320.html">подій Майдану</a> загинули 98 осіб: серед них 84 – учасники протестів, 13 – правоохоронців та одна людина, яка не брала ні в чому участі і опинилася там випадково.</p>
      <p>Найбільша кількість жертв зафіксована 20 лютого 2014 року.</p>
      <p>За даними Генпрокуратури, під час Революції гідності 2013-2014 років постраждали 2,5 тисячі людей, 104 були убиті. Загиблих учасників акцій протесту проти режиму Віктора Януковича, який відмовився підписувати Угоду про асоціацію із Євросоюзом, почали називати Небесною сотнею.</p>
      <p>Як повідомили Радіо Свобода у ГПУ, до кінця 2017 слідство встановило причетність до розстрілів 20 лютого 34 осіб: п’ятеро з них постали перед Святошинським судом – це «ексберкутівці» Павло Аброськін, Сергій Зінченко, Олександр Маринченко, Сергій Тамтура та Олег Янішевський, решту оголосили в розшук.</p>
      <p>Розгляд «справи беркутівців» по суті розглядається Святошинським районним судом Києва із 2016 року.</p>
    </article>
  </body>
</html>