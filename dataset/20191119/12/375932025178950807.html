<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/turizmus/megujul-a-nepszeru-magyar-szallodalanc-1878123/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T12:37:00+00:00"/>
    <meta property="og:title" content="Megújul a népszerű magyar szállodalánc"/>
    <meta property="og:description" content="Belföldi szállodáit fejlesztené a Hunguest Hotels Zrt., ez közel tizenöt létesítményt érint."/>
  </head>
  <body>
    <article>
      <h1>Megújul a népszerű magyar szállodalánc</h1>
      <address><time datetime="2019-11-19T12:37:00+00:00">19 Nov 2019, 12:37</time> by <a rel="author">MTI</a></address>
      <p>Nagyjából tizenöt belföldi szállodájának rekonstrukcióját tervezi a Hunguest Hotels Szállodaipari Zrt. jövőre – közölte az Opus Global Nyrt. érdekkörébe tartozó szállodavállalat vezérigazgatója kedden.</p>
      <p>Hülvely István, a nyíregyházi Hunguest Hotel Sóstó keddi átadásán elmondta, a Hunguest mintegy másfél éve dolgozik építési terveken, a források megszerzésén, valamint az érintett hotelek felújítási mértékén és sorrendjén.</p>
      <aside>A részletekről szólva kifejtette, jövő tavaszra készül el a végleges, több tízmilliárd forint értékű beruházási program.</aside>
      <p>A Hunguestnek Budapesten jelenleg két kisebb szállodája van, de ott szeretne inkább újjal fejlődni a vállalat, a felújítások a tervek szerint a Hunguest nagyjából tizenöt belföldi szállodáját érintenék.</p>
      <p>Az október végén elkészült, 4 milliárd forintból felépített, 123 szobás új sóstógyógyfürdői wellness- és konferenciaszálloda a szállodalánc huszonhetedik egysége, a superior besorolású szálláshely üzemeltetési jogát tíz évre nyerte el a Hunguest. Az átadási ünnepségen a vezérigazgató elmondta, az üzemeltetésből eltelt kevesebb mint egy hónap tapasztalatai nagyon kedvezőek, jelenleg körülbelül 95 százalékos a foglaltság.</p>
      <figure>
        <img src="https://www.vg.hu/wp-content/uploads/2019/09/DVAJ20091222016.jpg"/>
        <figcaption>Fotó: MTI / Vajda János</figcaption>
      </figure>
      <blockquote>Azt szeretnénk, ha december végétől száz százalékos kihasználtsággal működne a nyíregyházi szálloda</blockquote>
      <p>– jegyezte meg Hülvely István.</p>
      <p>Kovács Ferenc, Nyíregyháza polgármestere (Fidesz-KDNP) arról beszélt, ez a beruházás mérföldkő a város turisztikai életében. Szavai szerint turisztikai attrakciók fejlesztésével ugyan jól állt Nyíregyháza, a minőségi szálláshelyek területén azonban elmaradás volt tapasztalható, ezt pótolták a tavaly elkészült állatkerti Pangea Hotellel és a most átadott új négycsillagos szállodával.</p>
      <aside>A hotel építését a kormány a Modern városok program keretében 3,1 milliárd forinttal támogatta, a fennmaradó 900 millió forint a város saját forrása volt.</aside>
      <p>A legnagyobb magyar belföldi szállodalánc tavaly áprilisban nyerte el tíz évre a hotelt tulajdonló önkormányzat által kiírt pályázaton az üzemeltetési jogot, amely egy alkalommal 5 évre meghosszabbítható.</p>
      <p>Az élményfürdővel összekötött, 9 ezer négyzetméter alapterületű, 122 szobás szálláshelyen egyebek mellett egy 195 férőhelyes teraszos étterem és egy 200 fős befogadóképességű konferenciaterem is helyet kapott, illetve a szállodához kerékpártároló, 90 férőhelyes mélygarázs és 63 felszíni parkoló tartozik.</p>
      <aside>A kiadott sajtóanyag szerint az üzemeltető éves szinten közel 20 ezer vendégre számít a Hunguest Hotel Sóstóban.</aside>
    </article>
  </body>
</html>