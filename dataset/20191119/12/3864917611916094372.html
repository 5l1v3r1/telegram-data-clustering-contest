<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821169-ukreksimbank-rozmistiv-obligacii-na-100-miljoniv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T12:13:00+00:00"/>
    <meta property="og:title" content="Укрексімбанк розмістив облігації на $100 мільйонів"/>
    <meta property="og:description" content="АТ &quot;Державний експортно-імпортний банк України&quot; (&quot;Укрексімбанк&quot;) успішно завершив нову трансакцію на міжнародних ринках капіталу з розміщення субординованого боргу на суму 100 млн дол. США."/>
  </head>
  <body>
    <article>
      <h1>Укрексімбанк розмістив облігації на $100 мільйонів</h1>
      <h2>АТ "Державний експортно-імпортний банк України" ("Укрексімбанк") успішно завершив нову трансакцію на міжнародних ринках капіталу з розміщення субординованого боргу на суму 100 млн дол. США.</h2>
      <address>
        <time datetime="2019-11-19T12:13:00+00:00">19 Nov 2019, 12:13</time>
      </address>
      <p>Про це повідомляє <a href="https://www.eximb.com/ua/bank/press/novyny-banku/at-ukreksimbank-uspishno-zavershyv-novu-transakciyu-na-mizhnarodnyh-rynkah-kapitalu.html">пресслужба банку</a>.</p>
      <p>"Державний експортно-імпортний банк України успішно завершив залучення субординованого боргу на міжнародних ринках капіталу з терміном 10 років на суму 100 млн. дол. США", - йдеться в повідомленні.</p>
      <p>Кошти, залучені АТ “Укрексімбанк” шляхом розміщення <a href="https://www.ukrinform.ua/tag-obligacii">облігацій</a> участі в кредиті на суму 100 мільйонів доларів США зі ставкою 9,95% (ставка купону буде змінена через п’ять років після випуску), мають лістинг на Лондонській фондовій біржі (LSE) та термін погашення 10 років (10NC5 структура – з можливістю погашення через п’ять років після випуску). Лід-менеджерами стали J.P.Morgan та Morgan Stanley.</p>
      <p>Загальна книга заявок для нового випуску включала заявки від близько 50 різних інвесторів та досягла максимальної суми 300 млн дол. США. Остаточний розподіл інвесторів був таким: Швейцарія – 30%, Об’єднане королівство – 29%, США – 26%, інші країни Європи – 9% та Азія – 6% за географічною ознакою; управлінці активами та фонди – 61%, хедж фонди – 21%, банки та приватні банки – 18% за типом інвесторів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821055-minfin-ogolosiv-konkurs-na-posadu-golovi-pravlinna-ukreksimbanku.html">Мінфін оголосив конкурс на посаду голови правління Укрексімбанку</a>
      </blockquote>
      <p>Член Правління АТ «Укрексімбанк» Олександр Щур зазначив, що розміщення здійснено не з метою отримання додаткової ліквідності (в цьому наразі немає потреби), а саме з метою заміщення існуючого субординованого кредиту, також залученого шляхом випуску єврооблігацій, погашення якого розпочинається у 2020 році.</p>
    </article>
  </body>
</html>