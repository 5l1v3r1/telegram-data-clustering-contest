<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/19/furto-alla-rinascente-la-muscas-voleva-fare-un-regalo-di-complean-137-954449.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T12:22:34+00:00"/>
    <meta property="og:title" content="Furto alla Rinascente: &quot;La Muscas voleva fare un regalo di compleanno a Marco Carta&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">le motivazioni</h6>
      <h1>Furto alla Rinascente: "La Muscas voleva fare un regalo di compleanno a Marco Carta"</h1>
      <h2>La testimonianza di Fabiana Muscas che ha scagionato Marco Carta. Il cantante aveva compiuto gli anni dieci giorni prima del furto</h2>
      <address>
        <time datetime="2019-11-19T12:22:34+00:00">19 Nov 2019, 12:22</time>
      </address>
      <p>Fabiana Muscas voleva fare un regalo di compleanno a sorpresa a Marco Carta, per questo ha <a href="https://www.unionesarda.it/articolo/news/italia/2019/06/01/arrestato-marco-carta-furto-alla-rinascente-137-887748.html">rubato</a> sei magliette per un valore totale di 1.200 euro alla Rinascente di Milano.</p>
      <p>Lo ha detto la stessa 53enne al giudice, ed è quanto riportato nelle motivazioni della sentenza con cui lo scorso 31 ottobre il cantante sardo <a href="https://www.unionesarda.it/articolo/news/italia/2019/11/01/furto-di-magliette-carta-assolto-la-gioia-e-le-lacrime-grazie-137-947485.html">è stato assolto</a> nel processo abbreviato per il furto.</p>
      <p>"Il movente dichiarato da Fabiana Muscas - si legge nel provvedimento del giudice Stefano Caramellino - consistente nel voler fare un regalo di compleanno a sorpresa a Marco Carta, corrisponde a una eventualità non certo remota né congetturale, bensì oggettivamente riscontrata nel caso concreto poiché coerente con l'effettiva data di compleanno di Marco Carta, dieci giorni prima del fatto".</p>
      <p>Ancora: "È insufficiente e contraddittoria la prova che Marco Carta abbia concorso nel furto", invece "l'ipotesi ricostruttiva alternativa della difesa è confortata da elementi di conferma".</p>
      <p>"Inattendibili" per il giudice le dichiarazioni del vigilante, secondo cui il cantante e la sua amica avrebbero ammesso entrambi il furto appena sono stati fermati all'uscita dal negozio.</p>
      <p>(Unioneonline/L)</p>
    </article>
  </body>
</html>