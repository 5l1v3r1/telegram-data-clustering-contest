<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640693/%D8%AE%D8%A8%D8%B1-%D8%AE%D9%88%D8%B4-%D8%A8%D8%B1%D8%A7%DB%8C-%DA%86%D8%A7%DB%8C-%D8%AE%D9%88%D8%B1%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T12:19:00+00:00"/>
    <meta property="og:title" content="خبر خوش برای چای خور‌ها"/>
    <meta property="og:description" content="محققان طی مطالعات متوجه شدند که نوشیدن مقادیر متوسط یا زیاد چای موجب تقویت سلامت قلب می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/640693/%D8%AE%D8%A8%D8%B1-%D8%AE%D9%88%D8%B4-%D8%A8%D8%B1%D8%A7%DB%8C-%DA%86%D8%A7%DB%8C-%D8%AE%D9%88%D8%B1%E2%80%8C%D9%87%D8%A7">خبر خوش برای چای خور‌ها</a>
      </h1>
      <h2>محققان طی مطالعات متوجه شدند که نوشیدن مقادیر متوسط یا زیاد چای موجب تقویت سلامت قلب می‌شود.</h2>
      <address><time datetime="2019-11-19T12:19:00+00:00">19 Nov 2019, 12:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محققان هلندی در جریان پژوهشی متوجه شدند که نوشیدن مقادیر متوسط یا زیاد چای موجب تقویت سلامت قلب می‌شود و خطر مرگ ناشی از ابتلا به بیماری عروق کرونر را، کاهش می‌دهد.<br/>این مطالعه همچنین نشان داد که مصرف قهوه به میزان متوسط نیز با کاهش خطر ابتلا به بیماری قلبی ارتباط دارد.</p>
      <p>در این مطالعه که در هلند انجام شده است، نحوه تاثیر مصرف چای و قهوه بر ابتلا به بیماری قلبی و عروقی و مرگ در میان ۳۷ هزار و ۵۱۴ شرکت کننده طی ۱۳ سال بررسی شد.</p>
      <p>محققان متوجه شدند که مصرف سه تا شش فنجان چای در روز خطر ابتلا به بیماری قلبی و عروقی و مرگ ناشی از این بیماری را تا ۴۵ درصد کاهش می‌دهد. همچنین مصرف بیش از شش فنجان چای در روز با کاهش ۳۶ درصدی خطر ابتلا به بیماری قلبی ارتباط داشت.</p>
      <p>این مطالعه همچنین نشان داد که مصرف دو تا چهار فنجان قهوه در روز خطر ابتلا به بیماری قلبی را تا ۲۰ درصد کاهش می‌دهد. بر اساس نتایج این مطالعه، مصرف قهوه به میزان متوسط - دو تا چهار فنجان قهوه در روز- خطر مرگ ناشی از ابتلا به بیماری قلبی و نیز مرگ ناشی از هر دلیل را کاهش می‌دهد.</p>
      <p>برخلاف عقاید عمومی که مصرف قهوه می‌تواند موجب ابتلا به سکته مغزی شود، این مطالعه نشان داد که نه قهوه و نه چای هیچ تاثیری بر خطر ابتلا به سکته مغزی ندارند.</p>
      <p>محققان خاطر نشان کردند که فواید مصرف چای بر سلامت قلب می‌تواند مرتبط با فلانوئید‌ها باشد که یک آنتی اکسیدان طبیعی در چای است.</p>
      <p>با این وجود، محققان خاطرنشان کردند که در این مطالعه میزان مصرف چای بر اساس گزارشی است که خود افراد شرکت کننده ارائه داده‌اند و اطلاعاتی در مورد نوع چای مصرفی این افراد وجود ندارد؛ با این حال در هلند ۷۸ درصد مصرف چای مرتبط با چای سیاه و ۴.۶ درصد آن مربوط به چای سبز است.</p>
      <p>محققان همچنین افزودند که افراد شرکت کننده در این مطالعه که چای مصرف می‌کردند، سیگار نمی‌کشیدند و نسبت به افرادی که قهوه مصرف می‌کردند، رژیم غذایی و شیوه زندگی سالم تری داشتند.</p>
    </article>
  </body>
</html>