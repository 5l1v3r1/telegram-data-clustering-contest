<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818459/%DA%A9%D9%85%D8%A8%D9%88%D8%AF-%D8%B1%D9%88%D8%B2%D8%A7%D9%86%D9%87-%DB%B2%DB%B0%DB%B0-%D9%88%D8%A7%D8%AD%D8%AF-%D8%AE%D9%88%D9%86-%D9%88-%D9%81%D8%B1%D8%A2%D9%88%D8%B1%D8%AF%D9%87-%D9%87%D8%A7%DB%8C-%D8%AE%D9%88%D9%86%DB%8C-%D8%AF%D8%B1-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:04:27+00:00"/>
    <meta property="og:title" content="کمبود روزانه ۲۰۰ واحد خون و فرآورده‌های خونی در اصفهان"/>
    <meta property="og:description" content="ایسنا/اصفهان مدیر کل انتقال خون استان اصفهان، با اشاره به نیاز روزانه ۴۰۰ واحد خون و فرآورده‌های خونی در استان، گفت: در روزهای اخیر به دلیل سرما و بارندگی، میزان اهدای خون تا ۵۰ درصد کاهش یافته است."/>
  </head>
  <body>
    <article>
      <h1>کمبود روزانه ۲۰۰ واحد خون و فرآورده‌های خونی در اصفهان</h1>
      <address><time datetime="2019-11-19T12:04:27+00:00">19 Nov 2019, 12:04</time> by <a rel="author">پروانه عبداللهی</a></address>
      <p>ایسنا/اصفهان مدیر کل انتقال خون استان اصفهان، با اشاره به نیاز روزانه ۴۰۰ واحد خون و فرآورده‌های خونی در استان، گفت: در روزهای اخیر به دلیل سرما و بارندگی، میزان اهدای خون تا ۵۰ درصد کاهش یافته است.</p>
      <p><b>مجید زینلی</b> در گفت وگو ایسنا، سرما و بارندگی های زودهنگام را دلیل اصلی کاهش تعداد اهداکنندگان خون در روزهای گذشته دانست و افزود: هر سال با فرارسیدن ماه های سرد سال، میزان اهدای خون نیز کاهش می یابد اما نیاز مراکز درمانی و بیمارستان های استان به خون و فرآورده های آن به قوت خود باقی است و از مردم می خواهیم با مراجعه به ایستگاه ها و مراکز انتقال خون، نیاز بیماران را تامین کنند.</p>
      <p>وی از کاهش ۵۰ درصدی میزان اهدای خون در استان خبر داد و تاکید کرد: بیماران تالاسمی، هموفیلی، دیالیزی، کسانی که تحت عمل های جراحی قرار می گیرند و مجروحان تصادفات به صورت مستمر و مرتب به خون و فرآورده های آن نیاز دارند و همکاری اهدا کنندگان برای رفع کمبود ذخیره خونی اصفهان به معنای نجات جان این بیماران خواهد بود.</p>
      <p>مدیر کل انتقال خون استان اصفهان با تاکید بر آمادگی تمام مراکز ثابت اهدای خون برای خدمت رسانی به اهداکنندگان، گفت: تمام این مراکز از ۷ و نیم صبح تا ۶ و نیم بعدازظهر به صورت یکسره باز هستند، همچنین مراکز ثابت شهرستان های خمینی شهر و چهار راه عاشق آباد اصفهان نیز از ۸ صبح تا ۱۲ ظهر آماده پذیرش اهداکنندگان خواهند بود.</p>
      <p><b>زینلی </b>همچنین از افتتاح یک مرکز اهدای خون جدید در شهرستان شاهین شهر اصفهان خبر داد و گفت: این مرکز که در بلوار دکتر حسابی، اول فرعی ۹ قرار دارد، از هفته آینده فعالیت خود را آغاز خواهد کرد و در روزهای شنبه، دوشنبه و چهارشنبه آماده خون گیریاست.</p>
      <p>انتهای پیام</p>
    </article>
  </body>
</html>