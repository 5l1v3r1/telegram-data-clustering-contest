<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/fostul-sef-transelectrica-marius-danut-carasol-a-fost-retinut-pentru-inselaciune-si-uz-de-fals-18594820"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T12:44:26+00:00"/>
    <meta property="og:title" content="Fostul şef Transelectrica, Marius Dănuţ Caraşol, a fost reţinut pentru înşelăciune şi uz de fals"/>
    <meta property="og:description" content="Fostul şef al Transelectrica, Marius Dănuţ Caraşol, a fost reţinut, marţi, fiind acuzat de înşelăciune şi uz de fals, pentru că s-ar fi folosit de documente false care atestau studii necesare angajării în companie. "/>
  </head>
  <body>
    <article>
      <h1>Fostul şef Transelectrica, Marius Dănuţ Caraşol, a fost reţinut pentru înşelăciune şi uz de fals</h1>
      <address>
        <time datetime="2019-11-19T12:44:26+00:00">19 Nov 2019, 12:44</time>
      </address>
      <p>Fostul şef al Transelectrica, Marius Dănuţ Caraşol, a fost reţinut, marţi, fiind acuzat de înşelăciune şi uz de fals, pentru că s-ar fi folosit de documente false care atestau studii necesare angajării în companie. </p>
      <p>Procurorii Parchetului de pe lângă Înalta Curte de Casaţie şi Justiţie au transmis, marţi, că în urma cercetărilor efectuate pentru săvârşirea infracţiunilor de înşelăciune şi uz de fals, s-a luat măsura reţinerii bărbatului la care au fost efectuate percheziţii în cursul dimineţii.</p>
      <p>Surse din anchetă arată că este vorba de fostul şef Transelectrica, Marius Dănul Caraşol.</p>
      <p>Acesta este acuzat că, în mod fraudulos, a folosit, pentru angajarea în cadrul unei companii naţionale de interes strategic, documente falsificate ce atestau, nereal, studii superioare necesare ocupării funcţiei.</p>
      <p>Procurorii Secţiei de urmărire penală şi criminalistică din cadrul Parchetului de pe lângă înalta Curte de Casaţie şi Justiţie au dispus reţinerea acestuia şi au formulat propunere de arestare preventivă pe numele lui Caraşol.</p>
      <p>Propunerea de arestare preventivă a fost trimisă Judecătoriei Sectorului 1 Bucureşti.</p>
      <p>Prejudiciul în acest caz a fost stabilit la peste 460.000 de lei, iar pentru recuperarea lui a fost instituit sechestru asupra a două imobile şi a unui cont bancar.</p>
    </article>
  </body>
</html>