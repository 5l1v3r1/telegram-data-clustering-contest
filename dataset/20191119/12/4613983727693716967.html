<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/koi-sa-nay-vazhnite-targovski-partnyori-na-balgariya-prez-2019-godina.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T12:12:37+00:00"/>
    <meta property="og:title" content="Кои са най-важните търговски партньори на България през 2019 година?"/>
    <meta property="og:description" content="И какви стоки най-много се внасят и изнасят"/>
  </head>
  <body>
    <article>
      <h1>Кои са най-важните търговски партньори на България през 2019 година?</h1>
      <address><time datetime="2019-11-19T12:12:37+00:00">19 Nov 2019, 12:12</time> by <a rel="author" href="https://money.bg/author/vasil-shushkov" target="_blank">Васил Шушков</a></address>
      <p>Към края на август месец 2019 година (за когато са най-актуалните данни на Българската народна банка) България е внесла стоки за общо €20,85 милиарда. Към края на същия месец общият внос е в размер на €19,38 милиарда.</p>
      <p>От началото на годината България е изнесла суровини и метали на обща стойност €7,56 милиарда, понижение от 1,3% спрямо същия период на миналата година. Износът на потребителски стоки се покачва с 3,9% до €4,84 милиарда. Увеличение има и при инвестиционните стоки (машини, транспортни средства, резервни части и други). Общата им стойност достига €4,79 милиарда, като се повишава с 3,6%. С цели 27% се увеличава износът на енергийни продукти, за да достигне €2,35 милиарда. Именно петролните продукти имат и най-голям дял в износа - 7,9%. Продажбата им извън граница расте с 27,7% до €1,53 милиарда.</p>
      <p>Статистиката отбелязва сериозно повишение на износа на напитки (+40,5% до €101,3 милиона) и на торове (+36,6% до €180 милиона) през първите осем месеца на 2019 г. Значителен ръст има и при износът на електричество - 21,8% до €305,8 милиона.</p>
      <p>Най-голям е спадът при цигарите (-40,1% до едва €34,5 милиона) и цветните метали (-21,6%) до €1,48 милиарда.</p>
      <p>
        <b>Общо, износът расте с 3,8% на годишна база. В същото време вносът намалява незначително с 0,3% (или едва €73,2 милиона).</b>
      </p>
      <p>Най-голям относителен дял във вноса имат суровините и материалите - 37%. Техният внос намалява с 2,5% до €7,71 милиарда. Статистиката отчита сериозен спад на вноса на руди (-25,3% до €934,1 милиона), както и на суров петрол и природен газ (-22,8% до €1,76 милиарда). Въглищата също намаляват - с 19,4% до €49 милиона.</p>
      <p>Любопитно е да се отбележи, че вносът на мебели и домакинско обзавеждане расте с 13,1% от началото на годината и вече достига €650 милиона.</p>
      <p>
        <b>Кои са най-важните търговски партньори на България?</b>
      </p>
      <p>Основната част от вносните стоки в България очаквано идват от Европейския съюз - €11,28 милиарда от общо €20,85 милиарда. Германия остава страната, от която се внася най-много - за първите осем месеца на годината сумата достига €2,4 милиарда. Стоките, внесени от Китай, са на стойност €1,79 милиарда, а от Италия - €1,59 милиарда. Голяма част от вноса идва и от Турция (€1,45 милиарда) и Русия (€1,43 милиарда). Далеч преди други големи пазари се нарежда и съседна Румъния с €1,15 милиарда.</p>
      <p>
        <i>Внос на България</i>
      </p>
      <figure>
        <img src="https://webnews.bg/uploads/images/83/3483/453483/640x.jpg?_=1574164036"/>
        <figcaption>Износ на България</figcaption>
      </figure>
      <p>България изнася и най-много към ЕС - €13,1 милиарда, от общо €19,3 милиарда. Най-голям пазар за българските стоки е Германия - €2,87 милиарда. Следва северната ни съседка Румъния, към която изнасяме на обща стойност €1,7 милиарда. На трета позиция е Италия с €1,46 милиарда. Голям пазар и в Гърция с €1,33 милиарда.</p>
      <figure>
        <img src="https://webnews.bg/uploads/images/82/3482/453482/640x.jpg?_=1574164035"/>
      </figure>
    </article>
  </body>
</html>