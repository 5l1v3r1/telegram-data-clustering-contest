<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/efter-dodsfallet-enrique-tillbaka/"/>
    <meta property="og:site_name" content="DN.SE"/>
    <meta property="article:published_time" content="2019-11-19T12:18:22+00:00"/>
    <meta property="og:title" content="Efter dödsfallet – Enrique tillbaka"/>
    <meta property="og:description" content="I våras lämnade Luis Enrique sitt jobb som spansk förbundskapten för att vårda sin svårt cancersjuka dotter. Nu är han tillbaka inför fotbolls-EM 2020."/>
  </head>
  <body>
    <article>
      <h1>Efter dödsfallet – Enrique tillbaka</h1>
      <address><time datetime="2019-11-19T12:18:22+00:00">19 Nov 2019, 12:18</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>I våras lämnade Luis Enrique sitt jobb som spansk förbundskapten för att vårda sin svårt cancersjuka dotter som senare avled.<br/>Nu gör han comeback för att leda laget i EM-slutspelet nästa år.<br/>– Han återvänder till sin post, säger spanska fotbollsförbundets ordförande Luis Rubiales.</b>
      </p>
      <p>Robert Moreno tog med kort varsel över som förbundskapten för de spanska fotbollsherrarna, <a href="https://www.dn.se/sport/fotboll/enrique-lamnar-spaniens-landslag/">när Luis Enrique klev åt sidan</a>, och ledde utan problem laget genom EM-kvalet. Efter måndagens avslutande 5–0-seger mot Rumänien kom Moreno aldrig till den sedvanliga presskonferensen. Enligt El Mundo tog han i stället ett tårfyllt farväl av sina spelare.</p>
      <p>Anledningen till det?</p>
      <p>Han tackar för sig, för nu är det klart att Luis Enrique kommer tillbaka.</p>
      <p>– Vi kan bekräfta att Luis Enrique återvänder till sin post, säger spanska fotbollsförbundets ordförande Luis Rubiales.</p>
      <p><b>Enrique tog en paus</b> från förbundskaptenssysslan i mars och i juni avgick han för att vårda sin svårt cancersjuka dotter Xana, som avled i september.</p>
      <p>– Alla har vetat om att om att dörren för Luis Enrique har stått öppen, om han ville återvända, säger Luis Rubiales.</p>
      <p>Moreno har tidigare sagt att han ”med glädje” skulle lämna över förbundskaptenjobbet till Enrique, om han ville komma tillbaka.</p>
      <p>– I måndags fick vi ett meddelande från Robert som sade att han ville lämna så att han inte skulle stå i vägen för Luis Enriques återkomst, säger Rubiales.</p>
      <p><b>Moreno var tidigare assisterande förbundskapten</b> till Enrique, men det tycks han inte bli på nytt. I spanska medier har det ryktats om att de två inte längre kommer överens.</p>
      <p>– Roberts beslut att sluta och Luis Enriques beslut om hur hans stab ska se ut är personliga val. Man får fråga dem, säger Rubiales.</p>
      <p>Med Robert Moreno vid rodret styrde det spanska fotbollslandslaget mot sju segrar och två oavgjorda matcher i EM-kvalet. Spanien vann grupp F på 26 poäng, fem före Sverige.</p>
      <p>Luis Enriques nya kontrakt gäller över VM i Qatar 2022.</p>
    </article>
  </body>
</html>