<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197880/flat-earthers-ayxanontai-oi-thiasotes-tis-epipedis-gis-ayti-einai-i-alitheia-toys"/>
    <meta property="og:site_name" content="CNN.gr"/>
    <meta property="article:published_time" content="2019-11-19T12:44:34+00:00"/>
    <meta property="og:title" content="Flat Earthers: Θιασώτες της επίπεδης Γης «αποκαλύπτονται»"/>
    <meta property="og:description" content="« Δεν θέλω να είμαι οπαδός της θεωρίας της επίπεδης Γης», λέει, λυπημένος, ο David Weiss . «Θα ήθελες να ξυπνήσεις ένα πρωί και να πιστεύουν όλοι ότι είσαι..."/>
  </head>
  <body>
    <article>
      <h1>Flat Earthers: Θιασώτες της επίπεδης Γης «αποκαλύπτονται»</h1>
      <h2>«Δεν θέλω να είμαι οπαδός της θεωρίας της επίπεδης Γης», λέει, λυπημένος, ο David Weiss. «Θα ήθελες να ξυπνήσεις ένα πρωί και να πιστεύουν όλοι ότι είσαι ανόητος;», διερωτάται. Πώς γίνεται λοιπόν να πιστεύει αυτή την ευρέως διαδεδομένη θεωρία συνομωσίας;</h2>
      <slideshow>
        <figure>
          <img src="https://www.cnn.gr/media/com_news/galleries/2019/03/07/13615/photos/full/AP_6907200197.jpg"/>
          <figcaption>Τα πρώτα βήματα του ανθρώπου στη Σελήνη - Πηγή: AP Photo/NASA</figcaption>
        </figure>
        <figure>
          <img src="https://www.cnn.gr/media/com_news/galleries/2019/03/07/13615/photos/full/AP_690701019.jpg"/>
          <figcaption>Τα πρώτα βήματα του ανθρώπου στη Σελήνη - Πηγή: AP Photo/NASA</figcaption>
        </figure>
        <figure>
          <img src="https://www.cnn.gr/media/com_news/galleries/2019/03/07/13615/photos/full/AP_690730014.jpg"/>
          <figcaption>Τα πρώτα βήματα του ανθρώπου στη Σελήνη - Πηγή: AP Photo/NASA</figcaption>
        </figure>
        <figure>
          <img src="https://www.cnn.gr/media/com_news/galleries/2019/03/07/13615/photos/full/AP_6907200163.jpg"/>
          <figcaption>Τα πρώτα βήματα του ανθρώπου στη Σελήνη - Πηγή: AP Photo/NASA</figcaption>
        </figure>
        <figure>
          <img src="https://www.cnn.gr/media/com_news/galleries/2019/03/07/13615/photos/full/AP_6907200296.jpg"/>
          <figcaption>Τα πρώτα βήματα του ανθρώπου στη Σελήνη - Πηγή: AP Photo/NASA</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 14:44 , 19 November 2019</p>
      <p>Όλα ξεκίνησαν πριν από τέσσερα χρόνια, όταν επιχείρησε και απέτυχε να ανακαλύψει τις... καμπύλες του πλανήτη μας. <b>Αυτή, όπως πιστεύει, <b>ήταν </b>η ημέρα της αφύπνισής του</b>. Από εκείνη τη στιγμή άλλαξε η κοσμοθεωρία του.</p>
      <p>Βέβαια, είναι άγνωστη η μεθοδολογία που χρησιμοποίησε στα «πειράματά» του. </p>
      <p>«<b>Φρίκαρα</b>», λέει στο <a href="https://edition.cnn.com/2019/11/16/us/flat-earth-conference-conspiracy-theories-scli-intl/index.html?fbclid=IwAR1LDIY185NR-lZIcXzB81yriLohNw6EROifGTA9D-1lsLrepVt4-heeMFk"><b>CNNi</b></a>. «Είναι σαν να τραβάει (σ.σ. κάποιος) το χαλί κάτω από τα πόδια σου».</p>
      <p>Μετά την «αποκάλυψη», ο κύκλος των γνωριμιών του άλλαξε άρδην. Πλέον συναναστρέφεται, κυρίως, με ομοϊδεάτες του. Και παρότι θα υποψιαζόταν κανείς ότι είναι λίγοι, τα στοιχεία συνθέτουν μια διαφορετική εικόνα. </p>
      <p>Στο ετήσιο <b>Διεθνές Συνέδριο των Flat Earthers</b> (όπως ονομάζονται οι θιασώτες της θεωρίας της επίπεδης Γης) που διοργανώθηκε στο Ντάλας των ΗΠΑ έλαβαν μέρος τουλάχιστον <b>600 άτομα</b>. Μεταξύ άλλων, στήθηκαν πάνελ με θέματα όπως «<b>Ο χώρος είναι ψέμα</b>», και συμμετείχαν ορισμένοι από τους πρωτεργάτες στην ανάδειξη της… αλήθειας.</p>
      <p>Παρακάμπτοντας κάθε επιστημονική απόδειξη, οι Flat Earthers αρνούνται πεισματικά να αποδεχθούν ότι ο πλανήτης είναι μία σφαίρα. Και παρότι δεν υπάρχουν επίσημα στοιχεία που να δείχνουν πόσοι στηρίζουν αυτές τις απόψεις, ο Weiss εκτιμά ότι <b>εκατομμύρια άτομα</b> – μεταξύ των οποίων σταρ του Χόλυγουντ – πιστεύουν τη θεωρία, αλλά δεν το παραδέχονται δημόσια.</p>
      <p>Σύμφωνα με έρευνα του YouGov, <b>ένας στους έξι Αμερικανούς δεν είναι απολύτως σίγουρος πως ο πλανήτης είναι σφαιρικός.</b></p>
      <p>Η κοινότητα των Flat Earthers είναι ιδιαιτέρως οργανωμένη και έχει ολόκληρο κατάλογο με επιστημονικές - για εκείνη πάντα - θεωρίες που επιβεβαιώνουν τα πιστεύω της. Μάλιστα, υπάρχει και ένα ντοκιμαντέρ στο Netflix επί του θέματος.</p>
      <p>Κάθε χρόνο διοργανώνονται <b>ειδικές εκδηλώσεις</b> για τα μέλη της κοινότητας. «Δεν έχεις δει κάτι άλλο να αναπτύσσεται τόσο γρήγορα», διαπιστώνει ο διοργανωτής του ετήσιου συνεδρίου <b>Robbie Davidson</b>, αναφερόμενος στην ταχύτητα με την οποία αυξάνονται τα μέλη της κοινότητας. </p>
      <blockquote>«Θα έλεγα πως σε 10 χρόνια, οι αριθμοί θα είναι απίστευτοι… Του χρόνου θα διοργανωθεί ένα συνέδριο σε κάθε μεγάλη χώρα του κόσμου».</blockquote>
      <h3>Η άκρη του κόσμου</h3>
      <p>Όταν ο Davidson πρωτοάκουσε για την επίπεδη Γη, το θεώρησε απολύτως γελοίο. «Γέλασα και είπα: "θα πρέπει να είναι οι πιο ανόητοι άνθρωποι στον κόσμο". <b>Ποιος άνθρωπος στα λογικά του θα πίστευε κάτι τόσο ηλίθιο;</b>»</p>
      <p>Λίγα χρόνια αργότερα, όμως, βρέθηκε σε ένα συνέδριο για την επίπεδη Γη. Πώς συνέβη αυτό; Και αυτός προσπάθησε να αποδείξει ότι η Γη είναι σφαιρική, αλλά δεν το κατάφερε. Άγνωστο και πάλι το τι έκανε.</p>
      <p>Προσπαθώντας να εξηγήσει τα πιστεύω του, χρησιμοποίει ένα…<b> χριστιανικό παράδειγμα</b>. «Υπάρχει ένας διάβολος, ο Σατανάς. Η δουλειά του είναι να προσπαθεί να πείσει τον κόσμο ότι ο Θεός δεν υπάρχει. Έχει κάνει εξαιρετική δουλειά πείθοντάς μας (σ.σ. τους ανθρώπους) ότι είμαστε μία τυχαία κουκίδα σε ένα άπειρο σύμπαν».</p>
      <p>
        <b>Όσο για τις φωτογραφίες που έχουν ληφθεί από δορυφόρους και αποδεικνύουν ότι η Γη είναι πράγματι σφαιρική, ο ίδιος σημειώνει ότι πρόκειται περί photoshop.  </b>
      </p>
      <p>Στα πρώτα του βήματα στον χώρο ανακάλυψε σύντομα ότι δεν ήταν μόνος. Τότε αποφάσισε να διευρύνει το κοινό, δημιουργώντας το συνέδριο. Στόχος είναι να πείσει τον κόσμο ότι <b>δεν πρόκειται για μία διαδικτυακή απάτη που συντηρείται από τρελούς ανθρώπους. </b></p>
      <p>Για τον ίδιο, πρέπει να ξεκαθαριστούν ορισμένα πράγματα σχετικά με τη θεωρία. Αρχικά, η <b>κοινότητα δεν πιστεύει ότι υπάρχει η έννοια του χώρου</b>. Ο κόσμος είναι ακίνητος και η προσελήνωση ήταν ένα μεγάλο ψέμα. Όσον αφορά τη <b>βαρύτητα</b>… <b>κανείς δεν την έχει δει</b>, όπως υποστηρίζει.</p>
      <p>Επιπροσθέτως, σημειώνει ότι ο άνθρωπος δεν μπορεί να πέσει από την... άκρη του κόσμου. Οι περισσότεροι flat Earthers πιστεύουν ότι η Γη είναι ένας κυκλικός δίσκος και η Ανταρκτική λειτουργεί ως παγωμένο φράγμα, που θα απέτρεπε μία τέτοια πτώση. </p>
      <p>Τέλος, όπως διευκρινίζει, οι πραγματικοί θιασώτες της θεωρίας δεν έχουν σχέση με το <b>Flat Earth Society</b>, μία ομάδα που υπάρχει εδώ και δεκαετίες και η οποία, όπως καταγγέλλει ο Davidson, ελέγχεται από την αμερικάνικη κυβέρνηση και στόχος της είναι να διασπείρει ψευδείς ειδήσεις και να αποπροσανατολίζει από την αλήθεια. Η ομάδα αρνείται – μέσω του <b>CNNi</b> – τις καταγγελίες.</p>
      <p>Όπως αναφέρει το αμερικάνικο δίκτυο, ένα κοινό σημείο των περισσοτέρων flat Earthers, είναι ότι αρέσκονται στις θεωρίες συνομωσίας. Οι περισσότεροι έχουν τουλάχιστον <b>20 αγαπημένες</b>, με αυτή της επίπεδης Γης να τους εκφράζει περισσότερο και να κατατάσσεται πρώτη. </p>
      <figure>
        <iframe src="https://www.youtube.com/embed/yiUZa9ZNX0E" width="640" height="360" data-service="Youtube" scrolling="no"/>
      </figure>
      <h3>Γιατί και πώς μπορεί κάποιος να πιστέψει σε κάτι τέτοιο;</h3>
      <p>«Οι άνθρωποι, στην ουσία, επιχειρούν να καταλάβουν τον κόσμο», εξηγεί ο <b>Daniel Jolley</b>, λέκτορας επί θεμάτων που άπτονται των θεωριών συνομωσίας στο Πανεπιστήμιο Νορθούμπρια της Μεγάλης Βρετανίας.</p>
      <p>Ενδέχεται να μην εμπιστεύονται κυβερνήσεις ή οργανισμούς με επιρροή, όπως η <a href="https://www.cnn.gr/eidhseis/tag/69/nasa"><b>NASA</b></a>, και να ψάχνουν πειστικές, για εκείνους, αποδείξεις. «Είναι δύσκολο να ξεφύγεις από αυτόν τον τρόπο σκέψης».</p>
      <p>Έχει, επίσης, διαπιστωθεί πως άτομα που πιστεύουν σε θεωρίες συνομωσίας παρακινούνται από την <b>ανάγκη κοινωνικής ένταξης</b>. Τι σημαίνει αυτό; Επιθυμούν να είναι μέρος μίας ομάδας και στηρίζουν τις απόψεις που θα τους βοηθήσουν να το επιτύχουν.</p>
      <p>Τέλος, το πλέον ισχυρό κίνητρο ενδέχεται να είναι η <b>ανάγκη για εξουσία και έλεγχο</b>. Και αυτή η εξουσία απορρέει από τη γνώση, όσο αμφίβολη και εάν είναι αυτή.</p>
      <p>«Όταν ανακαλύπτεις ότι η Γη είναι επίπεδη… τότε αποκτάς εξουσία», σημειώνει ο Weiss. <b>Αυτό το συναίσθημα σε βοηθά να κατανοήσεις καλύτερα στον κόσμο</b>, λέει. Άλλος οπαδός της θεωρίας αναφέρει επί του ιδίου θέματος:</p>
      <blockquote>«Νιώθεις σαν να έχεις καλύτερο έλεγχο της ζωής σου και του σύμπαντος. Είναι πλέον πιο διαχειρίσιμο».</blockquote>
      <p>Η ραγδαία αύξηση των οπαδών τέτοιων θεωριών, έχει προκαλέσει <b>αναστάτωση στην επιστημονική κοινότητα.</b></p>
      <p> </p>
      <p>
        <b><a href="https://edition.cnn.com/2019/11/16/us/flat-earth-conference-conspiracy-theories-scli-intl/index.html?fbclid=IwAR1LDIY185NR-lZIcXzB81yriLohNw6EROifGTA9D-1lsLrepVt4-heeMFk">The flat-Earth conspiracy is spreading around the globe. Does it hide a darker core?</a>, by <a href="https://twitter.com/robpicheta">Rob Picheta</a>, CNN</b>
      </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198205/hpa-o-tramp-thelei-na-diexaxthei-diki-sti-geroysia-paroysia-mpainten">ΗΠΑ: Ο Τραμπ θέλει να διεξαχθεί δίκη στη Γερουσία παρουσία Μπάιντεν</a>
        </li>
        <li>
          <a href="https://www.cnn.gr/news/kosmos/story/198204/hpa-neo-freno-tis-geroysias-se-apofasi-gia-ti-genoktonia-ton-armenion">ΗΠΑ: Νέο «φρένο» της Γερουσίας σε απόφαση για τη γενοκτονία των Αρμενίων</a>
        </li>
        <li>
          <a href="https://www.cnn.gr/news/kosmos/story/198191/nees-pieseis-ton-hpa-stin-toyrkia-gia-toys-s-400-epimenei-i-agkyra">Νέες πιέσεις των ΗΠΑ στην Τουρκία για τους S-400 - Επιμένει η Άγκυρα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/18430/epipedh-gh">ΕΠΙΠΕΔΗ ΓΗ</a>
        </li>
        <li>
          <a href="https://www.cnn.gr/eidhseis/tag/9270/theoria-synomosias">ΘΕΩΡΙΑ ΣΥΝΩΜΟΣΙΑΣ</a>
        </li>
        <li>
          <a href="https://www.cnn.gr/eidhseis/tag/22300/episthmones">ΕΠΙΣΤΗΜΟΝΕΣ</a>
        </li>
        <li>
          <a href="https://www.cnn.gr/eidhseis/tag/69/nasa">NASA</a>
        </li>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198223/snapshot/2763268-n78.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198226/snapshot/2301354.jpg"/>
      </figure>
    </article>
  </body>
</html>