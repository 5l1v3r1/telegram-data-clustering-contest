<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622310/%D9%BE%D8%A7%DB%8C%D8%A7%D9%86-%D8%AF%D9%87%D9%85%DB%8C%D9%86-%D8%AC%D9%84%D8%B3%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%BE%D8%B1%D9%88%D9%86%D8%AF%D9%87-%DB%B9-%D9%85%D8%AA%D9%87%D9%85-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:29:00+00:00"/>
    <meta property="og:title" content="پایان دهمین جلسه رسیدگی به پرونده ۹ متهم اقتصادی"/>
    <meta property="og:description" content="دهمین جلسه رسیدگی به پرونده ۹ متهم اقتصادی مبنی بر اخلال در نظام اقتصادی کشور به ریاست قاضی موحد در شعبه اول دادگاه ویژه رسیدگی به جرایم اخلالگران و مفسدان اقتصادی لحظاتی قبل پایان یافت."/>
  </head>
  <body>
    <article>
      <h1>پایان دهمین جلسه رسیدگی به پرونده ۹ متهم اقتصادی</h1>
      <address>
        <time datetime="2019-11-19T12:29:00+00:00">19 Nov 2019, 12:29</time>
      </address>
      <p>
        <i>دهمین جلسه رسیدگی به پرونده ۹ متهم اقتصادی مبنی بر اخلال در نظام اقتصادی کشور به ریاست قاضی موحد در شعبه اول دادگاه ویژه رسیدگی به جرایم اخلالگران و مفسدان اقتصادی لحظاتی قبل پایان یافت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دهمین جلسه رسیدگی به پرونده ۹ متهم اقتصادی مبنی بر اخلال در نظام اقتصادی کشور صبح امروز (سه‌شنبه) به ریاست قاضی موحد در شعبه اول دادگاه ویژه رسیدگی به جرایم اخلالگران و مفسدان اقتصادی پایان یافت.</p>
      <p>در این جلسه قهرمانی نماینده دادستان به ادامه توضیحاتش در خصوص اظهارت جلسه گذشته متهم علی دیواندری پرداخت.</p>
      <p>همچنین متهم علی دیواندری نیز ادامه دفاعیاتش را ارائه کرد و پس از آن نماینده دادستان توضیحاتی در این خصوص مطرح کرد.</p>
      <p>سرانجام قاضی موحد با رسیدن به هنگام اذان ظهر، ختم این جلسه رسیدگی را اعلام کرد و گفت: جلسه بعدی روز یک‌شنبه آینده ساعت ۸:۳۰ صبح برگزار خواهد شد.</p>
      <p>۲۶ شهریور ماه، اولین جلسه دادگاه رسیدگی به اتهامات علی دیواندری و ۸ متهم دیگر در شعبه اول دادگاه ویژه رسیدگی به جرائم اخلالگران و مفسدان اقتصادی برگزار و طی آن، کیفرخواست متهمین توسط نماینده دادستان قرائت شد و نماینده حقوقی بانک ملت و وکیل شرکت پارس کیش شکوائیه خود را بیان کردند. در این جلسه متهم فلاحتیان بخشی از دفاعیات خود را بیان کرد و نماینده دادستان توضیحاتی در خصوص اقدامات متهمین ارائه کرد و گفت: متهمان با وجوه بانک ملت به خرید کشتی مبادرت کرده‌اند.</p>
      <p>در دومین جلسه رسیدگی به این پرونده، وکیل شرکت طرح اندیشه بهساز ملت اظهارات خود را بیان کرده و متهم فلاحتیان ادامه دفاعیاتش را ارائه کرد. مدیرعامل شرکت پارسیس کیش نیز مطالبی ارائه کرد و نماینده دادستان نیز توضیحاتی در خصوص اظهارات متهم و تخلفات صورت گرفته توسط سایر متهمین این پرونده بیان کرد.</p>
      <p>در سومین جلسه از دادگاه رسیدگی به این پرونده، نماینده دادستان ادامه توضیحاتش از جلسه قبل را ارائه کرد و همچنین متهم فلاحتیان به ادامه دفاعیاتش پرداخت و وکیل مدافع او نیز دفاعیاتش را بیان کرد.</p>
      <p>در چهارمین جلسه دادگاه رسیدگی به این پرونده که ۱۶ مهر ماه برگزار شد، وکیل مدافع متهم فلاحتیان ادامه دفاعیاتش را ارائه کرد و وکیل شرکت بهساز ملت نیز توضیحاتی را در خصوص دفاعیات این وکیل مطرح کرد. همچنین در این جلسه قهرمانی نماینده دادستان نیز توضیحاتی در رابطه با دفاعیات وکیل فلاحتیان ارایه کرد.</p>
      <p>در پنجمین جلسه رسیدگی، وکیل مدافع متهم فلاحتیان ادامه دفاعیاتش را بیان کرد و متهم اسماعیل احدی نیز تفهیم اتهام شد و دفاعیات خود را بیان کرد.</p>
      <p>همچنین قهرمانی نماینده دادستان نیز توضیحاتی در خصوص دفاعیات وکیل فلاحتیان بیان کرد و از او خواست که مستندات دلایل خود را به دادگاه ارائه کند و در خصوص دفاعیات متهم احدی نیز توضیحاتی ارائه کرد.</p>
      <p>در ششمین جلسه از رسیدگی به این پرونده که ۱۲ آبان‌ماه برگزار شد نماینده دادستان اظهار کرد: اسنادی که وکیل آقای فلاحتیان ارائه کرد افشاکننده یک شبکه فساد است که خودشان هم متوجه آن نشدند چرا که بخشی از پول‌ها به حساب شرکت مینیون رفته است که سند غارت‌گری سرمایه‌هاست.</p>
      <p>همچنین در این جلسه وکیل متهم احدی به ارایه دفاعیات خود پرداخت.</p>
      <p>در هفتمین جلسه رسیدگی به این پرونده متهمین اسماعیل احدی و ابوالحسنی به ارایه دفاعیات خود پرداختند و قهرمانی نماینده دادستان نیز در این جلسه خطاب به وکیل فلاحتیان گفت: شما باید توضیح دهید که سرنوشت ۱۱۰ میلیون درهم کجاست و چه شده است؟</p>
      <p>در هشتمین جلسه رسیدگی متهم ابوالحسنی ادامه دفاعیات خود را مطرح کرد و نماینده دادستان نیز توضیحاتی در این رابطه اظهار کرد.<br/>همچنین نمایندگان شرکت بهساز طرح و اندیشه و بانک پارسیان توضیحات خود را ارائه کردند و وکیل مدافع متهم حسین ابوالحسنی نیز به ارائه دفاعیات خود پرداخت.</p>
      <p>در نهمین جلسه رسیدگی به این پرونده، بخش‌هایی از کیفرخواست متهم علی دیواندری قرائت شد و وی دفاعیات خود را ارائه کرد.</p>
      <p>نماینده دادستان هم پرونده شخصیت متهم دیواندری را قرائت کرد و توضیحاتی نیز در خصوص دفاعیات او بیان کرد.</p>
    </article>
  </body>
</html>