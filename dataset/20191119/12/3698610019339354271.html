<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-prokuraturi-rozpovili-podrobici-pozhezhi-u-viyskoviy-chastini-na-lvivschini-330153_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T12:41:00+00:00"/>
    <meta property="og:title" content="У прокуратурі розповіли подробиці пожежі у військовій частині на Львівщині"/>
    <meta property="og:description" content="Ймовірно, займання сталося через коротке замикання проводів електропостачання."/>
  </head>
  <body>
    <article>
      <h1>У прокуратурі розповіли подробиці пожежі у військовій частині на Львівщині</h1>
      <h2>Ймовірно, займання сталося через коротке замикання проводів електропостачання.</h2>
      <address>
        <time datetime="2019-11-19T12:41:00+00:00">19 Nov 2019, 12:41</time>
      </address>
      <p>Військова прокуратура зареєструвала кримінальне провадження через <a href="https://dt.ua/UKRAINE/na-lvivschini-gorila-viyskova-chastina-zaginuv-oficer-330130_.html"><b>пожежу в одній із військових частин в Яворівському районі</b></a> Львівщини, унаслідок якої загинув військовослужбовець. Про це інформує у вівторок пресслужба військової прокуратури Західного регіону.</p>
      <p>Загорання виникло сьогодні вночі в приміщенні штабу. Повідомляється, що загинув тимчасовий виконувач обов'язків командира військової частини, ще один офіцер отримав опіки. Наразі він перебуває у реанімаційному відділенні.</p>
      <p>Пожежу локалізували о 7:30. Ймовірно, займання сталося через коротке замикання проводів електропостачання. Остаточно причину та збитки встановлять під час досудового розслідування. На місці працюють представники військової прокуратури та територіального управління Держбюро розслідувань.</p>
      <p>Провадження відкрито за частиною 3 статті 425 КК (Недбале ставлення до військової служби).</p>
      <p>За часів незалежності в Україні зафіксовано 13 великих пожеж на військових складах, а <b><a href="https://dt.ua/UKRAINE/z-pochatku-rosiyskoyi-agresiyi-v-chernigivskiy-oblasti-gorit-vzhe-shostiy-arsenal-290521_.html">з початку російської агресії у 2014 році - шість</a></b>. У результаті НС <b><a href="https://dt.ua/UKRAINE/ukrayina-vtratila-vid-pozhezh-na-viyskovih-skladah-do-p-yati-milyardiv-dolariv-zmi-290698_.html">Україна втратила близько п'яти млрд доларів</a></b>, істотно скоротився запас дефіцитних артилерійських снарядів, виробництво яких було налагоджено лише недавно.</p>
      <p>Зокрема, у жовтні минулого року надійшла інформація про <b><a href="https://dt.ua/UKRAINE/za-faktom-vibuhiv-na-arsenali-v-ichni-vidkrito-kriminalnu-spravu-290515_.html">пожежі і вибухи на території 6 арсеналу</a></b> МОУ поблизу смт Дружба (Ічнянський район, Чернігівська область). Територія арсеналу - 682,6 га, з них технічна – 402 га. На ньому зберігалося кілька десятків тонн боєприпасів, вогонь охопив п'ять складів – 10% від техтериторії арсеналу. Через цю подію евакуювали населення із 38 населених пунктів.</p>
      <p>Детальніше про вибухи арсеналів боєприпасів і наслідки для ЗСУ читайте в статті Юрія Бутусова "<b><a href="https://dt.ua/internal/katastrofa-v-ichni-durni-ne-vchatsya-navit-na-p-yati-pomilkah-291542_.html">Катастрофа в Ічні: дурні не вчаться навіть на п'яти помилках</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>