<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vlada-robit-shou-shchob-vidvolikti-vid-provaliv-gerasimov-pro-zvinuvachennya-na-adresu-poroshenka-640933.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T12:25:42+00:00"/>
    <meta property="og:title" content="Влада робить шоу, щоб відволікти від провалів, - Герасимов про звинувачення на адресу Порошенка"/>
    <meta property="og:description" content="Попри заяви Труби про те, що на розслідування злочинів Януковича і справ Майдану у ДБР немає ресурсів, більше ніж 30 слідчих по всій країні розслідують заяви Портнова - Герасимов"/>
  </head>
  <body>
    <article>
      <h1>Влада робить шоу, щоб відволікти від провалів, - Герасимов про звинувачення на адресу Порошенка</h1>
      <address>
        <time datetime="2019-11-19T12:25:42+00:00">19 Nov 2019, 12:25</time>
      </address>
      <h4>Попри заяви Труби про те, що на розслідування злочинів Януковича і справ Майдану у ДБР немає ресурсів, більше ніж 30 слідчих по всій країні розслідують заяви Портнова - Герасимов</h4>
      <p>Підозра п'ятому президенту України Петру Порошенку є певним благанням очільника Державного бюро розслідувань Романа Труби, аби нова влада залишила його на посаді. Сама ж влада таким чином маскує власні провальні дії, отже створює подібні шоу, щоб відволікти увагу. </p>
      <p>Про це під час брифінгу заявив народний депутат з фракції «Європейська солідарність» Артур Герасимов.</p>
      <p>«Нагадаю, що у п'ятницю в парламенті була проголосована відставка пана Труби з посади керівника ДБР. Цю конвульсію (підозру п'ятому президенту Петру Порошенку - ред.), на мою думку, слід розцінювати як благання до нової влади залишити керівника ДБР на своїй посаді», - сказав депутат.</p>
      <p>«Виникає питання: навіщо це потрібно за один місяць до того, як недоторканість буде знята згідно з законом, який ініціював і вніс до парламенту саме Петро Порошенко? Відповідь очевидна: тому що потрібне шоу, щоб відволікти увагу від катастрофічних провалів майже по всім напрямках діяльності нової влади. Щоб відволікти увагу від бюджету розчарування і невиконаних обіцянок. Щоб відволікти увагу від капітуляції, яка може кінцево відбутися під час зустрічі з Путіним. Щоб відволікти увагу від низки численних корупційних скандалів всередині «Слуги народу», — Артур Герасимов щодо звинувачень на адресу Петра Порошенка.</p>
      <p>Герасимов додав, що попри заяви Труби про те, що на розслідування злочинів Януковича і справ Майдану у ДБР немає ресурсів, більше ніж 30 слідчих по всій країні розслідують заяви Портнова.</p>
      <p>«Ми всі чули волання про те, що не вистачає ресурсів і сил на розслідування справ Майдану, злочинів Януковича. Але заяви Портнова в інтересах країни-агресора уже шість місяців розслідує понад тридцять слідчих з усієї України. Мова йде про Справу про події у Керченській протоці, справу про наказ про контрнаступ, який віддав Порошенко, і завдяки якому було звільнено значну частину окупованого Донбасу. А також цей маразм, який є єдиним, який вони запроєктували за шість місяців», - наголосив політик.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FEuropeanSolidarity.official%2Fvideos%2F474895079804728%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Зазначимо, що напередодні адвокат Порошенка <a href="https://glavcom.ua/news/advokat-poroshenka-poobicyav-prityagnuti-do-vidpovidalnosti-trubu-ta-portnova-640803.html">пообіцяв притягнути до відповідальності Трубу та Портнова</a>.</p>
      <p>Нагадаємо, Державне бюро розслідувань <a href="https://glavcom.ua/news/dbr-napravilo-do-genprokuraturi-pidozru-dlya-poroshenka-640638.html">направило в Генпрокуратуру проєкт повідомлення про підозру п'ятому президенту України Петру Порошенку</a>. </p>
      <p>«Проєкт підозри підготовлено і направлено в прокуратуру в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року. У документі йдеться про підозру п'ятому президенту України в скоєнні кримінальних злочинів, передбачених ч. 3 ст. 109 і ч. 2 ст. 364 Кримінального кодексу України», - йдеться у повідомленні пресслужби ДБР.</p>
      <p>Крім цього, слідчі ДБР направили в прокуратуру проєкт подання до Верховної Ради про надання згоди на притягнення до кримінальної відповідальності п'ятого президента України, який є чинним народним депутатом.</p>
      <p>Раніше ДБР відкрило справу про «захоплення влади» за фактом призначення Порошенком двох членів ВРП <a href="http://reyestr.court.gov.ua/Review/81476311">попри заборону суду</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html">«Конвульсії Труби». У Порошенка відповіли на заяву ДБР про підозру<br/></a></b>   •  <br/><b><a href="https://glavcom.ua/publications/za-shcho-vlada-koshmarit-poroshenka-640771.html">За що влада «кошмарить» Порошенка?</a></b></blockquote>
      <related>
        <a href="https://glavcom.ua/news/advokat-poroshenka-poobicyav-prityagnuti-do-vidpovidalnosti-trubu-ta-portnova-640803.html"/>
        <a href="https://glavcom.ua/news/advokat-poroshenka-nazvav-pidozru-eksprezidentu-provokacijeyu-proti-ryaboshapki-640787.html"/>
        <a href="https://glavcom.ua/news/konvulsiji-trubi-u-poroshenka-vidpovili-na-zayavu-dbr-pro-pidozru--640653.html"/>
      </related>
    </article>
  </body>
</html>