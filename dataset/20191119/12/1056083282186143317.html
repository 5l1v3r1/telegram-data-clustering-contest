<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818457/%D8%AA%D8%A7%D8%B1%DB%8C%D8%AE-%D8%B9%D8%A8%D8%B1%D8%AA-%D8%A2%D9%85%DB%8C%D8%B2-%D8%AF%D8%B1-%D8%AF%D8%B3%D8%AA-%D9%87%D8%A7%DB%8C-%D8%A2%D9%84%D9%88%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:01:25+00:00"/>
    <meta property="og:title" content="تاریخ عبرت‌آمیز در «دست‌های آلوده»"/>
    <meta property="og:description" content="کارگردان نمایش «دست‌های آلوده» گفت: متن این نمایش را که مربوط به جنگ جهانی دوم است، انتخاب کردم تا یادمان باشد همیشه باید نگاهی به تاریخ داشته باشیم."/>
  </head>
  <body>
    <article>
      <h1>تاریخ عبرت‌آمیز در «دست‌های آلوده»</h1>
      <address>
        <time datetime="2019-11-19T12:01:25+00:00">19 Nov 2019, 12:01</time>
      </address>
      <p>کارگردان نمایش «دست‌های آلوده» گفت: متن این نمایش را که مربوط به جنگ جهانی دوم است، انتخاب کردم تا یادمان باشد همیشه باید نگاهی به تاریخ داشته باشیم.</p>
      <p>به گزارش ایسنا به نقل از مشاور رسانه‌ای، پوستر نمایش «دست‌های آلوده» با حضور مسعود موسوی (دراماتورژ و کارگردان) و عوامل این نمایش رونمایی شد.</p>
      <p>مسعود موسوی درباره اینکه چرا متن «دست‌های آلوده» را برای اجرا انتخاب کرده است، گفت: تاریخ همیشه عبرت‌آمیز است؛ از این جهت این متن را که مربوط به جنگ جهانی دوم است، انتخاب کردم تا یادمان باشد همیشه باید نگاهی به تاریخ داشته باشیم. در «دست‌های آلوده» تلفیقی از گذشته و حال را در همه اجزای نمایش، از طراحی تا بازی‌ها و استفاده از اکسسوار و حتی لباس می‌بینید که امیدوارم تماشاگران بتوانند با این نگاه کارگردانی ارتباط برقرار کنند.</p>
      <p>او در ادامه با اشاره به حضور بازیگران سینما و تلویزیون در تئاتر اظهار داشت: معتقدم در شرایط کنونی که به بازیگران حرفه‌ای تئاتر، کار نمی‌رسد، باید تا حد امکان از این انتخاب‌ها دوری کرد. برای همین تاکید داشتم که در «دست‌های آلوده» از بازیگران حرفه‌ای تئاتر استفاده کنم.</p>
      <p>ناصر آقایی هم با اشاره به اینکه «پرداختن به سارتر شهامت می‌خواهد» گفت: اجرای نمایشنامه‌های سارتر سخت است چون فلسفه دشواری دارد. اما مطمئنم حالا که مسعود موسوی روی سارتر تمرکز کرده، می‌خواهد این مسیر را ادامه دهد و امیدوارم در این راه، اجرای موفقی داشته باشد. </p>
      <p>در مراسم رونمایی از پوستر نمایش «دست‌های آلوده» ناصر آقایی، حامد نصرآبادیان، مسعود موسوی و بازیگران و عوامل اجرایی این نمایش حضور داشتند. حمیدرضا نعیمی، مسعود موسوی، ریحانه سلامت، شهاب مهربان، محسن بابایی، فرزانه رضایی، آریاز ذوالفقاری و مهدی باقرزاده بازیگران این نمایش هستند.</p>
      <p>سایر عوامل عبارتند از: آهنگساز: محمد فرشته‌نژاد، طراح صحنه: علی ساسانی‌نژاد، طراح لباس: ثمین تحویلداری، مشاور کارگردان: علی شاه‌صفی، پویا موسوی، مشاور روابط عمومی و تبلیغات: بهزاد مرتضوی، مشاور رسانه‌ای: سبا حیدرخانی، مدیر تولید: بهنود محمدی‌پور، گروه کارگردانی: لیدا حکانی، نازنین ابارشی، گلریز ابراهیم، طراح پوستر و بروشور: محمدرضا غلامی، طراح گریم: علی گودینی، تیزر: مرجان مروستی علی شاه‌صفی، اجرای لباس: مهسا شریفی، عکاس: رامین نیک‌بین، گروه صحنه: سینا سلمان روغنی، دانیال محسنی، زهرا الماس‌پور، ثمینه نعیمی.</p>
      <p>نمایش «دست‌های آلوده» از پنجشنبه، ۳۰ آبان ساعت ۲۰ در سالن قشقایی مجموعه تئاتر شهر به صحنه می‌رود.</p>
      <p>انتهای پیام</p>
    </article>
  </body>
</html>