<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103214/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T12:20:55+00:00"/>
    <meta property="og:title" content="Чехія засуджує агресію Росії та анексію Криму – заява прем’єра"/>
    <meta property="og:description" content="“Я приїхав з однозначним повідомленням: ми підтримуємо Україну та її народ, ми не сприймаємо і засуджуємо російську агресію на сході країни і нелегальну анексію Криму”"/>
  </head>
  <body>
    <article>
      <h1>Чехія засуджує агресію Росії та анексію Криму – заява прем’єра</h1>
      <address>
        <time datetime="2019-11-19T12:20:55+00:00">19 Nov 2019, 12:20</time>
      </address>
      <p>Чехія засуджує російську агресію на Донбасі та незаконну анексію Криму Росією.</p>
      <p>Про це у Києві у вівторок на спільному брифінгу з президентом України заявив прем’єр-міністр Чехії Андрей Бабіш, повідомляє "Європейська правда".</p>
      <p>"Я приїхав з однозначним повідомленням: ми підтримуємо Україну та її народ, ми не приймаємо і засуджуємо російську агресію на сході країни і нелегальну анексію Криму", - сказав чеський прем’єр-міністр, знявши сумніви щодо позиції офіційної Праги, які з’явились після повідомлень ЗМІ про <a href="https://www.eurointegration.com.ua/news/2019/10/30/7102465/">позицію</a> президента Мілоша Земана.</p>
      <p>"Ми, звичайно, підтримуємо територіальну цілісність та суверенітет України у її міжнародно-визнаних кордонах", - сказав він.</p>
      <p>Бабіш додав, що у Праги – великі очікування від зустрічі у "нормандському форматі".</p>
      <p>"Ми не бачимо іншої можливості вирішення конфлікту, ніж відновлення суверенітету України мирним шляхом… Сподіваємось, що колеги з Європи справді знайдуть політичне вирішення цього конфлікту", - підкреслив прем'єр.</p>
      <p> Він запевнив, що Чехія буде продовжувати надавати гуманітарну допомогу людям, які постраждали на сході України.</p>
      <p>Нагадаємо, під час виступу в Страсбурзі в 2017 році президент Чехії <a href="https://www.eurointegration.com.ua/news/2017/10/10/7072106/">запропонував заплатити Україні та узаконити анексію Криму</a>. Земан визнав незаконність анексії Криму, але заявив, що питання вирішене: "Крим – це анексія, без сумніву. Та це завершена справа (fait accompli)".</p>
      <p>У жовтні цього року речник президента Чехії Їржі Овчачек запевнив, що Мілош Земан продовжує вважати анексію Криму <b><a href="https://www.eurointegration.com.ua/news/2019/10/31/7102510/">незаконною</a></b>.</p>
      <related>
        <a href="https://www.eurointegration.com.ua/news/2019/11/19/7103203/"/>
        <a href="https://www.eurointegration.com.ua/news/2019/11/19/7103212/"/>
      </related>
    </article>
  </body>
</html>