<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/eveniment-----expoziia-uroborus-de-la-muzeul-naional-de-arta-al-moldovei-148677.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T12:47:00+00:00"/>
    <meta property="og:title" content="EVENIMENT /// Expoziția ”UROBORUS” de la Muzeul Național de Artă al Moldovei"/>
    <meta property="og:description" content="La 77 de ani, Ștefan Câlția invită publicul, prin cele peste 20 de lucrări (unele depășind 5 sau chiar 12m), pictură și desen din perioada 1970-2019, la o expoziție sub formă de labirint - o călătorie în patru capitole însoțite de simbolul UROBORUS, șarpele care își mănâncă propria coadă, expoziție concepută special pentru Chișinău."/>
  </head>
  <body>
    <article>
      <h1>EVENIMENT /// Expoziția ”UROBORUS” de la Muzeul Național de Artă al Moldovei</h1>
      <address>
        <time datetime="2019-11-19T12:47:00+00:00">19 Nov 2019, 12:47</time>
      </address>
      <p>
        <b>La 77 de ani, Ștefan Câlția invită publicul, prin cele peste 20 de lucrări (unele depășind 5 sau chiar 12m), pictură și desen din perioada 1970-2019, la o expoziție sub formă de labirint - o călătorie în patru capitole însoțite de simbolul UROBORUS, șarpele care își mănâncă propria coadă, expoziție concepută special pentru Chișinău.</b>
      </p>
      <p>
        <b>Program de vizită: marți - duminică: 10:00 - 18:00</b>
      </p>
      <p>În atelier, artistul povestește adesea despre felul în care simbolurile sunt astăzi percepute, făcând analogie cu pietrele de pavaj ale căror margini sunt, la început, clar definite, iar pe măsură ce oamenii calcă peste ele, devin tot mai tocite, tot mai imprecise. La fel se întâmplă și cu simbolurile; în trecut limbaj în sine, azi, pe măsură ce capătă mai multe sensuri, ele devin mai imprecise, mai vagi.</p>
      <p>Uroborus, șarpele care își mănâncă propria coadă, este unul din cele mai vechi simboluri. În timp, s-au desprins două moduri principale de a-l interpreta: unul esoteric, psihologic, care urmărește ciclicitatea emoțiilor, stărilor și a valorilor umane și altul fizic, logic, o descriere fantastic - anatomică a animalului care nu are nevoie de nimic în afară de propriul corp pentru a exista într-un cerc perfect. Uroborus este, în această expoziție, cheia oferită amăgitor de la intrare, dar care nu îți folosește decât după parcurgerea celor patru părți.</p>
      <p>Părțile călătoriei, modalități de a privi lumea, ce cuprind deopotrivă distrugere și învălmășeală, compromis și minciună, regret și căință, primenire și renovare, sunt poate structura felului în care trăim, lucrăm, simțim. Totul, se află atât în fiecare din noi, cât și la o scară mai amplă, în orașul în care locuim, în satul copilăriei și în natură cu legile sale; se află în personal, politic, social, pe care arta ni-l povestește și ni-l face vizibil.</p>
      <figure>
        <img src="https://www.timpul.md/uploads/images/ur2.jpg"/>
      </figure>
      <figure>
        <img src="https://www.timpul.md/uploads/images/ur3.jpg"/>
      </figure>
      <p>
        <i>BIO</i>
      </p>
      <figure>
        <img src="https://www.timpul.md/uploads/images/ur4.jpg"/>
      </figure>
      <p>Ștefan Câlția (n. 1942, Brașov), absolvent al liceului de arte plastice din Timișoara și al Institutului Nicolae Grigorescu unde i-a avut profesori pe desenatorul Julius Podlipny și pictorul Corneliu Baba și a început cariera expunând în țările blocului sovietic. Discursul său mascat sub metafore și simboluri medievale lăsa să se întrevadă o critică a acelei lumi. Anii 1990-1996 de profundă instabilitate politică și insecuritate socială l-au făcut pe artist, ca și pe mulți alții ai generației lui, să croiască un discurs mai activ și explicit. Astăzi artistul este preocupat de felul în care valorile se așează în oameni urmând același discurs metaforic, sugerat, ce invită privitorul la o reflecție despre sine.</p>
      <p>Vă invităm la expoziția Uroborus, care devine o călătorie labirintică și creează cadrul în care vizitatorul intră în dialog cu spațiul și lucrările. Până în 15 decembrie aveți ocazia să descoperiți operele excepționale ale marelui pictor Ștefan Câlția, fiind cel mai important reprezentant al genului picturii realismului fantastic.</p>
      <figure>
        <img src="https://www.mnam.md/tmp/images/web%20afi%C8%99.jpg"/>
      </figure>
    </article>
  </body>
</html>