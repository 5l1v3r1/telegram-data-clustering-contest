<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714260-dikh-Siemens-katadikh-gia-22-anamesa-toys-christoforakos-karavelas-mayridhs-paragrafh-gia-tsoykato.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T12:25:00+00:00"/>
    <meta property="og:title" content="Δίκη Siemens: Καταδίκη για 22, ανάμεσά τους Χριστοφοράκος, Καραβέλας, Μαυρίδης. Παραγραφή για Τσουκάτο"/>
    <meta property="og:description" content="Μετά από ακροαματική διαδικασία περίπου τριών ετών έπεσε η αυλαία στη δίκη για την υπόθεση των «μαύρων ταμείων» της Siemens με την καταδίκη 22 από"/>
  </head>
  <body>
    <article>
      <h1>Δίκη Siemens: Καταδίκη για 22, ανάμεσά τους Χριστοφοράκος, Καραβέλας, Μαυρίδης. Παραγραφή για Τσουκάτο</h1>
      <address>
        <time datetime="2019-11-19T12:25:00+00:00">19 Nov 2019, 12:25</time>
      </address>
      <p>Μετά από ακροαματική διαδικασία περίπου τριών ετών έπεσε η αυλαία στη δίκη για την υπόθεση των «μαύρων ταμείων» της Siemens με την καταδίκη 22 από τους συνολικά 54 κατηγορούμενους  για το αδίκημα του ξεπλύματος βρώμικου χρήματος.</p>
      <p>Το Τριμελές Εφετείο Κακουργημάτων εξέδωσε απόφαση για τα «μαύρα ταμεία» της Siemens. Συνολικά καταδικάστηκαν 22 άτομα.</p>
      <p>Την καταδίκη 22 κατηγορουμένων μεταξύ των οποίων τα πρώην στελέχη της Siemens Hellas, Μιχάλης Χριστοφοράκος, Χρήστος Καραβέλας, Πρόδρομος Μαυρίδης και τα πρώην στελέχη της Siemens Γερμανίας, Χάϊνριχ Φον Πίρερ, Μίκαελ Κουτσενρόιτερ, Ράιχαντ Σίκατζεκ για το αδίκημα της νομιμοποίησης εσόδων από εγκληματική δραστηριότητα κατ´ επάγγελμα αποφάσισε-σήμερα-το Τριμελές Εφετείο Κακουργημάτων της Αθήνας στη «μεγάλη» δίκη για την υπόθεση των «μαύρων ταμείων» της Siemens.</p>
      <p>Επίσης το Δικαστήριο καταδίκασε πρώην στελέχη του ΟΤΕ, μεταξύ των οποίων ο Αλέξανδρος Αθανασιάδης αλλά και τα τραπεζικά στελέχη Φάνης Λυγινός και Ζαν Κλώντ Όσβαλντ (ο οποίος καταζητείται από τότε που «έσπασε» το «βραχιολάκι»).</p>
      <p>Το δικαστήριο έπαυσε την ποινική δίωξη για το αδίκημα της δωροδοκίας, ακολουθώντας την πρόταση της εισαγγελέως της έδρας και εντάσσοντας την αξιόποινη πράξη στο νομοθετικό πλαίσιο που αφορά τη δωροδοκία στον ιδιωτικό τομέα.<br/><br/>Με τον νέο Ποινικό Κώδικα να αφήνει το στίγμα του στην δικαστική απόφαση το Τριμελές Εφετείο Κακουργημάτων ακολουθώντας το δρόμο που έδειξε η εισαγγελέας  δέχθηκε ότι οι υπάλληλοι του ΟΤΕ δεν είναι πλέον  δημόσιοι υπάλληλοι και μετέτρεψε την κατηγορία σε δωροδοκία που τιμωρείται σε βαθμό πλημμελήματος, αδίκημα το οποίο έχει υποπέσει σε παραγραφή.<br/><br/>Έτσι οι κατηγορούμενοι κρίθηκαν ένοχοι μόνο για το αδίκημα της νομιμοποίησης εσόδων από εγκληματικές δραστηριότητες, πράξη που τιμωρείται με κάθειρξη μέχρι 15 έτη.<br/><br/>Μεταξύ των κατηγορουμένων που κρίθηκαν ένοχοι  είναι  πρώην στελέχη  της Siemens Hellas, όπως ο Μιχάλης Χριστοφοράκος, αλλά και πρώην στελέχη της εταιρίας στη  Γερμανία. Το δικαστήριο  καταδίκασε<br/>πρώην στελέχη του ΟΤΕ αλλά και τα τραπεζικά στελέχη που φέρονται να έπαιξαν ρόλο στη διαδρομή της μίζας  προκειμένου να υπογραφεί η σύμβαση 8002/97 μεταξύ ΟΤΕ και Siemens.<br/><br/><b>Αθώοι κρίθηκαν οι κατηγορούμενοι: Νικόλαος Μανασής,Σάββας Γιαννακάκης, Αθανάσιος Ράμμος, Βασίλης Τυρογαλάς και Εμμανουήλ Παπαδογιαννάκης.</b><br/><br/>Είκοσι επτά κατηγορούμενοι στην υπόθεση απαλλάχθηκαν λόγω παραγραφής των αξιόποινων πράξεων που τους αποδίδονται  μεταξύ αυτών και ο άλλοτε στρατηγός του ΠΑΣΟΚ Θόδωρος Τσουκάτος ο οποιος είχε διωχθεί για το αδίκημα της συνεργίας σε δωροδοκία.<br/><br/>Τη σκυτάλη στην ακροαματική διαδικασίας πήραν οι  συνήγοροι υπεράσπισης των κατηγορουμένων που κρίθηκαν ένοχοι οι οποίοι ζητούν την αναγνώριση ελαφρυντικών στους εντολείς τους εστιάζοντας σε αυτά του πρότερου σύννομου βίου, της καλής συμπεριφοράς μετά την πράξη και της μη εύλογης διάρκειας της ποινικής διαδικασίας.</p>
    </article>
  </body>
</html>