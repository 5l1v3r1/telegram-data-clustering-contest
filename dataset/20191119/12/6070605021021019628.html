<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/arrasa-premis-Iris-Academia-Televisio_0_2346965397.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T12:53:52+00:00"/>
    <meta property="og:title" content="'La casa de papel' arrasa en els premis Iris de l'Acadèmia de la Televisió"/>
    <meta property="og:description" content="La sèrie es va endur els cinc premis als quals optava, entre ells el de millor ficció"/>
  </head>
  <body>
    <article>
      <h1>'La casa de papel' arrasa en els premis Iris de l'Acadèmia de la Televisió</h1>
      <h2>La sèrie es va endur els cinc premis als quals optava, entre ells el de millor ficció</h2>
      <address>
        <time datetime="2019-11-19T12:53:52+00:00">19 Nov 2019, 12:53</time>
      </address>
      <p><i>La casa de papel</i> segueix la seva carrera imparable. La sèrie d'<a href="https://www.ara.cat/estiu/Alex-Pina-showrunner-conquerit-Netflix_0_2070992908.html"> Álex Pina</a> va ser la gran triomfadora de la 21a edició dels premis Iris de l'Acadèmia de la Televisió, entregats ahir a la nit. El <i>thriller</i> de Netflix va demostrar que és difícil plantar-li cara i es va endur els cinc premis als quals aspirava: millor ficció, millor producció, millor direcció, millor actriu (que va recaure en Alba Flores) i millor actor (per a Álvaro Morte). </p>
      <p>La sèrie de Netflix, que aviat començarà a rodar la quarta temporada, es va imposar a altres ficcions com <a href="https://www.ara.cat/media/Paco-Leon-Berlanga-Arde-Madrid_0_2120788129.html"><i>Arde Madrid</i></a> (Movistar+), <a href="https://www.ara.cat/media/Movistar-estrena-hierro-nordic-accent-canari_0_2247975194.html"><i>Hierro</i></a> (Movistar+), <i><a href="https://www.ara.cat/media/TVE-busca-revifar-ficcio-Monteperdido_0_2203579653.html">La caza. Monteperdido</a> </i>(TVE), <a href="https://www.ara.cat/media/Antena-Fargo-iberic-Matadero_0_2157384342.html"><i>Matadero</i> </a>(Antena 3) i <a href="https://www.ara.cat/media/Antena-intenta-resoldre-crim-passat_0_2090191141.html"><i>Presunto culpable</i></a> (Antena 3). Tot i que la producció de Pina va dominar les categories de ficció,<i> Hierro</i> va poder rascar un premi en l'únic apartat en què <i>La casa de papel</i> no competia. La sèrie de Candela Peña i Darío Grandinetti va ser reconeguda amb el guardó al millor guió, premi que van compartir el creador de la ficció, Pepe Coira, i l'equip de guionistes integrat per Fran Araújo, Coral Cruz i Carlos Portela. </p>
      <p>A més del premi per a <i>Hierro</i>, Movistar+ va tancar la nit amb un segon guardó. David Broncano es va endur el premi a millor presentador per la seva tasca al capdavant del<i> late late show La resistencia</i>, un dels programes insígnia de la plataforma. </p>
      <h3>Cinc premis per a RTVE</h3>
      <p>Per la seva banda, RTVE, que partia amb 20 nominacions, es va endur a casa cinc premis. El periodista Carlos Franganillo, actualment responsable del <i>Telediario 2 </i>de La 1, va recollir el reconeixement com a millor presentador d'informatius. El guardó a millor informatiu va ser compartit entre <i>La 2 noticias</i>, que acaba de celebrar els 25 anys en antena, i <i>Al rojo vivo</i>, l'espai d'actualitat presentat per Antonio García Ferreras a La Sexta. </p>
      <p>La 2 també va veure reconegut un dels seus espais més celebrats, <i>Cachitos de hierro y plomo</i>, que va merèixer el premi al millor programa. </p>
      <p>La corporació pública també va triomfar en les categories de millor programa infantil i millor realització. El primer va anar a parar a <i>Los Lunnis de leyenda</i> pel seu especial dedicat al Museu del Prado, mentre que el segon va reconèixer la cobertura dels Sanfermines per part de La 1. </p>
      <p>Un dels guardons destacats de la nit va ser el premi de la crítica, que aquest any s'ha entregat <i>ex aequo</i> a <i>Cuéntame</i> i <i>Sálvame. </i>L'encarregada de recollir el premi en nom del programa del cor va ser Belén Esteban, que en el seu discurs va assegurar: "A <i>Sálvame</i> sempre se li exigeix més i això l'ha fet millor i més fort. Han hagut de passar onze anys perquè l'Acadèmia de la Televisió ens reconegui algun mèrit". </p>
      <figure>
        <a href="https://www.ara.cat/2019/11/19/media/arrasa-premis-Iris-Academia-Televisio_2346975436_67490755_1500x1000.jpg">
          <img src="https://www.ara.cat/2019/11/19/media/arrasa-premis-Iris-Academia-Televisio_2346975436_67490755_1500x1000.jpg"/>
        </a>
        <figcaption>'La casa de papel' arrasa en els premis Iris de l'Acadèmia de la Televisió / Javier Lizón / EFE</figcaption>
      </figure>
      <p>  </p>
    </article>
  </body>
</html>