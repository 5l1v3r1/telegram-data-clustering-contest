<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/fundamental-rights-agency-european-union-lost-generation-young-refugees"/>
    <meta property="og:site_name" content="euronews"/>
    <meta property="article:published_time" content="2019-11-19T12:59:08+00:00"/>
    <meta property="og:title" content="اروپا با خطر «نسلی از دست رفته» از پناهندگان جوان روبرو است"/>
    <meta property="og:description" content="بر اساس گزارش آژانس حقوق بنیادین اتحادیه اروپا (FRA)، چالش‌های جدی ادغام مهاجرانی که از جنگ و آزار و اذیت گریخته‌اند در جوامع اروپایی و تاخیری که در این موضوع وجود دارد، خطر ایجاد «نسلی از دست رفته» از آنان را بسیار جدی کرده است."/>
  </head>
  <body>
    <article>
      <h1>اروپا با خطر «نسلی از دست رفته» از پناهندگان جوان روبرو است</h1>
      <address><time datetime="2019-11-19T12:59:08+00:00">19 Nov 2019, 12:59</time> by <a rel="author">یورونیوز فارسی </a></address>
      <p>آژانس حقوق بنیادین اتحادیه اروپا (FRA) در گزارشی که روز سه شنبه ۱۱ نوامبر منتشر شد، اعلام کرده است که اروپا با خطر ایجاد «نسلی از دست رفته» از پناهندگان جوان روبرو است.</p>
      <p>بر اساس این گزارش، چالش‌های جدی ادغام مهاجرانی که از جنگ و آزار و اذیت گریخته‌اند در جوامع اروپایی و تاخیری که در این موضوع وجود دارد، خطر ایجاد نسلی از دست رفته از آنان را بسیار جدی کرده است.</p>
      <p>در این گزارش در کنار برشمردن اقدامات خوبی که در این زمینه در اروپا انجام شده، از کشورهای عضو اتحادیه اروپا خواسته شده است تا از یکدیگر بیاموزند و به این جوانان فرصت کافی برای داشتن زندگی مناسب در این قاره را بدهند.</p>
      <p>این گزارش حاصل انجام مصاحبه‌هایی با بیش از ۱۶۰ پناهنده و ۴۰۰ تن از نیروهایی است که با پناهجویان در ارتباط بوده اند. این مصاحبه‌ها در پانزده منطقۀ شش کشور اروپایی شامل اتریش، فرانسه، آلمان، یونان، ایتالیا و سوئد انجام شده است.</p>
      <p>مایکل اوفلاهرتی، مدیر آژانس حقوق بنیادین می‌گوید: «چالش‌های جدی که اتحادیه اروپا و کشورهای عضو آن در موضوع ادغام تازه‌ واردان بویژه جوانان در جوامع اروپایی با آن روبرو هستند را نباید برطرف نشدنی دانست... در جریان این مصاحبه‌ها مثال‌های فراوانی دیده شد که نشان می‌داد چگونه با تصمیمات سیاسی هوشمندانه و متفکرانه می‌توان مسیر طولانیِ غلبه بر موانع را طی کرد. سیاستگذاران هم در سطح ملی و هم اتحادیه اروپا باید از چنین راهبردهایی استفاده کنند تا این نسل به اعضایی کاملا ادغام شده در جامعه تبدیل شوند.»</p>
      <p>در این گزارش و به کمک این مصاحبه‌ها، موانع جدی ادغام جوانان ۱۶ تا ۲۴ سال در جوامع اروپایی مشخص شده است. این گزارش همچنین طرح‌های خوب ملی که در این موضوع اجرا شده‌اند را معرفی کرده است از جمله حمایت مالی از خانواده‌های پناهجویان در اتریش، حمایت‌های موثر سوئد از ورود سریع پناهجویان به بازار کار، طرح کمک مالی به جوانان پناهنده در فرانسه و اپلیکیشنی به هفت زبان در آلمان که روی تلفن‌های همراه پناهجویان نصب می‌شود و به آنها درباره زندگی در این کشور توضیح می‌دهد.</p>
      <p>آژانس حقوق بنیادین اتحادیه اروپا از کشورهای عضو خواست تا به روند رسیدگی به درخواستهای پناهندگی نیز سرعت ببخشند و تاکید کرد که «مناسب است انتظار برای تکمیل پروسۀ پناهندگی و دریافت اجازۀ اقامت، به حداکثر دو سال محدود شود و برای عملی شدن آن نیز ضروری است تا منابع مالی و انسانی کافی درنظر گرفته شود. این امر به متقاضیانی که شانس بالایی برای دریافت پناهندگی دارند امکان می‌دهد بتوانند ادغام در جامعه را بسرعت آغاز کنند.»</p>
      <p>این گزارش همچنین خواستار کاهش روند اداری و محدودیت‌های اعمال شده در موضوع پیوستن اعضای خانوادۀ مهاجران به یکدیگر است. اعضای خانواده‌های مهاجران باید سفری پرهزینه را از مناطق درگیری و جنگی که در آن زندگی می‌کنند تا نزدیکترین سفارتخانه در کشور همسایۀ محل اقامت خود انجام دهند تا بتوانند مراحل قانونی پیوستن به دیگر اعضا را انجام دهند. به گفتۀ این آژانس ضروری است که برای عملی شدن اتحاد دوبارۀ اعضای خانواده‌های مهاجران، شرایطی مقرون به صرفه اعلام شود.</p>
      <p>این آژانس خواستار تهیۀ مسکن برای متقاضیان پناهندگی شده است و می‌گوید: «برخی از متقاضیان، در دوران طی مراحل لازم برای پذیرش درخواست پناهندگی، در خیابان‌ها زندگی می‌کنند. سیاست‌های اعطای مسکن به پناهجویان، علاوه بر اتخاذ تدابیری در این باره باید به فکر نیازهای آموزشی و اشتغال آنها نیز باشد تا اختلالات ناشی از ورود آنها به اروپا را به حداقل برساند.»</p>
      <p>آژانس همچنین به نیاز پناهجویان به مراقبت‌های بهداشت روان اشاره دارد و می‌گوید: «بسیاری از این پناهندگان بشدت آسیب دیده‌اند و قادر به خوردن، نوشیدن و خوابیدن نیستند. به همین دلیل رسیدگی به مشکلات روحی آنها تا زمان پایان دورۀ بررسی پرونده‌هایشان ضروری است.»</p>
      <p>آژانس بر آموزش کودکان پناهجو نیز تاکید دارد و می‌گوید: «برخی از این کودکان باید دست‌کم یک سال صبر کنند تا بتوانند وارد مدرسه شوند. در حالی که کودکان باید در اسرع وقت وارد سیستم‌های آموزشی همچنین آموزش حرفه‌ای شوند تا به این ترتیب از سوء استفادۀ خلافکاران و گروههای فعال در جرایم سازمان یافته از آنها جلوگیری شود.»</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2018/08/25/german-annegret-kramp-karrenbauer-community-service-would-help-migrants-integrate">طرح آلمان برای ادغام مهاجران در جامعه؛ فعالیت یک ساله در بخش خدمات عمومی</a>
        </li>
        <li>
          <a href="https://farsi.euronews.com/2019/10/31/criticizing-egypt-inhumane-treatment-syrian-palestinian-refugees">انتقاد مدافعان حقوق پناهجویان از رفتار دولت مصر با آوارگان سوری و فلسطینی</a>
        </li>
        <li>
          <a href="https://farsi.euronews.com/2019/10/07/france-debate-immigration-national-assembly-what-emmanuel-macron-looking-for">بحث داغ مهاجرت در پارلمان ملی فرانسه؛ امانوئل ماکرون به دنبال چیست؟</a>
        </li>
        <li>
          <a href="https://farsi.euronews.com/2019/08/03/what-is-turkey-s-policy-towards-syrian-and-afghan-immigrants">ترکیه در مقابل مهاجران سوری و افغان چه سیاستی را دنبال می‌کند؟</a>
        </li>
        <li>
          <a href="https://farsi.euronews.com/2019/06/03/finland-homelessness-falling-giving-homes-nconditionally-y-foundation">بی‌خانمان‌های فنلاند بطور رایگان و بدون قید و شرط صاحب خانه می‌شوند</a>
        </li>
        <li>
          <a href="https://farsi.euronews.com/2018/08/21/eu-which-country-has-highest-child-benefits-available-to-foreigners-germany-uk-france">کدام کشورهای اروپایی به فرزندان خارجی‌ها کمک هزینۀ بیشتری می‌پردازند؟</a>
        </li>
      </ul>
    </article>
  </body>
</html>