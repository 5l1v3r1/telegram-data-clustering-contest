<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125576/o-k-giorgos-karakoysis-anaplirotis-dieythynon-symboylos-tis-dei"/>
    <meta property="og:site_name" content="Insider"/>
    <meta property="article:published_time" content="2019-11-19T12:38:00+00:00"/>
    <meta property="og:title" content="Ο κ. Γιώργος Καρακούσης Αναπληρωτής Διευθύνων Σύμβουλος της ΔΕΗ"/>
    <meta property="og:description" content="Ο κ. Καρακούσης θα αναλάβει την αναδιοργάνωση των εμπορικών υπηρεσιών της ΔΕΗ."/>
  </head>
  <body>
    <article>
      <h1>Ο κ. Γιώργος Καρακούσης Αναπληρωτής Διευθύνων Σύμβουλος της ΔΕΗ</h1>
      <h2>Ο κ. Καρακούσης θα αναλάβει την αναδιοργάνωση των εμπορικών υπηρεσιών της ΔΕΗ.</h2>
      <address>
        <time datetime="2019-11-19T12:38:00+00:00">19 Nov 2019, 12:38</time>
      </address>
      <p>Την τοποθέτηση του κ. <b>Γιώργου Καρακούση</b> στη θέση του αναπληρωτή διευθύνοντος συμβούλου και εκτελεστικού μέλους του Δ.Σ. της <b>ΔΕΗ </b>ανακοίνωσε την Τρίτη η επιχείρηση. Όπως αναφέρεται στη σχετική ανακοίνωση:</p>
      <p>«Με την τοποθέτηση αυτή η ΔΕΗ κάνει ακόμα ένα βήμα προς τον εκσυγχρονισμό της Εμπορικής πολιτικής της, εντάσσοντας στο δυναμικό της ένα έμπειρο στέλεχος από την αγορά των τηλεπικοινωνιών, με ειδίκευση στην ανάπτυξη σύγχρονων και καινοτόμων προϊόντων και υπηρεσιών.</p>
      <p>Ο κ. Καρακούσης θα αναλάβει την αναδιοργάνωση των εμπορικών υπηρεσιών της ΔΕΗ. Πρόκειται για στέλεχος από τη διεθνή αγορά με σημαντική εμπειρία στη δημιουργία πρωτοποριακών προϊόντων και υπηρεσιών με γνώμονα τις ανάγκες των καταναλωτών. Έχει σχεδιάσει και υλοποιήσει με επιτυχία την εμπορική στρατηγική για μεγάλες εταιρείες στην Ελλάδα και το Ην. Βασίλειο και έχει ηγηθεί σημαντικών έργων εμπορικού μετασχηματισμού.</p>
      <figure>
        <img src="https://www.insider.gr/sites/default/files/inline-images/karakousis.jpg"/>
      </figure>
      <p>Στη 15χρονη πορεία του εργάστηκε σε εμπορικές θέσεις αυξημένης ευθύνης. Στη Forthnet ηγήθηκε του εμπορικού μετασχηματισμού και του σχεδιασμού των προϊόντων της εταιρείας, η οποία ήταν πρώτη σε μερίδιο αγοράς κατά τη διάρκεια της θητείας του. Στη Wind Hellas ήταν υπεύθυνος για το σχεδιασμό και το λανσάρισμα συνδυαστικών προϊόντων κινητής και σταθερής τηλεφωνίας και Internet, ενώ η εταιρεία ήταν πρώτη σε ρυθμούς ανάπτυξης στη σταθερή τηλεφωνία τη συγκεκριμένη περίοδο.</p>
      <p>Στο Ην. Βασίλειο ανέλαβε τον πλήρη ανασχεδιασμό των προϊόντων της Talk Talk, τηλεπικοινωνιακού παρόχου με τέσσερα εκατομμύρια πελάτες, ενώ στον τηλεπικοινωνιακό κολοσσό British Telecoms (BT) ηγήθηκε του μεγαλύτερου έργου μετασχηματισμού υπηρεσιών<br/>για εννέα εκατομμύρια πελάτες. Παρείχε, επιπλέον, συμβουλευτικές υπηρεσίες σχεδιασμού και προώθησης προϊόντων σε νεοφυείς (start-up) εταιρείες τεχνολογίας».</p>
      <p>Ο κ. Καρακούσης κατέχει δίπλωμα Ηλεκτρολόγου Μηχανικού &amp; Μηχανικού Υπολογιστών από το Εθνικό Μετσόβιο Πολυτεχνείο και έχει μεταπτυχιακές σπουδές (MSc) στο Imperial College του Λονδίνου και MBA από το ALBA Graduate Business School.</p>
      <p>Ο πρόεδρος και διευθύνων σύμβουλος της ΔΕΗ, κ.<b> Γιώργος Στάσσης,</b> έκανε την ακόλουθη δήλωση:</p>
      <p>«Καλωσορίζω στο στελεχιακό δυναμικό της ΔΕΗ τον Γιώργο Καρακούση και χαίρομαι που μαζί θα προχωρήσουμε στην αλλαγή του εμπορικού προσώπου της επιχείρησης, μετατρέποντας τη ΔΕΗ σε μια εταιρεία πιο φιλική προς τον καταναλωτή, μοντέρνα στη λειτουργία της και με σύγχρονα προϊόντα. Αυτή η πορεία μετασχηματισμού θα πάρει βέβαια αρκετό καιρό, αλλά είμαι βέβαιος πως η εμπειρία που φέρνει ο Γιώργος από τόσο μεγάλες και σημαντικές αγορές θα είναι πολύτιμη και θα έχει σημαντική συμβολή προς όφελος τόσο της επιχείρησης, όσο και των πελατών της ΔΕΗ».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125625/anastelletai-kai-i-deyteri-48ori-apergia-tis-genop"/>
        <a href="https://www.insider.gr/epiheiriseis/energeia/125598/yperaktio-aioliko-ishyos-1-gw-shediazei-i-gallia"/>
        <a href="https://www.insider.gr/epiheiriseis/energeia/125577/imerida-gia-ta-apoblita-diorganonei-ypen"/>
      </related>
    </article>
  </body>
</html>