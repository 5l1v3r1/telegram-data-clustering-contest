<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hradecky-kraj-chce-pristi-rok-hospodarit-se-schodkem-400-mil-kc/1822806?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T12:38:00+00:00"/>
    <meta property="og:title" content="Hradecký kraj chce příští rok hospodařit se schodkem 400 mil. Kč"/>
    <meta property="og:description" content="Hradec Králové - Královéhradecký kraj hodlá v roce 2020 hospodařit s rozpočtovým schodkem 400 milionů korun. Deficit chce kraj pokrýt z úvěru 400 milionů korun, který chce začít čerpat na přestavbu Oblastní nemocnice Náchod. Od letošního jara je kraj bez úvěrů, vyplývá z návrhu rozpočtu, který ČTK získala. Návrh rozpočtu projednala rada kraje, definitivně jej budou schvalovat zastupitelé 9. prosince."/>
  </head>
  <body>
    <article>
      <h1>Hradecký kraj chce příští rok hospodařit se schodkem 400 mil. Kč</h1>
      <address><time datetime="2019-11-19T12:38:00+00:00">19 Nov 2019, 12:38</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Královéhradecký kraj hodlá v roce 2020 hospodařit s rozpočtovým schodkem 400 milionů korun. Deficit chce kraj pokrýt z úvěru 400 milionů korun, který chce začít čerpat na přestavbu Oblastní nemocnice Náchod. Od letošního jara je kraj bez úvěrů, vyplývá z návrhu rozpočtu, který ČTK získala. Návrh rozpočtu projednala rada kraje, definitivně jej budou schvalovat zastupitelé 9. prosince.</p>
      <p>Výdaje na investice chce kraj zvýšit z 1,3 na 1,5 miliardy korun. "V příštím roce chceme co nejvíce investovat do svého majetku - škol, nemocnic, domovů pro seniory a silnic," řekl ČTK radní pro finance Rudolf Cogan (Starostové a Východočeši).</p>
      <p>Výdaje kraje by měly příští rok dosáhnout 5,4 miliardy korun a proti rozpočtu roku 2019 by měly být vyšší o 560 milionů. Příjmy kraje by měly vzrůst o půl miliardy korun na pět miliard korun, a to hlavně v důsledku meziročního navýšení daňových příjmů o 12,2 procenta na 4,6 miliardy Kč.</p>
      <p>"Největší krajskou investicí v příštím roce nadále bude modernizace Oblastní nemocnice Náchod, což je projekt v hodnotě zhruba 1,6 miliardy korun," uvedl hejtman Jiří Štěpán (ČSSD). Stavba začala loni na jaře a konsorcium firem Geosan Group a BAK stavební společnost by s ní mělo být hotové v polovině roku 2020. Hejtman doplnil, že kraj investuje i do svých nemocnic v Jičíně, Trutnově a Rychnově nad Kněžnou.</p>
      <p>Přes půl miliardy korun by kraj měl z rozpočtu dát příští rok na opravy a rekonstrukce silnic druhých a třetích tříd. Dotace autobusové a vlakové dopravy by měla příští rok vzrůst o 17 procent na 882 milionů korun. Zhruba 185 milionů korun by kraj měl rozdělit v dotačních programech, například na podporu rozvoje venkova či na sportovní a jiné aktivity. "S výdaji minimálně 36 milionů korun počítáme v průmyslové zóně Solnice-Kvasiny," uvedl hejtman. Školství by mělo z krajského rozpočtu dostat 401 milionů, zdravotnictví 644 milionů a sociální věci 251 milionů Kč.</p>
      <p>Královéhradecký kraj letos v dubnu splatil poslední část úvěru ve výši 148 milionů korun, který čerpal na investice. Stal se tím jedním z mála krajů v Česku bez dluhů. Za posledních deset let kraj celkem splatil půjčky ve výši 1,5 miliardy korun.</p>
      <p>Finanční stabilitu kraje čtyřistamilionový úvěr podle Cogana neohrozí. Poznamenal, že hranice úvěrového zatížení je pro kraj na úrovni 2,5 miliardy korun.</p>
      <p>Pro letošní rok kraj plánoval rozpočtový schodek 338 milionů korun, který měl vyrovnat z úvěru na stavbu nemocnice Náchod. "Úvěr jsme nakonec nečerpali. Vše jsme zvládli financovat z vlastních zdrojů, a to především díky zvýšení daňových příjmů," řekl Cogan. Uvedl, že rozpočet kraje by měl právě díky růstu daňových příjmů i letos skončit v plusu. Hospodaření kraje od roku 2013 pravidelně končí přebytky, loni přebytek činil 145 milionů korun.</p>
      <p>Oproti zastupiteli schválenému rozpočtu se příjmy a výdaje kraje v daném roce postupně zvyšují o transfery peněz od státu, které jdou zejména na platy učitelů. Celkový objem rozpočtu by tak za letošní rok měl podle Coganova odhadu přesáhnout 15 miliard korun.</p>
    </article>
  </body>
</html>