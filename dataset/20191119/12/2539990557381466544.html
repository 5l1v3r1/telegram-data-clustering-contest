<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2406124,El-Euro-2020-Izrael-ukaral-kibica-ktory-przerwal-mecz-z-Polska"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T12:47:00+00:00"/>
    <meta property="og:title" content="El. Euro 2020: Izrael ukarał kibica, który przerwał mecz z Polską"/>
    <meta property="og:description" content="15-letni kibic, który wbiegł na murawę w sobotnim meczu Izraela z Polską, przez najbliższe trzy lata nie zobaczy meczu reprezentacji Izraela. "/>
  </head>
  <body>
    <article>
      <h1>El. Euro 2020: Izrael ukarał kibica, który przerwał mecz z Polską</h1>
      <address>
        <time datetime="2019-11-19T12:47:00+00:00">19 Nov 2019, 12:47</time>
      </address>
      <p>
        <b>15-letni kibic, który wbiegł na murawę w sobotnim meczu Izraela z Polską, przez najbliższe trzy lata nie zobaczy meczu reprezentacji Izraela. </b>
      </p>
      <ul>
        <li>
          <b>Reprezentacja Polski w sobotę pokonała w Jerozolimie 2:1 (2:0) Izrael</b>
        </li>
        <li>
          <b>Teraz podopieczni Jerzego Brzęczka - pewni awansu na Euro i zwycięzcy grypy G - przygotowują się do kolejnego starcia. We wtorek na Stadionie Narodowym w Warszawie zmierzą się ze Słowenią</b>
        </li>
        <li>
          <b>W końcówce spotkania z Izraelem doszło do groźnie wyglądającej sytuacji z udziałem kibica i ochroniarzy</b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>Przed starciem Izrael - Polska panowała napięta atmosfera, a mecz w pewnym momencie był nawet zagrożony ze względu na rakiety, którymi terroryści ostrzeliwali ze Strefy Gazy terytorium Izraela. Organizatorzy rozważali nawet przeniesienie meczu w inne miejsce, ostatecznie jednak postanowiono, że spotkanie odbędzie się zgodnie z pierwotnym planem.</p>
      <p>Choć miało być bezpiecznie, w ostatnich minutach meczu doszło do sytuacji, w której na boisku pojawiło się kilku kibiców gospodarzy. W pogoń za fanami ruszyli ochroniarze, a jeden z nich zderzył się z Tomaszem Kędziorą. Reprezentant Polski padł na murawę i był opatrywany przez służby medyczne. </p>
      <figure>
        <iframe data-src="https://twitter.com/RadekP92/status/1195831533363437569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeden z kibiców - 15-letni chłopiec - popędził w kierunku Roberta Lewandowskiego. Jak wyjaśniły później izraelskie media, chciał zrobić zdjęcie, albo przynajmniej dotknąć gwiazdę Bayernu Monachium. </p>
      <figure>
        <iframe data-src="https://twitter.com/Fulhamaway/status/1195818793429348352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Sytuacja z końcówki meczu mnie nie wystraszyła. Od początku widziałem, że młody kibic biegnący w moją stronę uśmiechał się. Miałem już takie sytuacje. Wiedziałem, że będzie chciał zrobić sobie zdjęcie, podać mi rękę czy się przytulić. Dlatego zachowałem spokój - mówił reprezentant Polski.</p>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">TERMINARZ I TABELA GRUPY G EL. EURO 2020</a> </b>
      </p>
      <p>Fiński sędzia tego spotkania rozważał przerwanie meczu, ostatecznie jednak udało się go dokończyć bez dalszych incydentów. We wtorek rano sąd w Jerozolimie wydał wyrok, zgodnie z którym 15-latek nie wejdzie na żaden mecz reprezentacji Izraela przez najbliższe trzy lata.</p>
      <figure>
        <iframe data-src="https://twitter.com/SC_ESPN/status/1195926484902436864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2363733,El-Euro-2020-Jan-Oblak-tym-razem-sie-spoci-Slowenia-chce-popsuc-swieto-bialoczerwonym"/>
      </related>
      <related>
        <a href="https://www.polskieradio.pl/5/4147/Artykul/2405969,El-Euro-2020-Polska-Slowenia-Bialoczerwoni-zamkna-kwalifikacje-z-przytupem"/>
      </related>
    </article>
  </body>
</html>