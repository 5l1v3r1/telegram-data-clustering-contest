<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23500424-isarescu-razboiul-dintre-sistemul-bancar-clienti-nu-este-benefic-pentru-nimeni-creditul-ramane-credit-placut-neplacut-trebuie-restitui.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T12:21:00+00:00"/>
    <meta property="og:title" content="Isărescu: Războiul dintre sistemul bancar și clienți nu este benefic pentru nimeni/ Creditul rămâne credit. Plăcut-neplăcut, trebuie să îl restitui"/>
    <meta property="og:description" content="“Am văzut oameni de afaceri care întrebați ce îi nemulțumește în raportul cu băncile au spus că îi nemulțumește faptul că banca nu împarte riscurile cu ei. Păi"/>
  </head>
  <body>
    <article>
      <h1>Isărescu: Războiul dintre sistemul bancar și clienți nu este benefic pentru nimeni/ Creditul rămâne credit. Plăcut-neplăcut, trebuie să îl restitui</h1>
      <address><time datetime="2019-11-19T12:21:00+00:00">19 Nov 2019, 12:21</time> by <a rel="author">Dan Popa</a></address>
      <p><b>“Am văzut oameni de afaceri care întrebați ce îi nemulțumește în raportul cu băncile au spus că îi nemulțumește faptul că banca nu împarte riscurile cu ei. Păi banca nu împarte riscul de creditare, că nu este investitor. Banca este creditor: ea își ia banii înapoi și nu împarte riscuri. La noi încă domină această idee, ca banca să împartă riscuri cu investitorul. Nu va face asta niciodată”, a spus marți Guvernatorul BNR la conferința anuală a Centrului de soluționare alternativă a litigiilor în bancar. </b><br/><br/>"Nu foloseşte nimănui războiul dintre bănci şi clienţi şi nici cultivarea acestui război. Nici abuzul de abuz, ca să spun aşa, cu care ne-am obişnuit în ultima vreme. Orice comportament al bancherilor este (tratat ca-n.red) un abuz. De putere de poziţie, de monopol - asta nu foloseşte nimănui. Iarăşi să folosesc cuvântul, această noţiune este total abuzată", a declarat Mugur Isărescu. <br/><br/>Banca ia banii deponenților pe un an sau cel mult pe 2-3 ani, iar creditul îl dă pe 25 de ani. Ce riscuri să administrezi pe 25 de ani de acum înainte? Trebuie făcut efortul de educație financiară, băncile să se întâlnească cu economia reală și fiecare să îl înțeleagă pe celălalt. Din poziția mea de guvernator, încurajez băncile care au fost poate mai reținute, mai rușinoase, să facă efortul de a merge în această direcție. E o direcție pozitivă, care ajută la îmbunătățirea imaginii băncilor, este vorba de atmosfera care se creează în jurul fiecărei bănci, care contează pentru atitudinea generală față de sistemul bancar”, a mai adăugat Guvernatorul BNR.<br/><br/>Despre situația economiei țării, Isărescu a spus că e nevoie de un climat mai de încredere. ”Avem deficite comerciale bugetare mult mai mici decânt înaintea crizei, avem și bani suficienți, dar avem o problemă mare, suntem după mai mulți ani de politici fiscale prociclice. Am stimulat economia pentru a intra mai repede în zona euro, să reducem decalaje și să grăbim convergența. Uneori, graba strică treaba. Economia este ca un ciclu și faza descendentă a ciclului poate să se suprapună cu nevoia de a face corecturi, să îți reduci deficitele externe sau interne, adică să strângi cureaua. Băncile și-au curățat bilanțurile de la 22% credite neperformante la 5% NPL. Solvabilitatea și lichiditatea au ajuns la un nivel record în sistemul bancar, avem 18% solvabilitate. Ceea ce ne lipsește este încrederea, o atmosferă mai caldă și mai liniștită pe ambele părți, care să facă din creditare o alternativă pentru creșterea economică”, a mai spus marți Mugur Isărescu.</p>
    </article>
  </body>
</html>