<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rakusan-veri-v-sirsi-koalici-opozice-pro-krajske-i-snemovni-volby/1822791?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T12:14:00+00:00"/>
    <meta property="og:title" content="Rakušan věří v širší koalici opozice pro krajské i sněmovní volby"/>
    <meta property="og:description" content="Praha - Předseda hnutí Starostové a nezávislí (STAN) Vít Rakušan věří tomu, že se podaří domluvit širší spolupráci opozičních stran pro nejbližší krajské, ale i příští sněmovní volby. Uvedl to dnes v otevřeném dopise, který adresoval pořadatelům víkendové demonstrace v Praze na Letné, kde se sešlo až 300.000 lidí na protestu kvůli nynějšímu stavu politiky. Pořádající spolek Milion chvilek vyzýval mimo jiné k aktivnímu zapojení lidí do politiky. Rakušan na to uvedl, že jeho hnutí je otevřeno všem lidem."/>
  </head>
  <body>
    <article>
      <h1>Rakušan věří v širší koalici opozice pro krajské i sněmovní volby</h1>
      <address><time datetime="2019-11-19T12:14:00+00:00">19 Nov 2019, 12:14</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Předseda hnutí Starostové a nezávislí (STAN) Vít Rakušan věří tomu, že se podaří domluvit širší spolupráci opozičních stran pro nejbližší krajské, ale i příští sněmovní volby. Uvedl to dnes v otevřeném dopise, který adresoval pořadatelům víkendové demonstrace v Praze na Letné, kde se sešlo až 300.000 lidí na protestu kvůli nynějšímu stavu politiky. Pořádající spolek Milion chvilek vyzýval mimo jiné k aktivnímu zapojení lidí do politiky. Rakušan na to uvedl, že jeho hnutí je otevřeno všem lidem.</p>
      <p>Rakušan napsal, že STAN nabízí možnost zapojit se a společně měnit veřejný prostor k lepšímu. "Každý, kdo souzní s hodnotovým desaterem hnutí, se může stát naším registrovaným příznivcem s právy a povinnostmi plynoucími ze stanov," uvedl. Starostové chystají kampaň, která by měla oslovit další zájemce. "Jsme otevřeni aktivním lidem se svobodným, demokratickým myšlením," dodal Rakušan.</p>
      <p>Starostové se snaží i o úpravu volebního systému tak, aby nezvýhodňoval velké strany, zmínil Rakušan další z apelů Milionu chvilek. "Hnutí STAN potřebovalo na jeden mandát v roce 2017 téměř 44.000 hlasů, zatímco hnutí ANO o něco málo přes 19.000," shrnul motivaci, kvůli které skupina senátorů STAN, KDU-ČSL, TOP 09 a nezávislých koncem roku 2017 napadla volební zákony u Ústavního soudu.</p>
      <p>"Spolu s tím budou také ústavní soudci rozhodovat o zrušení tzv. uzavírací klauzule pro koalice, která je v našem případě násobná, což s výjimkou Slovenska nemá v Evropě obdoby," uvedl Rakušan. V praxi to podle něj odrazuje od vzniku koalic. "Věřím, že se nám podaří domluvit širší spolupráci pro následující krajské i senátní volby, ale také ty sněmovní. Jen společně můžeme porazit populisty a dát této zemi naději na změnu," uvedl Rakušan.</p>
      <p>Sobotní demonstrace se podle různých odhadů zúčastnilo 250.000 až 300.000 lidí. Pořadatelé mimo jiné vyzvali premiéra Andreje Babiše (ANO) k odstoupení, opoziční strany pak vyzvali k tomu, aby se více otevřely veřejnosti, přišly s uskutečnitelnou vizí a posílily své volební šance koalicemi. Demonstranty současně organizátoři shromáždění vybídli, aby vstoupili do veřejného prostoru.</p>
    </article>
  </body>
</html>