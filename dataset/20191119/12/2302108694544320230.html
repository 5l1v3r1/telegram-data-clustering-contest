<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/avocatul-poporului-s-a-autosesizat-in-cazul-tragediei-de-la-timisoara.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T12:11:01+00:00"/>
    <meta property="og:title" content="Avocatul Poporului s-a autosesizat în cazul tragediei de la Timişoara"/>
    <meta property="og:description" content="Avocatul Poporului, Renate Weber, a anunţat marţi că instituţia pe care o conduce va efectua o anchetă în cazul de la Timişoara, unde trei persoane au"/>
  </head>
  <body>
    <article>
      <h1> Avocatul Poporului s-a autosesizat în cazul tragediei de la Timişoara </h1>
      <address><time datetime="2019-11-19T12:11:01+00:00">19 Nov 2019, 12:11</time> by <a rel="author">Redacția</a></address>
      <p>Avocatul Poporului, Renate Weber, a anunţat marţi că instituţia pe care o conduce va efectua o anchetă în cazul de la Timişoara, unde trei persoane au murit, iar mai multe au ajuns la spital, în urma deratizării unui bloc de locuinţe, relatează Agerpres.</p>
      <p>Întrebată într-o conferinţă de presă dacă s-a autosesizat referitor la cazul de la Timişoara, Renate Weber a răspuns: „Da, în cazul de la Timişoara evident colegii mei care sunt de la Biroul Teritorial Timişoara imediat ne-au transmis o notă să ne sesizăm din oficiu şi o să aibă loc o anchetă să vedem şi noi cum a fost posibil şi care este reacţia autorităţilor, pentru că, insist, noi suntem un mediator, deci rolul nostru e să vedem dacă autorităţile centrale, locale reacţionează aşa cum trebuie ori de câte ori se întâmplă ceva”.</p>
      <p>Poliţia Timiş a deschis dosar penal in rem pentru ucidere din culpă în cazul deratizării dintr-un bloc din Timişoara, în urma căreia doi copii şi o femeie au murit, iar alte 28 de persoane sunt internate în spitale.</p>
      <p>Parchetul de pe lângă Tribunalul Timiş a anunţat, marţi, că patronul firmei care a efectuat deratizarea în blocul de pe strada Mioriţei este cercetat şi pentru trafic de produse sau substanţe toxice după ce procurorii au stabilit că acesta a folosit un insecticid care are în compoziţie fosfură de aluminiu.</p>
      <p>
        <b>Citește și</b>
      </p>
      <p>
        <a href="https://www.g4media.ro/dsp-timis-nu-a-verificat-niciodata-firma-care-a-facut-deratizare-iar-autoritatile-nu-pot-spune-cine-ar-fi-trebuit-sa-elibereze-autorizatia-pentru-folosirea-substantelor-toxice.html">
          <b>DSP Timiş nu a verificat niciodată firma care a făcut deratizare, iar autorităţile nu pot spune cine ar fi trebuit să elibereze autorizaţia pentru folosirea substanţelor toxice</b>
        </a>
      </p>
      <p>
        <i>Foto: Renate Weber. Inquam Photos / Octav Ganea</i>
      </p>
    </article>
  </body>
</html>