<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zelenskij-osobisto-rozpoviv-yak-timoshenko-prihodila-domovlyatisya/938869"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T12:12:00+00:00"/>
    <meta property="og:title" content="Зеленський особисто розповів, як Тимошенко приходила домовлятися"/>
    <meta property="og:description" content="Голова партії &quot;Батьківщина&quot; Юлія Тимошенко приходила до президента Володимира Зеленського з пропозицією працевлаштувати своїх кандидатів на &quot;солодкі&quot; посади, а натомість пропонувала голоси нардепів у Верховній Раді. Про це Зеленський заявив у Facebook. &quot;Є дуже давня українська ..."/>
  </head>
  <body>
    <article>
      <h1>Зеленський особисто розповів, як Тимошенко приходила домовлятися</h1>
      <address><time datetime="2019-11-19T12:12:00+00:00">19 Nov 2019, 12:12</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938869_w_300.jpg?v=0"/>
        <figcaption>Тимошенко імітує турботу про народ, каже президент. Фото: Reuters</figcaption>
      </figure>
      <p>Голова партії "Батьківщина" <b>Юлія Тимошенко</b> приходила до президента Володимира Зеленського з пропозицією працевлаштувати своїх кандидатів на "солодкі" посади, а натомість пропонувала голоси нардепів у Верховній Раді. Про це Зеленський заявив у Facebook.</p>
      <p>"Є дуже давня українська традиція.</p>
      <p>Раз на 5 років Юлія Володимирівна Тимошенко йде в опозицію до чинного президента, імітуючи турботу про народ.</p>
      <p>Вчора подивився "Свободу слова" на ICTV. Там Юлія Володимирівна розповідала, що пропонувала нам нових людей на різні посади. Людей, які "принесуть інвестиції".</p>
      <p>Хотів би, щоб усі ми були чесними до кінця.</p>
      <p>Так, Юлія Володимирівна справді пропонувала. Вона принесла список своїх людей для призначення на "солодкі" місця. А натомість обіцяла протягом року голосувати за всі закони разом зі "Слугою Народу" у Верховній Раді. Звісно, ми відмовили. Адже епоха договірняків скінчилася назавжди.</p>
      <p>Але подивіться, який гарний вигляд має зараз "опозиція". Така фігура! А знаєте, чому? Тому що зараз їй просто не дають "солоденького", - розповів президент.</p>
      <blockquote>Юлія Тимошенко <a href="https://gazeta.ua/articles/politics/_timoshenko-hotila-pidsunuti-svoyih-lyudej-zelenskomu/938818">заявила</a>, що пропонувала президенту Володимиру Зеленському кадри зі своєї команди.<br/>За її словами, "пропозиція стосувалась в цілому дати кадри туди, де потрібно".</blockquote>
    </article>
  </body>
</html>