<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/virat-kohli-ajinkya-rahane-arrive-kolkata-for-pink-ball-test-dgtl-1.1072665"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T12:50:16+00:00"/>
    <meta property="og:title" content="শহরে ঢুকছে গোলাপি-জ্বর, এসে পড়লেন কোহালি-রাহানে"/>
    <meta property="og:description" content="ভারত ও বাংলাদেশ, দুই দলই ইনদওরে রবিবার ও সোমবার গোলাপি বলে অনুশীলন করেছে। টেস্টের আগে দু’দিন গোলাপি বলে ইডেনে অনুশীলন করবে দুই দল।"/>
  </head>
  <body>
    <article>
      <h1>শহরে ঢুকছে গোলাপি-জ্বর, এসে পড়লেন কোহালি-রাহানে</h1>
      <address><time datetime="2019-11-19T12:50:16+00:00">19 Nov 2019, 12:50</time> by <a rel="author">নিজস্ব সংবাদদাতা</a></address>
      <p>গোলাপি বলে টেস্ট খেলতে কলকাতায় পৌঁছে গেলেন ভারত অধিনায়ক <a href="https://www.anandabazar.com/topic/virat-kohli">বিরাট কোহালি</a> ও সহ-অধিনায়ক অজিঙ্ক রাহানে। মঙ্গলবার সকালে কলকাতা বিমানবন্দরে তাঁদের নিয়ে দেখা গেল ক্রিকেটপ্রেমীদের উচ্ছ্বাস।</p>
      <p>ইনদওরে বাংলাদেশের বিরুদ্ধে প্রথম টেস্ট ইনিংস ও ১৩০ রানে জিতেছে টিম ইন্ডিয়া। দুই টেস্টের সিরিজে ভারত এখন ১-০ এগিয়ে। পাশাপাশি, বিশ্ব টেস্ট চ্যাম্পিয়নশিপে ৩০০ পয়েন্ট নিয়ে বাকিদের থেকে অনেক এগিয়ে বিরাট কোহালির দল।</p>
      <p><a href="https://www.anandabazar.com/topic/pink-ball-test">গোলাপি বলে দিন-রাতের টেস্ট</a> নিয়ে কলকাতা জুড়ে এখন উন্মাদনা। শহর সাজছে গোলাপি রংয়ে। গোলাপি বেলুন, গোলাপি ম্যাসকট, সবেতেই গোলাপি টেস্টের ছোঁয়া। ময়দানের কোনও কোনও তাঁবুও সেজেছে গোলাপি রংয়ে। বিরাট কোহালি, অজিঙ্ক রাহানে এসে পড়ায় গোলাপি-জ্বর আরও জোরদার হল শহরে। ভারতীয় ক্রিকেটাররা সবাই একসঙ্গে আসছেন না কলকাতায়। স্থানীয় ঋদ্ধিমান সাহা যেমন ইনদওরে টেস্ট শেষ হওয়ার পর চলে এসেছিলেন শহরে।</p>
      <p>
        <b>আরও পড়ুন: <a href="https://www.anandabazar.com/sport/know-the-speciality-of-pink-ball-before-eden-test-dgtl-1.1072644">রাতে দেখায় সুবিধা, জেল্লা থাকে অনেকক্ষণ, গতি-বাউন্স বেশি, অনেকটাই আলাদা গোলাপি বল​</a></b>
      </p>
      <figure>
        <a href="https://www.anandabazar.com/polopoly_fs/1.1072667.1574148297!/image/image.jpg">
          <img src="https://www.anandabazar.com/polopoly_fs/1.1072667.1574148297!/image/image.jpg"/>
        </a>
      </figure>
      <p>গোলাপি আলোয় সেজেছে ময়দানের মেসারার্স ক্লাব। নিজস্ব চিত্র।</p>
      <p>এর মধ্যে ভারত ও বাংলাদেশ, দুই দলই ইনদওরে রবিবার ও সোমবার গোলাপি বলে অনুশীলন করেছে। টেস্টের আগে দু’দিন গোলাপি বলে ইডেনে অনুশীলন করবে দুই দল। বুধবার সকালে ও বৃহস্পতিবার বিকেলে প্র্যাকটিস করবেন বিরাট কোহালিরা। আর মোমিনুল হকরা বুধবার বিকেল ও বৃহস্পতিবার সকালে করবেন প্র্যাকটিস।</p>
      <p>
        <b>আরও পড়ুন: <a href="https://www.anandabazar.com/sport/viral-video-ravichandran-ashwin-copies-sanath-jayasuriya-s-bowling-action-with-pink-ball-dgtl-1.1072639">গোলাপি বলে প্র্যাকটিসের ফাঁকেই জয়সূর্যর বোলির অ্যাকশন নকল অশ্বিনের, দেখুন ভিডিয়ো</a></b>
      </p>
    </article>
  </body>
</html>