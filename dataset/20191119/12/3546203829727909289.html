<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_773957218_Hilyadi_profili_v_Disney+_sa_bili_otkradnati_dni_sled_starta_na_platformata"/>
    <meta property="og:site_name" content="webcafé"/>
    <meta property="article:published_time" content="2019-11-19T12:14:00+00:00"/>
    <meta property="og:title" content="Хиляди профили в Disney+ са били откраднати дни след старта на платформата"/>
    <meta property="og:description" content="Хиляди клиенти на Disney казват, че са били хакнати след регистрация в онлайн услугата му за стрийминг. Откакто платформата за лайв стрийминг Disney + беше пусната онлайн, хакерите са успели да откраднат хиляди потребителски профили, които вече са пуснати за продажба в дарк нет, показва доклад, цитиран от BBC."/>
  </head>
  <body>
    <article>
      <h1>Хиляди профили в Disney+ са били откраднати дни след старта на платформата</h1>
      <address><time datetime="2019-11-19T12:14:00+00:00">19 Nov 2019, 12:14</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/19/disney-pluse/1170x780.jpg"/>
        <figcaption>Според експерти обаче не платформата е виновна за това<cite>Снимка: © Disney</cite></figcaption>
      </figure>
      <p>Хиляди клиенти на Disney казват, че са били хакнати след регистрация в онлайн услугата му за стрийминг. Откакто платформата за лайв стрийминг Disney + беше пусната онлайн, хакерите са успели да откраднат хиляди потребителски профили, които вече са пуснати за продажба в дарк нет, показва доклад, цитиран от BBC.</p>
      <p>Отговорът на Disney на Netflix, Hulu и HBO GO - Disney + е онлайн платформа, в която феновете могат да гледат филми и телевизионните предавания, включително франчайзите на Marvel и Star Wars. Услугата за стрийминг на Disney започна да работи на 12 ноември и въпреки че все още е достъпна само в САЩ, Канада и Холандия, само за първите си 24 часа тя натрупа над 10 млн. потребители.</p>
      <p>Още самото пускане на платформата обаче бе помрачено от технически проблеми и много от потребителите се оплакваха от това, че не могат да гледат любими филми и сериали. Но изпод цялата камара подобни оплаквания на заден фон остана малка група от потребители, които съобщават, че нямат достъп до своите акаунти.</p>
      <p>За няколко дни обаче се появи значителна група от клиенти на услугата, които алармираха за това, че хакерите имат достъп до техните потребителски профили, като ефективно поемат акаунта и заключват предишния собственик, сменяйки имейл адреса и паролата на акаунта.</p>
      <p>С невероятна скорост данните за тези откраднати профили се оказват пуснати за продажба на онлайн търгове - буквално часове след стартирането на услугата. През следващите дни хакерските форуми се оказват заринати от предложения за продажба на потребителиски профили в Disney+, като цените за тях варират от 3 до 11 долара за профил.</p>
      <p>Хиляди от тези откраднати акаунти показват какъв вид абонамент е регистриралo лицето и кога той изтича.</p>
      <p>Мнозина от пострадалите казват, че са използвали уникални потребителски идентификатори и пароли за достъп до платформата за стрийминг. Според експерти обаче водещата причина за теча на толкова много потребителски данни не е в Disney, а е по-скоро в самите потребители, които използват еднакви пароли и потребителски имена за различни сайтове.</p>
      <p>Практика на хакерите е да пробват изтекли някъде потребителски данни като име и парола и да ги тестват и върху други популярни сайтове и платформи. С навлизането на Disney+ много от профилите са били откраднати именно по този начин.</p>
      <p>„Макар че мнозина могат да смятат, че наличието на уникална парола за всяка онлайн услуга е трудно за управление, мениджърите на пароли опростяват този процес и ви позволяват да генерирате и да пазите уникални и трудни за разбиване пароли", коментира Джейсън Хил, водещ изследовател в компанията за киберсигурност CyberInt.</p>
    </article>
  </body>
</html>