<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/altre_proposte/2019/11/19/laurea-honoris-causa-a-patti-smith-a-padova_ff5ce8f1-9f69-4978-a628-5211c0a1cdde.html"/>
    <meta property="og:site_name" content="ANSA.it"/>
    <meta property="article:published_time" content="2019-11-19T12:06:50+00:00"/>
    <meta property="og:title" content="Laurea honoris causa a Patti Smith a Padova"/>
    <meta property="og:description" content="L'Università di Padova assegna a Patti Smith una laurea honoris causa in &quot;Lingue e Letterature europee e americane&quot; . (ANSA)"/>
  </head>
  <body>
    <article>
      <h1>Laurea honoris causa a Patti Smith a Padova</h1>
      <h2>Cerimonia e mini concerto-reading università di Padova il 28/11</h2>
      <address><time datetime="2019-11-19T12:06:50+00:00">19 Nov 2019, 12:06</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/19/e9f74f1601248c269f3ceb9e6591d022.jpg"/>
          <figcaption>Patti Smith live in Santiago<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/968a3bb30565f5005c3f48b0d5cd0cb5.jpg"/>
          <figcaption>Patti Smith live in Santiago<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/7a9daa591e1a0eac85d3e09b3f289929.jpg"/>
          <figcaption>Patti Smith live in Santiago<cite>RIPRODUZIONE RISERVATA © Copyright ANSA/EPA</cite></figcaption>
        </figure>
      </slideshow>
      <p>L'Università di Padova assegna a Patti Smith una laurea honoris causa in "Lingue e Letterature europee e americane" .<br/>    La "sacerdotessa del rock" che negli anni Settanta si traferì - con in tasca 5 dollari, uno spray e una copia rubata delle Illuminations di Rimbaud - dall'Illinois alla New York di Lou Reed e dei Velvet Underground per cominciare una carriera artistica che l'avrebbe condotta a essere la Patti Smith che noi conosciamo, sarà quindi il 28 novembre nell'Aula Magna di Palazzo del Bo dove terrà un concerto-reading riservato alla comunità accademica del suo nuovo tour "Words and Music".<br/>    "Per Patti la parola è dialogo fra arte e società, sospesa fra il sussurro religioso e l'urlo disperato - si legge nelle motivazioni del Dipartimento di Studi linguistici e letterari dell'Università di Padova -. Dai suoi esordi come autrice di poesie recitate e di happening punk rock fino alle successive sperimentazioni nel rock alternativo, Patti Smith ha esplorato le virtù espressive della parola in ogni sua forma: recitata, cantata, urlata, sputata, sognata, sussurrata. […] Nei suoi testi riscontriamo inoltre l'ispirazione che le proviene anche dalle grandi letterature europee e americane fra modernità e contemporaneità. Patti disse che per lei Rimbaud era come un fidanzato". Lunga la carriera di Patricia Lee Smith nata a Chicago il 30 dicembre 1946, il grande carisma interpretativo e la suggestiva potenza delle parole delle sue canzoni le hanno fatto guadagnare il soprannome di "sacerdotessa maudite del rock". Solo alcuni passi del suo percorso artistico: primo album prodotto da John Cale, Horses del 1975 (mitica la sua rivisitazione di 'Gloria'); nel 1976 Radio Ethiopia, nel 1978 Easter e nel 1979 Wave, album che la consacrano esponente di punta di un rock nuovo e intelligente (Beacause the night, scritta con Bruce Springsteen, è contenuta nell'album Easter).</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>