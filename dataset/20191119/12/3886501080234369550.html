<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119521-vucic-za-razliku-od-drugih-politicara-u-srbiji-nikada-nisam-bezao-od-pitanja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T12:10:04+00:00"/>
    <meta property="og:title" content="Vučić: Za razliku od drugih političara u Srbiji nikada nisam bežao od pitanja"/>
    <meta property="og:description" content="Predsednik Srbije Aleksandar Vučić rekao je da za razliku od drugih političara u Srbiji nikada nije bežao od pitanja i da mu pitanja novinara pružaju priliku da na najbolji mogući način &quot;raskrinka neistine pojedinih medija i političkih protivnika&quot;.Reagujući na komentar predsednika Nezavisnog udruženja novinara Srbije (NUNS) Željka Bodrožića da treba da odgovara na pitanja pojedinih medija kao što su NIN, N1 i Insajder Vučić je kazao da ne postoji bolja prilika nego da mu tim pitanjima omoguće da im pokaže &quot;koliko nemaju ozbiljnu argumentaciju&quot;.&quot;Uvek sam spreman, uvek bio spreman i uvek ću biti spreman&quot;, rekao je Vučić novinarima u Predsedništvu Srbije.Dodao je da će uvek pobedjivati argumentima i to &quot;bez ikakvih problema&quot;, kao i da mu je savest, kako je istakao, čista i da time pokazuje koliko su napadi na njega besmisleni.&quot;Besmisleni napadi koji imaju za cilj samo da ti kažemo da te nema i da mi dodjemo na vlast&quot;, kazao je Vučić i dodao da će &quot;pobediti argumentima i činjenicama&quot;.Govoreći o francuskom non-pejper…"/>
  </head>
  <body>
    <article>
      <h1>Vučić: Za razliku od drugih političara u Srbiji nikada nisam bežao od pitanja</h1>
      <address>
        <time datetime="2019-11-19T12:10:04+00:00">19 Nov 2019, 12:10</time>
      </address>
      <p><b>Predsednik Srbije Aleksandar Vučić rekao je da za razliku od drugih političara u Srbiji nikada nije bežao od pitanja i da mu pitanja novinara pružaju priliku da na najbolji mogući način "raskrinka neistine pojedinih medija i političkih protivnika".</b><br/><br/>Reagujući na komentar predsednika Nezavisnog udruženja novinara Srbije (NUNS) Željka Bodrožića da treba da odgovara na pitanja pojedinih medija kao što su NIN, N1 i Insajder Vučić je kazao da ne postoji bolja prilika nego da mu tim pitanjima omoguće da im pokaže "koliko nemaju ozbiljnu argumentaciju".<br/><br/>"Uvek sam spreman, uvek bio spreman i uvek ću biti spreman", rekao je Vučić novinarima u Predsedništvu Srbije.<br/><br/>Dodao je da će uvek pobedjivati argumentima i to "bez ikakvih problema", kao i da mu je savest, kako je istakao, čista i da time pokazuje koliko su napadi na njega besmisleni.<br/><br/>"Besmisleni napadi koji imaju za cilj samo da ti kažemo da te nema i da mi dodjemo na vlast", kazao je Vučić i dodao da će "pobediti argumentima i činjenicama".<br/><br/>Govoreći o francuskom non-pejper predlogu o politici proširenja EU Vučić je kazao da Srbija ima četiri poglavlja pripremljena za otvaranje, a da od EU zavisi koliko će poglavlja biti otvoreno.<br/><br/>"Da li će biti otvaranje novih poglavlja, nemam pojma", kazao je Vučić.<br/><br/>On je rekao i da Srbija ima najveće količine zlata u svojoj istoriji i da je to preko 31 tone zlata.<br/><br/><b>"Nisu krivi novinari za moje zdravstvene probleme ali neki vode jezivu kampanju"</b><br/><br/>Predsednik Srbije Aleksandar Vučić  izjavio je da sa njegovim lošim zdravstvenim stanjem nema nikave veze novinar TV N1, niti će imati bilo koji novinar, već  su u pitanju njegoiv hronični zdravstveni problemi, koji su bili akutni zbog čega je završio na Vojno medicinskoj akademiji, gde "nije bila laka noć na subotu".<br/><br/>"Bila je to savršena oluja, kako su rekli lekari", rekao je Vučič, odgovarajući na novinarska pitanja, nakon sastanka sa predstavnicima kompanije Azvirt, sa kojom je potpisan komercijalni ugovor za izgradnju deonice auto-puta Ruma-Šabac i brze saobraćajnice na deonici Šabac-Loznica.<br/><br/>On je,  na pitanja TV N1, rekao da mu je bilo veliko zadovoljstvo da odgovarana na pitanja ove medijske kuće tog dana, misleći na nedavno otvaranju Bulevara Vudro Vilsona,  jer je "zahvaljujući tome pao rejting onih koje protežirate ispod 6 odsto".   <br/><br/>"Ja bih vašem novinaru dao politički orden jer mu je omogućio svojim pitanjima da bude tako uspešan toga dana", rekao je Vučić.<br/><br/>On je rekao da se sa te televizije i nekih drugih medija vodi "jeziva kampanja", pominjući da je meta takve kampanje bila i njegova savetnica Suzana Vasiljević.<br/><br/>Prema njegovim rečima, to je "pervezna inverzija" jer ovi  mediji od sebe prave žrtvu.<br/><br/>"Kad Suzana sa pravom kaže desničari dele letke, nemojte da se pravite naivni: 'kako znate',  jer su vam desničari delili te letke ispred vlade Srbije", rekao je Vučić, povodom izjave Vasiljević o tome ko ubacuje letke pred TV N1.<br/><br/>Upitan o navodima na Tviteru jednog od predstavnika "Lokalnog fronta" iz Kraljeva, Vučić je rekao da samo junaci pucaju čoveku u ledja.<br/><br/>"Što se tiče pet metaka u ledja poznati su junaci pucali u ledja. To je jedno junačko delo, a posle toga će junački da se napije. Zamislite ljude u Kraljevu časne junake kad gledaju nekoga ko kaže hajde da ga ubijemo sa pet metaka u ledja. Dobrodošao, dodji možeš sa ledja i sa preda, ja nisam naoružan", rekao je Vučić.<br/><br/>On je kazao i da politički protivnici ne mogu da ga pobede nikako, jer se ustaju u 11 časova a u 12 idu na sastanka za neku kombinaciju<br/><br/>"Ne ide to tako. Za pobedu je potreban rad", rekao je Vučić.<br/><br/>On je rekao da će iza sebe ostaviti "više nego bilo ko" pre njega, više muzeja, autoputeva i drugog.</p>
    </article>
  </body>
</html>