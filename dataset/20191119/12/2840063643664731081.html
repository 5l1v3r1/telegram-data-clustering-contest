<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/risorse/2019/11/19/sempre-piu-vetro-sugli-scaffali_mO8digk8V0yTNvSVpaYxHN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T12:44:00+00:00"/>
    <meta property="og:title" content="Sempre più vetro sugli scaffali"/>
    <meta property="og:description" content="Aumenta la presenza del vetro sugli scaffali di supermercati e negozi. Oggi per vino, birra, sughi l’85% del fatturato è assorbito infatti da quelli confezionati in vetro, con tassi di crescita tra il 2016 e il 2019 del 17% per i sughi, del 16% per le birre e del 13% per il vino. Anche per olio, succhi, conserve e altri prodotti aumenta l’appeal del packaging in vetro: nel settore succhi, ad esempio, nello stesso periodo, il fatturato è aumentato del 10% e si registra un notevole potenziale di crescita in tutti i settori."/>
  </head>
  <body>
    <article>
      <h1>Sempre più vetro sugli scaffali</h1>
      <address>
        <time datetime="2019-11-19T12:44:00+00:00">19 Nov 2019, 12:44</time>
      </address>
      <p>Aumenta la presenza del vetro sugli scaffali di supermercati e negozi. Oggi per vino, birra, sughi l’85% del fatturato è assorbito infatti da quelli confezionati in vetro, con tassi di crescita tra il 2016 e il 2019 del 17% per i sughi, del 16% per le birre e del 13% per il vino. Anche per olio, succhi, conserve e altri prodotti aumenta l’appeal del packaging in vetro: nel settore succhi, ad esempio, nello stesso periodo, il fatturato è aumentato del 10% e si registra un notevole potenziale di crescita in tutti i settori.</p>
      <p>I dati sono contenuti nell’analisi 'Il contributo del packaging in vetro nella valorizzazione delle categorie food&amp;beverage. Implicazioni per la grande distribuzione' realizzata per conto di Assovetro da Guido Cristini, docente dell’Università di Parma, e presentata a Milano.</p>
      <p>"La sostenibilità ambientale - osserva Marco Ravasi, presidente della sezione contenitori in vetro di Assovetro - è un tema su cui oggi i consumatori si sentono particolarmente coinvolti anche quando scelgono un prodotto al supermercato. Questo vento a favore del vetro, come packaging sostenibile, deve richiedere più che mai il nostro impegno. E l’industria europea del vetro si è già data un obiettivo: raggiungere entro il 2030 il 90% di tasso medio di raccolta del vetro destinata al riciclo".</p>
      <p>L’analisi sottolinea come il packaging stia diventando uno strumento di marketing e di vantaggio competitivo, assumendo un ruolo sempre più significativo nelle strategie green di produttori e retailer. In questo contesto la presenza del vetro è in aumento soprattutto nel segmento 'premium' (prodotti di superiore livello qualitativo o di alto valore simbolico), per cui è prevista una crescita del 7-8% nel prossimo triennio.</p>
      <p>Dalla fotografia dell’industria del vetro emerge come negli anni si sia sempre di più ridotta l’impronta ambientale di un materiale riciclabile al 100%, tanto che l’85% dei consumatori italiani lo ritiene il miglior packaging.</p>
      <p>Rispetto a 40 anni fa per la produzione di bottiglie e vasetti si è ridotto del 50% il fabbisogno di energia e sono calate del 70% le emissioni. Il tasso di riciclo del vetro ha raggiunto nel 2018 il 76,3% (+6,6% rispetto all’anno precedente).</p>
      <p>Grazie al riciclo nel 2018 sono state risparmiate 3.395.000 tonnellate di materie prime vergini, 320.000tep di energia e 2.082.000 tonnellate di CO2. Nel 2018 l’85,9% delle famiglie ha fatto la raccolta differenziata del vetro (10 anni prima erano poco più del 50%).</p>
      <p>Bottiglie e vasi poi si sono sottoposti ad un drastico 'dimagrimento': una bottiglia di spumante dagli anni ’90, ad esempio, è diminuita in peso del 18%, del 13% un vasetto di omogeneizzati e del 12,2% quella dell’olio.</p>
      <p>Anche gli investimenti dell’industria dei contenitori in vetro dimostrano questo impegno 'green': su 200 milioni annui di investimenti dell’industria nazionale, il 41% è destinato a ridurre l’impatto ambientale. In complesso in Italia l’industria di bottiglie e vasi in vetro conta 16 aziende, 39 stabilimenti, 7.100 addetti, più 12.000 dell’indotto, sviluppa due miliardi di fatturato ed è seconda in Europa nella produzione di contenitori.</p>
    </article>
  </body>
</html>