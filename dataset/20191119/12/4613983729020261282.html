<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/companies/gazprom-sreshtu-sberbank-bitkata-za-nay-skapa-ruska-kompaniya.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T12:44:19+00:00"/>
    <meta property="og:title" content="&quot;Газпром&quot; срещу &quot;Сбербанк&quot;: Битката за най-скъпа руска компания"/>
    <meta property="og:description" content="Акциите на едната донесоха 72% възвръщаемост на инвеститорите тази година"/>
  </head>
  <body>
    <article>
      <h1>"Газпром" срещу "Сбербанк": Битката за най-скъпа руска компания</h1>
      <address>
        <time datetime="2019-11-19T12:44:19+00:00">19 Nov 2019, 12:44</time>
      </address>
      <p>Държавната газова компания "Газпром" продължава да увеличава преднината си пред държавния банков гигант "Сбербанк" в състезанието за най-скъпа публична компания в Русия, пише The Moscow Times.</p>
      <p>Пазарната капитализация на петролния гигант се покачи с над $10 милиарда през последните седмици и сега компанията струва $93,1 милиарда. Оценката на "Сбербанк" пък се покачи с $4 милиарда през последния месец до общо $82,1 милиарда.</p>
      <p>Руските акции се радват на добри ръстове, след като инвеститорите започнаха да се завръщат на руския капиталов пазар. Индексът MSCI Russia се покачи с 44 процента от началото на годината. Деноминираният в рубли MOEX Russia пък записва 23 процента ръст.</p>
      <p>Сред основните причини са намаляващите страхове от нови американски санкции, ръст на печалбите, постоянно високи дивиденти и умерено икономическо възстановяване.</p>
      <p>Акциите на "Газпром" обаче определено имаха по-добра година, след като през юни те подскочиха с цели 30 процента за ден, след като бе взето решение за удвояване на дивидента.</p>
      <p>Така от началото на 2019 г. до днес акциите на "Газпром" се покачват със 72 процента, а тези на "Сбербанк" - с 39 процента.</p>
      <p>Най-големите частни компании, чиито акции се търгуват на борсата, са петролният гигант "Лукойл" и газовата "Новатек", като записват ръстове от 32% и 21% от началото на годината. Пазарната им капитализация е $62,2 милиарда и $62,4 милиарда, съответно.</p>
    </article>
  </body>
</html>