<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/quot-due-carabinieri-mostrarono-distintivo-quot-due-americani-219421.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T12:58:00+00:00"/>
    <meta property="og:title" content="omicidio cerciello, i due americani in carcere sapevano di avere avanti due carabinieri"/>
    <meta property="og:description" content="Francesco Salvatore per “la Repubblica”           MARIO CERCIELLO REGA ANDREA VARRIALE     «I saw two cops». Tradotto, &quot;ho visto due sbirri&quot;. E poi, «ci hanno fatto vedere velocemente i distintivi ». È un colloquio in carcere a mettere nero"/>
  </head>
  <body>
    <article>
      <h1>omicidio cerciello, i due americani in carcere sapevano di avere avanti due carabinieri</h1>
      <address>
        <time datetime="2019-11-19T12:58:00+00:00">19 Nov 2019, 12:58</time>
      </address>
      <hr/>
      <p>
        <b>Francesco Salvatore per<a href="http://www.repubblica.it/"> “la Repubblica”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255846/1193664.htm">
          <img src="https://cdn-static.dagospia.com/img/foto/08-2019/mario-cerciello-rega-andrea-varriale-1193664.png"/>
        </a>
        <figcaption>MARIO CERCIELLO REGA ANDREA VARRIALE</figcaption>
      </figure>
      <p>«I saw two cops». Tradotto, "ho visto due sbirri". E poi, «ci hanno fatto vedere velocemente i distintivi ». È un colloquio in carcere a mettere nero su bianco che l' uccisione del carabiniere Mario Cerciello Rega non sia stata la reazione a un' aggressione compiuta da due sconosciuti in piena notte, né tanto meno una risposta dettata da legittima difesa.</p>
      <p>Erano ben consapevoli Finnegan Lee Elder, 18 anni, e Gabriel Natale Hjorth, 19 anni, i due americani in carcere per l' omicidio di Mario Cerciello Rega, che i due uomini aggrediti brutalmente, la notte dello scorso 26 luglio nel quartiere Prati di Roma, fossero carabinieri. A dirlo è lo stesso Finnegan in una conversazione in carcere intercettata dagli investigatori, e contenuta nell' informativa finale redatta dal nucleo investigativo dei carabinieri di Roma.</p>
      <figure>
        <a href="https://www.dagospia.com/mediagallery/Dago_fotogallery-255846/1216969.htm">
          <img src="https://cdn-static.dagospia.com/img/foto/09-2019/gabe-natale-finnegan-lee-elder-2-1216969.jpg"/>
        </a>
        <figcaption>gabe natale finnegan lee elder 2</figcaption>
      </figure>
      <p>Quanto riportato, nella sua semplicità, è il grimaldello che ha permesso agli inquirenti di ipotizzare in capo ai due statunitensi una volontarietà piena. E che ha convinto i magistrati, il procuratore Michele Prestipino, l' aggiunto Nunzia D' Elia e il sostituto Maria Sabina Calabretta, a chiedere nei loro confronti il giudizio immediato, saltando dunque l' udienza preliminare. Concorso in omicidio volontario il reato contestato.</p>
      <p>La conversazione carpita dai carabinieri risale al 2 agosto scorso, a pochi giorni dal fermo. Un colloquio avvenuto tra Elder, il padre e Craig Michael Peters, avvocato penalista americano.</p>
      <figure>
        <a href="https://www.dagospia.com/mediagallery/Dago_fotogallery-255846/1216968.htm">
          <img src="https://cdn-static.dagospia.com/img/foto/09-2019/gabe-natale-e-finn-elder-appostati-in-attesa-di-cerciello-1216968.jpg"/>
        </a>
        <figcaption>gabe natale e finn elder appostati in attesa di cerciello</figcaption>
      </figure>
      <p>Quest' ultimo, entrato a Regina Coeli in qualità di amico di famiglia, non è stato nominato legale di fiducia, motivo per cui l' intercettazione è stata inserita tra quelle utilizzabili. È proprio il legale a chiedere informazioni su quanto avvenuto. «Ho visto due sbirri (I saw two cops) di cui uno più basso - esordisce Elder - erano rivolti nella direzione opposta. Sono venuti dietro a noi, alle nostre spalle. E la macchina militare (tank) era qui. Mi sono girato e li ho visti ad una distanza di tre piedi (un metro circa). La persona che mi ha attaccato era basso, più massiccio.</p>
      <figure>
        <a href="https://www.dagospia.com/mediagallery/Dago_fotogallery-255846/1203943.htm">
          <img src="https://cdn-static.dagospia.com/img/foto/08-2019/gabriel-natale-hjorth-omicidio-cerciello-1203943.png"/>
        </a>
        <figcaption>Gabriel Natale hjorth - omicidio cerciello</figcaption>
      </figure>
      <p>Mi picchiava, mi trascinava e così ho estratto il mio coltello e l' ho colpito due volte alla gamba. Poi mi ha stretto il collo e io ho cercato di scansarlo ».</p>
      <p>Quello che è successo poi è cosa nota. Con le undici coltellate che trafiggono Cerciello Rega, fino ad ucciderlo. Il suo collega, Andrea Varriale, nel corpo a corpo con l' altro ragazzo, Natale Hjorth, non riesce a intervenire in suo soccorso. Interrogato dirà di aver mostrato prima dell' intervento il distintivo. Cosa che conferma anche Elder in carcere: «Ci hanno fatto vedere velocemente i distintivi», spiega a Peters, il quale gli ricorda di attenersi alla sua dichiarazione e di ripassarla punto per punto. La linea che il difensore vorrebbe seguire è semplice: «Due ragazzi che vengono attaccati e assaliti da due uomini, questi agenti di polizia, ragazzetti che si devono difendere contro gli adulti», gli spiega.</p>
      <figure>
        <a href="https://www.dagospia.com/mediagallery/Dago_fotogallery-255846/1190881.htm">
          <img src="https://cdn-static.dagospia.com/img/foto/07-2019/mario-cerciello-rega-1190881.jpg"/>
        </a>
        <figcaption>mario cerciello rega</figcaption>
      </figure>
      <p>Quanto all' innesco di tutta la vicenda, la tentata estorsione nei confronti di Sergio Brugiatelli, l' uomo che li aveva portati dal pusher a Trastevere e al quale avevano rubato lo zainetto, dopo che l' acquisto di cocaina era fallito per l' arrivo dei militari, Elder è netto: «Il motivo per cui ho preso lo zaino è perché mi aveva mentito. Si è preso i soldi pensando di farla franca».</p>
      <figure>
        <a href="https://www.dagospia.com/mediagallery/Dago_fotogallery-255846/1191506.htm">
          <img src="https://cdn-static.dagospia.com/img/foto/07-2019/cerciello-rega-1191506.png"/>
        </a>
        <figcaption>cerciello rega</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1190175.htm">
          <img src="https://cdn-static.dagospia.com/img/foto/07-2019/mario-cerciello-rega-1190175.png"/>
        </a>
        <figcaption>mario cerciello rega</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1192604.htm">
          <img src="https://cdn-static.dagospia.com/img/foto/07-2019/finnegan-lee-elder-1192604.jpg"/>
        </a>
        <figcaption>finnegan lee elder</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1191578.htm">
          <img src="https://cdn-static.dagospia.com/img/foto/07-2019/finnegan-lee-elder-1191578.jpg"/>
        </a>
        <figcaption>FINNEGAN LEE ELDER</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1195655.htm">
          <img src="https://cdn-static.dagospia.com/img/foto/08-2019/mario-cerciello-rega-1195655.jpg"/>
        </a>
        <figcaption>MARIO CERCIELLO REGA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1191784.htm">
          <img src="https://cdn-static.dagospia.com/img/foto/07-2019/finnegan-lee-elder-1191784.jpg"/>
        </a>
        <figcaption>FINNEGAN LEE ELDER</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255846/1192289.htm">
          <img src="https://cdn-static.dagospia.com/img/foto/07-2019/mario-cerciello-rega-e-andrea-varriale-1192289.jpg"/>
        </a>
        <figcaption>MARIO CERCIELLO REGA E ANDREA VARRIALE</figcaption>
      </figure>
    </article>
  </body>
</html>