<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818458/%D8%A2%D8%AA%D8%B4-%D8%B2%D8%AF%D9%86-%D9%82%D8%B1%D8%A2%D9%86-%D9%88%D8%AA%D8%AE%D8%B1%DB%8C%D8%A8-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C-%D9%85%D8%B5%D8%AF%D8%A7%D9%82-%D8%B4%DA%A9%D8%B3%D8%AA%D9%86-%D8%AD%D8%B1%D9%85%D8%AA-%D8%AE%D8%AF%D8%A7-%D9%88%D8%A7%D9%86%D8%B3%D8%A7%D9%86-%D8%A7%D8%B3%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:04:18+00:00"/>
    <meta property="og:title" content="آتش زدن قرآن وتخریب اموال عمومی مصداق شکستن حرمت خدا وانسان است/اعتراضات معطوف به حل مساله باشد"/>
    <meta property="og:description" content="دبیر شورای عالی انقلاب فرهنگی اهانت صورت گرفته به قرآن کریم در مصلای شهر قدس را محکوم کرد و گفت: آتش زدن قرآن، تخریب اموال عمومی و ضرر زدن به مردم مصداق شکستن حرمت خدا و انسان است و اعتراضات عمومی باید معطوف به حل مسئله و همراه با آرامش اجتماعی و رفتار مدنی باشد."/>
  </head>
  <body>
    <article>
      <h6 class="kicker">عاملی در حاشیه جلسه ستاد مهندسی فرهنگی:</h6>
      <h1>آتش زدن قرآن وتخریب اموال عمومی مصداق شکستن حرمت خدا وانسان است/اعتراضات معطوف به حل مساله باشد</h1>
      <address><time datetime="2019-11-19T12:04:18+00:00">19 Nov 2019, 12:04</time> by <a rel="author">رقیه‌السادات حسینی</a></address>
      <p>دبیر شورای عالی انقلاب فرهنگی اهانت صورت گرفته به قرآن کریم در مصلای شهر قدس را محکوم کرد و گفت: آتش زدن قرآن، تخریب اموال عمومی و ضرر زدن به مردم مصداق شکستن حرمت خدا و انسان است و اعتراضات عمومی باید معطوف به حل مسئله و همراه با آرامش اجتماعی و رفتار مدنی باشد.</p>
      <p><b>به گزارش ایسنا، </b>دکتر سعید رضا عاملی در حاشیه سومین جلسه ستاد راهبری و هماهنگی نقشه مهندسی فرهنگی که به ریاست دکتر جهانگیری در دفتر معاون اول رئیس جمهور تشکیل شد، در جمع خبرنگاران ضمن تأسف بار خواندن این اقدام تصریح کرد: این گونه اقدامات سیرت واقعی افرادی که به صورت غیرمتعارف به آزار مردم پرداختند را نشان می‌دهد و خشونت‌های اجتماعی که منجر به افزایش ن امنی اجتماعی می‌شود نتیجه ای جز خستگی اجتماعی ندارد.<br/><br/><b>بررسی عملکرد ۱۰ ساله شورای توسعه فرهنگ قرآنی</b><br/><br/>دبیر شورای عالی انقلاب فرهنگی در ادامه با اشاره به بررسی عملکرد ۱۰ ساله شورای توسعه فرهنگ قرآنی اظهار کرد: در این گزارش برنامه‌ها و اقدامات صورت گرفته توسط این شورا مورد توجه قرار گرفت که از جمله دستاوردهای آن به شکل‌گیری ۴۰۰۰ موسسه مردم نهاد قرآنی در کشور و همچنین هدف ‌گذاری برای دستیابی به ۱۰ میلیون حافظ قرآن کریم بود.<br/><br/>دکتر عاملی اضافه کرد: توجه به آموزش و پرورش، آموزش عالی و صدا و سیما برای فرهنگ‌سازی قرآنی در کشور نیز از محورهای مورد تاکید توسط اعضای جلسه در این زمینه بود.<br/><br/>دبیر شورای عالی انقلاب فرهنگی با بیان اینکه قرآن کریم باید محور تمام فعالیت‌های فرهنگی باشد، گفت: در این خصوص باید علاوه بر توجه به "متن قرآن و صورت آن، حفظ و قرائت"،  به سیرت قرآن برای اصلاح رفتار اجتماعی توجه ویژه‌ای شود که تأکید شد برای تحقق بیشتر آن برنامه‌ریزی عملیاتی انجام شود.<br/><br/><b>تصویب ماده واحده‌ای برای داشتن محورها، مفاهیم و راهبردهای استاندارد در زمینه قرآنی</b><br/><br/>دکتر عاملی همچنین از تصویب ماده واحده‌ای خبر داد که بر اساس آن دستگاه‌های فعال در زمینه قرآنی مکلف به داشتن محورها، مفاهیم و راهبردهای استاندارد خواهند شد.<br/><br/>وی تصریح کرد: این بدان معناست که سازمان برنامه و بودجه در نظام بودجه‌ریزی عملیاتی، بودجه را به سرفصل‌های مشخص که با هماهنگی شورای توسعه فرهنگ قرآنی تعیین می‌شود، اختصاص خواهد داد که در نتیجه آن شاهد هماهنگی بیشتر فعالیت‌های قرآنی در سطح کشور خواهیم بود.<br/><br/><b>بحث پیرامون تقسیم کار ملی در تدوین اسناد مصرح در سند مهندسی فرهنگی</b><br/><br/>دبیر شورای عالی انقلاب فرهنگی با بیان اینکه تقسیم کار ملی در تدوین اسناد مصرح در سند مهندسی فرهنگی دستور بعدی جلسه بود، اظهار کرد: نزدیک به ۱۸ سند ملی در این راستا باید به تصویب برسد که تصویب آن به آرایش فرهنگی کشور کمک خواهد کرد که از جمله آن می‌توان به سند معماری و شهرسازی، سند موسیقی، سند سینما، سند ارتباطات و رسانه اشاره کرد.<br/><br/>دکتر عاملی با بیان اینکه لایحه‌ای شدن مصوبات نقش کلیدی در اجرایی شدن مصوبات خواهد داشت، گفت: تدوین این اسناد توسط دستگاه‌های ذی نفع و طراحی آن به صورت لایحه جهت طرح در صحن شورای عالی انقلاب فرهنگی در جلسه مورد توجه قرار گرفت.<br/><br/><b>استاندارد و چارچوب مشخص برای تدوین اسناد ارائه خواهد شد</b><br/><br/>وی افزود: همچنین مقرر شد استاندارد و چارچوب مشخصی برای تدوین اسناد از جانب دبیرخانه شورای عالی انقلاب فرهنگی تهیه و به جلسه ارائه شود تا دستگاه‌ها نیز اسناد پیشنهادی خود را طبق این چارچوب تدوین کنند.<br/><br/>دکتر عاملی تصریح کرد: تعریف مفاهیم کاربردی، برخورداری از زمان‌بندی، رویکرد برنامه‌ای داشتن و معطوف بودن به برنامه‌های پنج ساله کشور از جمله مواردی است که در این چارچوب باید مورد توجه باشد.<br/><br/>دبیر شورای عالی انقلاب فرهنگی گفت: مقرر شد پس از تدوین این استاندارد و مطالعه مجدد درخصوص دستگاه‌های مسئول و همکار، تدوین اسناد در جلسات آتی ستاد مهندسی فرهنگی تصویب اسناد فرهنگی کشور در دستور کار قرار گیرد.</p>
      <p>انتهای پیام</p>
    </article>
  </body>
</html>