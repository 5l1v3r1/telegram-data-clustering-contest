<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/to-je-teniski-zmagovalec-mastersa-osmerice-249993"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="To je teniški zmagovalec mastersa osmerice"/>
    <meta property="og:description" content="Po Grigorju Dimitrovu in Aleksandru Zverevu je Stefanos Tsitsipas tretji zaporedni zmagovalec sklepnega teniškega mastersa, ki še ni osvojil turnirja za veliki slam. V teh treh sezonah so spet vse n..."/>
  </head>
  <body>
    <article>
      <h1>To je teniški zmagovalec mastersa osmerice</h1>
      <h2>Stefanos Tsitsipas zmagovalec mastersa osmerice. Zdaj po zmago še na turnirju za veliki slam.</h2>
      <address><time datetime="2019-11-19T12:00:00+00:00">19 Nov 2019, 12:00</time> by <a rel="author">Saša Verčič</a></address>
      <p>Po <b>Grigorju Dimitrovu</b> in <b>Aleksandru Zverevu</b> je <b>Stefanos Tsitsipas</b> tretji zaporedni zmagovalec sklepnega teniškega mastersa, ki še ni osvojil turnirja za veliki slam. V teh treh sezonah so spet vse največje lovorike pripadle <b>Rafaelu Nadalu</b>, <b>Novaku Đokoviću </b>in <b>Rogerju Federerju</b>. Bo prihodnja sezona le prinesla spremembo? Številni so prepričani, da bo, prav trije udeleženci turnirja osmerice – Tsitsipas, Zverev in finalist <b>Dominic Thiem</b> – pa se zdijo najbolj realni kandidati.<br/><br/>Ko je lani Tsitsipas osvojil masters naslednje generacije, je bil njegov cilj jasen. »Želim si odpočiti ter v leto 2019 vstopiti boljši in močnejši, pač boljši Stefanos, kot sem bil v 2018.,« je dejal in to več kot uresničil. Le kdo bi si mislil, da bo že dobra dva meseca po zmagi med mladimi igralci v Milanu igral v polfinalu OP Avstralije in na poti med četverico ugnal Federerja. »V Milano sem lani pripotoval zelo samozavesten, zavedajoč se, da lahko dosežem dober rezultat. Osvojil sem lovoriko in se res veselil nove sezone, saj je bila zmaga med najboljšimi mladimi igralci velika spodbuda. Saj veste, sveža kri se vedno bolj bori, in to je že bil pravi vpogled v to, kaj me še čaka,« je pojasnil grški junak, ki po odličnem uvodu (do maja je osvojil Marseille in Estoril) v drugem delu sezone ni tako blestel. Vse se je spet spremenilo v finišu, ko je izgubljal le proti najboljšim na svetu, za konec pa – in to kot najmlajši med udeleženci – ugnal tudi najožjo elito.</p>
      <h3>Veliki trojici 12 velikih zmag v nizu</h3>
      <p>Tudi na mastersu 2019 je velika trojica prepustila naslov zasledovalcem, pri čemer so Nadal, Đoković in Federer spet družno nastopili prvič po letu 2015. Kot že ničkolikokrat se tudi zdaj postavlja logično vprašanje, ali bo vendarle v prihodnji sezoni popustila še na velikih slamih. Zadnji zmagovalec, ki ne sodi v to izjemno druščino, je bil na OP ZDA 2016 <b>Stan Wawrinka</b>, odtlej je Nadalu pripadlo pet velikih lovorik, Đokoviću štiri, Federerju pa tri. Prej ali slej bo seveda morala biti spet prekinjena (končana) tudi ta vladavina, v napetem pričakovanju so seveda tisti, ki naj bi trojico nasledili in v katere je že nekaj časa uperjena pozornost, kdaj jim bo vendarle uspelo.<br/><br/>»Moja igra se vseskozi izboljšuje in verjamem, da sem zelo blizu zmagi na velikem slamu. Vem, da so to drzne besede, a čutim, da sodim tja. Glede na delo, ki ga vlagam, si to zaslužim,« je prepričan 21-letni Tsitsipas, čigar najboljši rezultat na velikih slamih je z naskokom polfinale Melbourna. Veliko več izkušenj v sklepnih delih grand slamov ima Thiem, seveda z Roland Garrosa, kjer je bil že dvakrat med četverico, lani in letos pa finalist. Če <b>Rafa</b> prihodnje leto v Pariz ne bi prišel stoodstotno pripravljen, bi bila to gotovo priložnost za Avstrijca. »Vsekakor mislim, da nam naslednje leto lahko uspe. Igramo odličen tenis, Saša, Stefanos, jaz, še nekaj drugih fantov,« razmišlja Thiem, podobno kot Zverev, sicer veliki dolžnik z grand slamov (dva četrtfinala): »Menim, da bo naslednje leto prineslo novega zmagovalca. Bomo videli, kdo bo to, a sezona bo vsekakor zanimiva.« Saša Verčič</p>
    </article>
  </body>
</html>