<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500386-livevideo-noi-informatii-ancheta-timisoara-unde-3-oameni-murit-dupa-fost-facuta-deratizarea-intr-bloc.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T12:07:00+00:00"/>
    <meta property="og:title" content="VIDEO Noi informații în ancheta de la Timișoara, unde 3 oameni au murit după ce a fost făcută deratizarea într-un bloc: DSP nu a verificat niciodată această firmă"/>
    <meta property="og:description" content="Firma care a făcut dezinsecția și deratizarea în blocul din Timișoara în care au murit un bebeluș de 10 zile, un copil de 3 ani și mama acestuia din urmă nu a fost verificată niciodată"/>
  </head>
  <body>
    <article>
      <h1>VIDEO Noi informații în ancheta de la Timișoara, unde 3 oameni au murit după ce a fost făcută deratizarea într-un bloc: DSP nu a verificat niciodată această firmă</h1>
      <address><time datetime="2019-11-19T12:07:00+00:00">19 Nov 2019, 12:07</time> by <a rel="author">Redactia</a></address>
      <p>
        <b>Firma care a făcut dezinsecția și deratizarea în blocul din Timișoara în care au murit un bebeluș de 10 zile, un copil de 3 ani și mama acestuia din urmă nu a fost verificată niciodată de către Direcția de Sănătate Publică, deși funcționează din 2015, au recunoscut autoritățile, marți, într-o conferință de presă. </b>
        <b>Reprezentanții DSP și ai Direcției Sanitar-Veterinare Timiș nu au putut răspunde la întrebările repetate ale jurnaliștilor dacă firma Bistim Dera SRL avea autorizație să folosească acea substanță sau ce instituție ar fi trebuit să elibereze avizele în acest sens.</b>
      </p>
      <ul>
        <li>
          <a href="https://www.hotnews.ro/stiri-esential-23500742-gradinta-din-timisoara-avacuata-dupa-directoarea-aflat-din-presa-firma-care-facut-dezinsectie-aceeasi-care-deratizat-blocul-care-murit-3-oameni.htm">Grădință din Timișoara evacuată după ce directoarea a aflat din presă că firma care a făcut dezinsecție e aceeași care a deratizat și blocul în care au murit 3 oameni</a>
        </li>
        <li>
          <a href="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm">Ce substanță i-ar fi ucis pe cei 3 oameni din blocul din Timișoara în care s-a făcut deratizare / Anunțul Parchetului / Cine este firma care a făcut dezinsecția în imobil</a>
        </li>
        <li>
          <a href="https://www.hotnews.ro/stiri-esential-23500277-substantele-care-facut-deratizarea-blocul-din-timisoara-fost-cumparate-piata-neagra-avocat.htm">Substanțele cu care s-a făcut deratizarea în blocul din Timișoara ar fi fost cumpărate de pe piața neagră</a>
        </li>
        <li>
          <a href="https://www.hotnews.ro/stiri-administratie_locala-23500415-nicolae-robu-despre-firma-care-facut-deratizare-bloculul-din-timisoara-unde-murit-3-oameni-nu-avea-autorizatie.htm">Primarul Timișoarei: Firma care a făcut deratizare în blocul au murit 3 oameni nu avea autorizație</a>
        </li>
      </ul>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTimisOnline%2Fvideos%2F2532693123487802%2F&amp;show_text=0&amp;width=490" width="490" height="276" data-service="Facebook" scrolling="no"/>
      </figure>
      <p>Reprezentanții DSP Timiș au recunoscut, într-o conferință de presă, că nu au verificat niciodată firma care a deratizat blocul în care au murit doi copii și mama unuia dintre ei.<br/><br/>Întrebată despre controalele care au fost făcute la firma care a deratizat blocul respectiv, reprezentanta DSP Timiș a răspuns: "Din câte știu de la colegii mei, nu a fost verificată niciodată (...) Nu am făcut niciun control la această firmă (înființată în 2015 - n.r.)”.<br/><br/>Reprezentanții DSP și ai Direcției Sanitar-Veterinare Timiș nu au putut răspunde la întrebările repetate ale jurnaliștilor dacă firma Bistim Dera SRL avea autorizație să folosească acea substanță sau ce instituție ar fi trebuit să elibereze avizele în acest sens. <br/><br/>"Firma avea autorizație sanitar-veterinară în 2015. (...) Problema e că de dimineață noi am făcut verificări pe internet și apare la altă adresă și probabil în momentul acesta noi autorizăm doar punctul de lucru, nu și sediul social. Dacă se adeverește, el figurează la o altă adresă și înseamnă că în acest moment nu este autorizat sanitar-veterinar”, a declarat directorul DSVSA Timiș, Cristina Popa. <br/><br/>Întrebată dacă firma avea aviz pentru a folosi acea substanță, nici reprezentanta DSVSA și nici cea a DSP nu au putut răspunde, nefiind clare nici atribuțiile instituțiilor în acest caz.<br/><br/>Răspunzând unei întrebări, directorul DSVSA Timiș a spus că în județ sunt 58 de firme care fac dezinsecție și deratizare și s-a plâns că instituția nu are suficient personal: "Nu mai facem față, nu știm cum să ne mai împărțim între aceste firme".<br/><br/>Autoritățile au susținut o conferință de presă:</p>
      <ul>
        <li>La această oră mai sunt internate 32 de persoane - la SJU și la Spitalul de Copii</li>
        <li>Au fost verificate 5 imobile în care aceeași firmă a făcut deratizarea</li>
        <li>În blocul respectiv a fost făcută decontaminarea</li>
        <li>9 pacienți sunt internați la acest moment la Spitalul Județean, în stare stabilă. Nu există un antidot specific, tratamentul este strict simptomatic. Majoritatea pacienților sunt asimptomatici acum. Pacienții au o stare generală bună, analizele însă arată probleme</li>
        <li>Ieri la UPU au ajuns 38 de pacienți, din care cei 9 au rămas internați</li>
        <li>Ieri după-amiază la SJU au fost create circuite specifice, fiind delimitați pacienții care veneau în mod normal de cei veniți în urma acestui incident</li>
        <li>Din punct de vedere al Ambulanței, ne-ar fi plăcut să ne fi putut da seama mai repede că există o legătură. Cele 3 decese au avut loc într-un interval destul de mare - sâmbătă-luni. Nu ne-am putut da seama din cauza simptomelor diferite</li>
        <li>Sâmbătă seară nu s-a putut face nicio legătură între pacienți</li>
        <li>Numai după moartea femeii de 28 de ani, luni dimineață, s-a putut face această legătură între cazuri și s-a anunțat imediat DSP, iar mai departe Poliția și ISU</li>
        <li>Din păcate, până la decesul femeii nu s-a putut face vreo legătură. Erau simptome banale</li>
        <li>Nimeni nu ne-a spus despre dezinsecția și deratizarea din bloc, locatarii nu au simțit miros</li>
        <li>Niciun echipaj din teren nu a avut nicio clipă vreo suspiciune legată de folosirea unei substanțe toxice</li>
        <li>Nu am avut de ce lega această tragedie, care s-a desfășurat pe durata a 3 zile</li>
        <li>Ne pare rău, nu s-a putut mai repede. De unde să știm noi, care stăm 20 de minute la un caz, că sunt legate între ele, mai ales că aveau simptome diferite?</li>
        <li>Au fost 15 apeluri din acel imobil, întinse pe durata a 3 zile. Din cele 15, 8 au fost din partea familiilor copiilor decedați</li>
        <li>Dintre cei care au ajuns la spital, au fost consultați, au spus că se simt bine, au revenit acasă și apoi au chemat din nou ambulanța</li>
        <li>
          <b>Pacienta care a decedat fusese consultată, a refuzat spitalizarea, a ajuns la spital luni dimineață, când starea se agravase</b>
        </li>
        <li>
          <b>Luni dimineață, la ora 2.45, ne-am deplasat cu ambulanța la pacientă, medicul a propus internarea, dar a fost refuzat</b>
        </li>
        <li>
          <b>La 5.20 a sunat din nou la ambulanță, ne-am deplasat din nou și din nou a refuzat transportarea la spital. Nu era foarte proastă starea acesteia</b>
        </li>
        <li>
          <b>Firma de deratizare avea autorizații? Autoritățile se contrazic legat de instituțiile care ar fi trebuit să verifice și să autorizeze firma</b>
        </li>
        <li>De punerea pe piață a biocidelor răspunde Ministerul Sănătății.</li>
        <li>Firma avea obligația să obțină și atestatale fito-sanitare, care se eliberează de către o structură ce ține de Ministerul Agriculturii</li>
        <li>Obligatoriu, la autorizare firma are nevoie de un contract cu un medic sanitar-veterinar. De obicei, aceste contracte se încheie pe o durata de 1-2 ani. A existat un astfel de contract</li>
        <li>Din 2016, firma nu a mai avut niciun contract cu un medic veterinar</li>
        <li>În acest moment, în Timiș sunt 58 de firme care fac deratizare și dezinsecție</li>
        <li>DSP nu a verificat această firmă. Nu s-a desfășurat niciun control la această firmă</li>
        <li>Noi nu putem verifica modul în care aceste firme manipulează substanțele, noi verificăm doar depozitarea lor</li>
        <li>Personalul este insuficient, nu mai facem față, nu știm cum să ne mai împărțim între aceste firme</li>
        <li>Astăzi vom relua măsurătorile pentru substanțe neuro-toxice în blocul respectiv, iar apoi se va decide când vor putea reveni locatarii în locuințe</li>
        <li>Astăzi, la 9.30 s-a primit un apel la 112 de la o grădiniță privată că ieri aceeași firmă a făcut deratizarea acolo</li>
        <li>Echipajul CBRN a mers acolo, au făsut măsurători și nu s-a detectat vreo depășire</li>
        <li>Cei aproximativ 50 de copii au fost evacuați</li>
        <li>Jurnaliștii îi spun șefului ISU că directoarea a fost cea care a sunat la 112 după ce a văzut în presă despre ce firmă este vorba</li>
        <li>DSP: Acel tip de biocid folosit de firmă nu se utilizează de regulă în astfel de spații. Urmează să verificăm ce a făcut această firmă, în perioada de la înființare (2015)</li>
      </ul>
      <p>Trei persoane - un bebeluș de 10 zile, un copil de 3 ani și mama acestuia din urmă - au murit, iar alți 16 copii și mai mulți adulți sunt internați. Toate aceste persoane locuiesc în același bloc din Timișoara, unde la sfârșitul săptămânii a fost făcută dezinsecția și deratizarea. Inspectoratul pentru Situații de Urgență a anunțat luni că pe casa scării a fost detectată o substanță neurotoxică.<br/><br/>Blocul cu 200 de apartamente a fost evacuat. De asemenea, un alt imobil în care a intervenit aceeași firmă pentru dezinsecție a fost evacuat luni seară.<br/><br/><a href="https://www.hotnews.ro/stiri-esential-23499878-patronul-firmei-deratizare-care-intervenit-blocurile-evacuate-din-timisoara-retinut-3-persoane-intre-care-2-copii-murit-iar-20-sunt-spitalizati.htm">Patronul firmei de deratizare a fost reținut pentru vătămare corporală, ucidere din culpă și trafic de produse sau substanțe toxice. <br/></a><br/><a href="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm">Parchetului Tribunalului Timiș a anunțat marți că firma a folosit pentru dezinsecție insecticidul Delicia – GASTOXIN, care are în compoziție fosfură de aluminiu, o substanţă foarte toxică, cu efecte letale în caz de inhalare, și care necesită pentru utilizare autorizație specială.<br/></a><br/>Fosfura de aluminiu sau AIP este un compus anorganic, cu un grad înalt de toxicitate. Fosfura de aluminiu este un pesticid ieftin, disponibil într-o varietate de forme (tablete, praf, granule etc.). Spectrul de utilizare a produsului este destul de larg, fiind inclus în raticide, insecticide, precum și pentru depozitele de cereale, împotriva rozătoarelor. Aceasta eliberează gazul de fosfină, care este toxic pentru toate formele de viață.<br/><br/><a href="https://www.hotnews.ro/stiri-esential-23500277-substantele-care-facut-deratizarea-blocul-din-timisoara-fost-cumparate-piata-neagra-avocat.htm">Patronul firmei care a făcut deratizarea în blocul din Timișoara în care au murit 3 oameni a cumpărat substanțele folosite în imobil de la "o cunoștință”, fără documente.</a> El le-a declarat anchetatorilor că știa că substanțele sunt mai puternice decât de obicei, dar a primit asigurări că apartamentele în care a făcut dezinsecția nu erau locuite, potrivit avocatului său. Mai mult, avocatul spune că aceeași substanță a fost folosită și la un hotel și "au fost rezultate foarte bune".</p>
    </article>
  </body>
</html>