<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/thessaloniki-10-mines-me-anastoli-ston-nearo-pou-ekspermatise-se-foititria/2918942/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T12:47:58+00:00"/>
    <meta property="og:title" content="Θεσσαλονίκη: 10 μήνες με αναστολή στον νεαρό που εκσπερμάτισε σε φοιτήτρια"/>
    <meta property="og:description" content="Ο νεαρός δεν παρέστη στο δικαστήριο. Τι υποστήριξε η μητέρα του."/>
  </head>
  <body>
    <article>
      <h1>Θεσσαλονίκη: 10 μήνες με αναστολή στον νεαρό που εκσπερμάτισε σε φοιτήτρια</h1>
      <h2>Ο νεαρός δεν παρέστη στο δικαστήριο. Τι υποστήριξε η μητέρα του.</h2>
      <address><time datetime="2019-11-19T12:47:58+00:00">19 Nov 2019, 12:47</time> by <a rel="author">Newsit Newsroom</a></address>
      <p>Ποινή φυλάκισης 10 μηνών, <b>με τριετή αναστολή</b>, επέβαλε το Μονομελές Πλημμελειοδικείο Θεσσαλονίκης στον 20χρονο φοιτητή ο οποίος εκσπερμάτισε πάνω σε συμφοιτήτρια του σε βιβλιοθήκη του Αριστοτελείου Πανεπιστημίου Θεσσαλονίκης.</p>
      <p>Το δικαστήριο δεν αναγνώρισε στον κατηγορούμενο το ελαφρυντικό της μετεφηβικής ηλικίας το οποίο πρότεινε η εισαγγελέας της έδρας. <a href="https://www.newsit.gr/topikes-eidhseis/thessaloniki-sto-edolio-o-nearos-pou-ekspermatise-stin-plati-foititrias-eniosa-fovo-kai-taraxi-video/2918654/">Ο 20χρονος δεν προσήλθε στο δικαστήριο και δικάστηκε δια πληρεξουσίου δικηγόρου</a>.</p>
      <p>«Είδα το παιδί <a href="https://www.newsit.gr/topikes-eidhseis/apth-foititis-ekspermatise-stin-plati-kopelas-pou-meletouse-sti-vivliothiki-9/2910310/">στη βιβλιοθήκη</a> να ψάχνει ένα βιβλίο μέσα στο χώρο. Δεν τον ήξερα. Ένιωσα κάποιον να μου ακουμπάει την πλάτη, τρόμαξα και γύρισα και τον είδα. Είδα την μπλούζα μου βρεγμένη. Η σταγόνα ακούμπησε το δέρμα μου για αυτό και το κατάλαβα» κατέθεσε η φοιτήτρια και συμπλήρωσε: «Έτρεξα να τον πιάσω. Όταν τον έπιασα απλά με κοιτούσε. Μαζί με άλλα παιδιά τον πιάσαμε στο αμφιθέατρο. Μου είπε ότι δεν είχε καταλάβει ότι έκανε κάτι άρρωστο. Είπε ό,τι και να πει «η κοπέλα έχει δίκιο, εκσπερμάτισα πάνω της».</p>
      <p>Στην κατάθεση της η μητέρα του 20χρονου ανέφερε:</p>
      <p>«Την άλλη μέρα μου το είπε ο ίδιος ο γιος μου το περιστατικό. Δεν περίμενα ότι θα συμβεί κάτι τέτοιο. Ήταν λέει μια ανοησία, μια απερισκεψία της στιγμής. Είναι ήσυχο παιδί, είναι πιεσμένος πολύ με τη σχολή του. Εξαιτίας του γεγονότος ξεκίνησε να βλέπει ψυχολόγο. Δεν είχε καμιά σεξουαλική σχέση. Συγνώμη».</p>
      <p>Πηγή: <a href="https://www.grtimes.gr/ellada/thessaloniki/fylakisi-10-minon-ston-foititi-poy-ekspermatise-sti?_route_=ellada/thessaloniki/fylakisi-10-minon-ston-foititi-poy-ekspermatise-sti">grtimes</a></p>
    </article>
  </body>
</html>