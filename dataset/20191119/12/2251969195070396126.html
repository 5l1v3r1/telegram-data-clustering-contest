<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/aziende-agricole-del-cratere-un-milione-per-attivita-zootecniche/1326832/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T12:34:22+00:00"/>
    <meta property="og:title" content="Aziende agricole del cratere, un milione per attività zootecniche"/>
    <meta property="og:description" content="L'ANNUNCIO della Regione, scadenza del bando il 30 gennaio 2020. L'assessore Casini: «Sostegno alla filiera della qualità»"/>
  </head>
  <body>
    <article>
      <h1>Aziende agricole del cratere, un milione per attività zootecniche</h1>
      <h2>L'ANNUNCIO della Regione, scadenza del bando il 30 gennaio 2020. L'assessore Casini: «Sostegno alla filiera della qualità»</h2>
      <address><time datetime="2019-11-19T12:34:22+00:00">19 Nov 2019, 12:34</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Faziende-agricole-del-cratere-un-milione-per-attivita-zootecniche%2F1326832%2F">Condividi33</a><a href="https://twitter.com/intent/tweet?text=Aziende+agricole+del+cratere%2C++un+milione+per+attivit%C3%A0+zootecniche&amp;url=https%3A%2F%2Fwww.cronachemaceratesi.it%2F2019%2F11%2F19%2Faziende-agricole-del-cratere-un-milione-per-attivita-zootecniche%2F1326832%2F">Tweet</a>Email33 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2018/01/allevatori-mucca-325x244.jpeg"/>
      </figure>
      <p> </p>
      <p><b>«Le aziende zootecniche del cratere sismico hanno a disposizione oltre un milione di euro per sostenere investimenti produttivi. Le risorse stanziate (1,085 milioni) sono quelle del terremoto (contabilità speciale), destinate ad agevolare le popolazioni colpite dal sisma. Una quota è riservata al rilancio delle attività agricole». Ad annunciarlo la Regione in una nota in cui si specifica che «La Giunta regionale ha emanato un nuovo bando che finanzia impianti, macchine e attrezzature a servizio degli allevamenti».</b> «Un aiuto concreto per ripartire, in un contesto produttivo dove la zootecnia rappresenta un’attività economica importante, alla base di una filiera di eccellenze e prodotti tipici», afferma la vicepresidente Anna Casini, assessore all’Agricoltura. I contributi andranno alle imprese del cratere che realizzeranno o hanno realizzato (a partire dal 24 agosto 2016) investimenti produttivi negli allevamenti bovini e bufalini, equini, ovicaprini, suini, aviunicoli e apistici. Le aziende devono avere una consistenza di almeno 10 Uba (Unità bestiame adulto, sostanzialmente un determinato carico zootecnico), prevedere investimenti tra i 15 mila e i 50 mila euro. Il contributo può raggiungere i 25 mila euro, in regime di “de minimis” (cioè con un tetto massimo triennale di contributi ricevuti che non può superare i 200 mila euro). Le domande vanno presentate dal 20 novembre 2019 al 30 gennaio 2020. Tra gli investimenti ammessi si segnalano: silos; macchine per la fienagione, l’alimentazione e il benessere degli animali: per la stabulazione, il trasporto delle deiezioni e degli animali; per mattatoi, macellerie aziendali, trasformazione e commercializzazione dei prodotti dell’allevamento; attrezzature e impianti per la mungitura e refrigerazione del latte, sistemi di cattura e travaglio mobile; alimentazione automatizzata; serbatoi e attrezzature per l’abbeveraggio.</p>
    </article>
  </body>
</html>