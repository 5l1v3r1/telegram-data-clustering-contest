<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622311/%D8%AA%D8%A7%D8%AB%DB%8C%D8%B1-%D8%B1%DA%98%DB%8C%D9%85-%D8%BA%D8%B0%D8%A7%DB%8C%DB%8C-%DA%AF%DB%8C%D8%A7%D9%87%DB%8C-%D8%AF%D8%B1-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%A7%D8%AE%D8%AA%D9%84%D8%A7%D9%84%D8%A7%D8%AA-%D8%B4%D9%86%D8%A7%D8%AE%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:30:00+00:00"/>
    <meta property="og:title" content="تاثیر رژیم غذایی گیاهی در پیشگیری از اختلالات شناختی"/>
    <meta property="og:description" content="رژیم غذایی گیاهی می‌تواند از افت شناختی پیشگیری کند."/>
  </head>
  <body>
    <article>
      <h1>تاثیر رژیم غذایی گیاهی در پیشگیری از اختلالات شناختی</h1>
      <address>
        <time datetime="2019-11-19T12:30:00+00:00">19 Nov 2019, 12:30</time>
      </address>
      <p>
        <i>رژیم غذایی گیاهی می‌تواند از افت شناختی پیشگیری کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نتایج یک تحقیق جدید نشان می‌دهد رژیم‌های غذایی سرشار از مواد خوراکی گیاهی و محصولات حیوانیِ کمتر در دوره میانسالی می‌تواند خطر نارسایی شناختی را در دوران بعدی زندگی به طور چشمگیری کاهش دهد.</p>
      <p>جدیدترین بررسی‌های سازمان ملل حاکی از آن است که در حال حاضر بیش از ۱۳۷ میلیون فرد بالای ۸۰ سال در جهان زندگی می‌کنند. کارشناسان پیش‌بینی کرده‌اند این آمار تا سال ۲۰۵۰ افزایش سه برابری پیدا کرده و به ۴۲۵ میلیون نفر می‌رسد. همچنین تعداد مبتلایان به بیماری آلزایمر و دیگر انواع زوال عقل رو به افزایش است.</p>
      <p>با افزایش میانگین سنی جمعیت، تشخیص فاکتورهای خطرزای اصلاح‌پذیر برای پیشگیری از بیماری‌هایی از قبیل آلزایمر اهمیت پیدا می‌کند. همچنین تغییر در سبک زندگی می‌تواند از خطر ابتلا به بیماری‌های عصبی پیش‌رونده از جمله افت شناختی بکاهد.</p>
      <p>محققان در بررسی جدید خود بر نوع تغذیه به عنوان فاکتور مهم تاکید کردند. رژیم غذایی سرشار از انواع میوه‌ها، سبزیجات، غلات و کاهش مصرف محصولات خوراکی حیوانی خطر ابتلا به افت شناختی را در دوران بعدی عمر کاهش می‌دهد.</p>
      <p>گروهی از محققان در سنگاپور به بررسی اطلاعات ۶۳ هزار و ۲۵۷ تبعه چینی ساکن در این کشور پرداختند. این افراد در فاصله سنی ۴۵ تا ۷۴ سال بوده‌اند و اطلاعاتی را در مورد رژیم غذایی، استعمال سیگار، مصرف مواد الکلی، فعالیت بدنی، مدت زمان خواب، قد، وزن و سابقه پزشکی در اختیار محققان گذاشتند.</p>
      <p>محققان با بیان اینکه جمع‌آوری اطلاعات در فاصله سال‌های ۱۹۹۳ تا ۱۹۹۸ انجام گرفته، اظهار داشتند: تا سال ۲۰۱۶ این افراد تحت نظر و معاینات پزشکی بودند.</p>
      <p>به گزارش مدیکال نیوز تودی، بررسی محققان نشان داد که رژیم غذایی گیاهی در دوران میانسالی خطر بروز اختلالات شناختی را در دوران بعدی زندگی کاهش می‌دهد.</p>
    </article>
  </body>
</html>