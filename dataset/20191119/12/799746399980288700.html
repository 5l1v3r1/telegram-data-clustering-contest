<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103218/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T12:54:01+00:00"/>
    <meta property="og:title" content="Північна Македонія не стане повноправним членом НАТО на саміті в Лондоні"/>
    <meta property="og:description" content="Країни-члени НАТО не встигнуть завершити процес ратифікації вступу Північної Македонії до грудневої зустрічі лідерів у Лондоні."/>
  </head>
  <body>
    <article>
      <h1>Північна Македонія не стане повноправним членом НАТО на саміті в Лондоні</h1>
      <address>
        <time datetime="2019-11-19T12:54:01+00:00">19 Nov 2019, 12:54</time>
      </address>
      <p>Країни-члени НАТО не встигнуть завершити процес ратифікації вступу Північної Македонії до грудневої зустрічі лідерів у Лондоні.</p>
      <p>Як повідомляє "Європейська правда", про це заявив генсек НАТО Єнс Столтенберг на прес-конференції в Брюсселі.</p>
      <p>"Північна Македонія дуже близька до того, щоб стати членом Альянсу. Навесні ми підписали протокол про приєднання і потім більшість парламентів 29 країн-членів ратифікували протокол. Я не очікую, що всі союзники завершать цей процес до початку грудня, але я очікую, що процедура буде завершена на початку наступного року", - сказав Столтенберг.</p>
      <p>Він зазначив, що Північна Македонія буде присутня на зустрічі лідерів країн НАТО у Лондоні 3-4 грудня як запрошена сторона.</p>
      <p>"Це демонструє, що Північна Македонія дуже близька до повного членства і вона вже бере участь у зустрічах НАТО, включаючи зустріч лідерів у Лондоні в грудні", - додав генсек.</p>
      <p>Протокол досі не ратифікували Іспанія та Франція, документ має пройти там через дві палати парламенту. У США документ вже <b><a href="https://www.eurointegration.com.ua/news/2019/10/23/7102175/">затверджений</a></b> Конгресом, але не підписаний президентом, та сама ситуація в Ісландії. В Нідерландах депутати теж вже схвалили протокол, очікується формальне схвалення королем.</p>
      <p>Нагадаємо, 12 лютого уряд у Скоп’є офіційно повідомив <b><a href="https://www.eurointegration.com.ua/news/2019/02/13/7092757/">про зміну назви Македонії</a> </b>на Республіка Північна Македонія.</p>
      <p>Греція роками блокувала членство Македонії у НАТО, вважаючи, що її назва містить територіальні претензії.</p>
      <p>
        <b>Читайте детальніше: <a href="https://www.eurointegration.com.ua/articles/2019/02/7/7092512/">"Шлях до НАТО: як Македонія вирвалася з кола "друзів РФ" та стає членом Альянсу".</a></b>
      </p>
    </article>
  </body>
</html>