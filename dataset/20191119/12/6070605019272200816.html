<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Audiencia-Nacional-CDR-Operacio-Judes_0_2346965413.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T12:52:16+00:00"/>
    <meta property="og:title" content="L'Audiència Nacional tomba quatre ordres de presó als CDR acusats de terrorisme, però no els allibera"/>
    <meta property="og:description" content="El tribunal dictamina una &quot;evident indefensió&quot; en la presó provisional als encausats"/>
  </head>
  <body>
    <article>
      <h1>L'Audiència Nacional tomba quatre ordres de presó als CDR acusats de terrorisme, però no els allibera</h1>
      <h2>El tribunal dictamina una "evident indefensió" en la presó provisional als encausats</h2>
      <address>
        <time datetime="2019-11-19T12:52:16+00:00">19 Nov 2019, 12:52</time>
      </address>
      <p>L'Audiència Nacional ha anul·lat quatre ordres de presó als CDR detinguts en el marc de l'operació Judes, que es va saldar amb la detenció de nou membres d'aquesta organització el 23 de setembre, dos dels quals van quedar en llibertat el mateix dia tot i estar acusats com la resta de terrorisme. Tanmateix, la sala penal no els excarcera, sinó que ordena al magistrat instructor, Manuel García Castellón, que decideixi si els deixa en llibertat o bé dicta una nova interlocutòria de presó. El magistrat ha convocat una nova vista aquest dimecres a les 12 h per tornar a abordar la situació d'aquests quatre investigats. La sala penal considera que no se'ls va proporcionar prou informació sobre la causa durant la vista en què es van abordar les mesures cautelars.</p>
      <p>L'Audiència veu "evident indefensió" en la presó provisional als CDR. La sala penal s'agafa a la doctrina del Tribunal Constitucional que estableix que el secret de sumari no pot emparar una "denegació absoluta" de l'accés dels elements "essencials" de les actuacions. "Implica una indefensió evident, a més de la infracció d'un dret essencial en el procediment legalment regulat d'instauració de la mesura judicial de presó, que constitueix una garantia inherent a ell, cosa que va en clara contradicció amb el que preveu la llei", remarca. </p>
      <p>
        <a href="https://www.ara.cat/politica/detinguts-CDR-terrorisme-Audiencia-Nacional_0_2314568605.html">El jutge decreta presó incondicional per als set CDR</a>
      </p>
      <p>La sala segona explica que el TC deixa clar que li correspon al jutjat determinar quins són els elements essencials de les actuacions als quals s'ha de permetre l'accés a la defensa, "compaginant-ho si és el cas amb el secret de sumari però sense que pugui denegar de manera absoluta qualsevol classe d'accés emparant-se de manera general en aquest secret".</p>
      <p>Ara el jutge instructor Manuel García Castellón ha de decidir si els posa en llibertat o dicta una nova interlocutòria de presó. Es tracta dels casos d'Alexis Codina, Xavier Buigas, Eduard Garzón i Xavier Duch, representats pel col·lectiu Alerta Solidària. Encara falten per resoldre els recursos d'apel·lació de Ferran Jolis i Jordi Ros, els dos encausats que només van poder accedir a advocats d'ofici i que són els que van confessar que estaven planejant <a href="https://www.ara.cat/politica/CDR-Audiencia-Nacional-Parlament-Torra_0_2339166286.html">ocupar el Parlament</a> en resposta a la sentència i que havien fet proves amb precursors d'explosius. </p>
      <h3>Alerta Solidària subratlla que l'Audiència dona la raó a les defenses</h3>
      <p>Alerta Solidària ha subratllat en un comunicat que l'Audiència Nacional "dona la raó a les defenses del 23-S respecte a la vulneració de drets dels detinguts" al revocar la resolució d'empresonament per "la vulneració de drets que constata que han patit". Tot i així, Alerta lamenta que es mantingui "l'empresonament deixant-los en situació de detinguts i requerint al jutjat instructor que subsani els errors amb una nova vista".</p>
      <p>"En aquestes resolucions la sala constata la vulneració de drets que han patit durant quasi dos mesos després del seu empresonament", denuncia abans de criticar que "amb una nova peripècia jurídica anul·la la interlocutòria d'empresonament però en manté la situació de presó posant-los <i>de facto</i> en situació de "detinguts" i requerint al jutjat d'instrucció que repeteixi la vista".</p>
      <p>Per aquest motiu, Alerta segueix insistint en "l'immediat alliberament dels set empresonats" mentre denuncia aquesta "nova maniobra jurídica de l'AN per mantenir-los empresonats", ara mateix en situació de detinguts, "malgrat revocar la interlocutòria d'empresonament i que portin gairebé dos mesos en presó preventiva".</p>
    </article>
  </body>
</html>