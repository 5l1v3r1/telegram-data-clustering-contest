<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560742/upothesi-siemens-katadiki-22-katigoroumenon-meta-apo-14-hronia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T12:50:01+00:00"/>
    <meta property="og:title" content="Υπόθεση Siemens: Καταδίκη 22 κατηγορουμένων μετά από 14 χρόνια"/>
    <meta property="og:description" content="Ποιοί κρίθηκαν ένοχοι και ποιοί αθωώθηκαν"/>
  </head>
  <body>
    <article>
      <h1>Υπόθεση Siemens: Καταδίκη 22 κατηγορουμένων μετά από 14 χρόνια</h1>
      <address>
        <time datetime="2019-11-19T12:50:01+00:00">19 Nov 2019, 12:50</time>
      </address>
      <p>
        <b>Ποιοί κρίθηκαν ένοχοι και ποιοί αθωώθηκαν</b>
      </p>
      <p>Το Τριμελές Εφετείο Κακουργημάτων εξέδωσε απόφαση για την υπόθεση της Siemens, σύμφωνα με την οποία, καταδικάστηκαν συνολικά 22 άτομα.</p>
      <p>Η δίκη για την υπόθεση με τα μαύρα ταμεία της Siemens, διήρκησε δεκατέσσερα χρόνια όταν είχαν ξεκινήσει, οι έρευνες για την υπόθεση που αποτέλεσε μία από τις μεγαλύτερες υποθέσεις οικονομικού αντικειμένου.</p>
      <p>Μεταξύ εκείνων που κρίθηκαν ένοχοι είναι πρώην στελέχη της Siemens Hellas, όπως οι Μιχάλης Χριστοφοράκος, που έχει διαφύγει στη Γερμανία και έχει δικαστεί εκεί, Χρήστος Καραβέλας που δεν έχει εντοπιστεί μετά τη διαφυγή του στο εξωτερικό και στελέχη της μητρικής εταιρείας όπως οι Μικαέλ Κουτσενρόιτερ, Ράιχαντ Σίκατσεκ και άλλοι.</p>
      <p>Όσοι καταδικάστηκαν κρίθηκαν ένοχοι για ξέπλυμα μαύρου χρήματος μεταξύ των οποίων και πρώην στελέχη του ΟΤΕ αλλά και τραπεζικά στελέχη.</p>
      <p>Ο Θεόδωρος Τσουκάτος που είχε κατηγορηθεί στη δίκη αυτή για ένα εκατομμύριο γερμανικά μάρκα τα οποία, όπως είχε πει από την αρχή, έδωσε στο κομματικό ταμείο, απαλλάχθηκε, διότι το αδίκημά του πέραν όλων των άλλων είχε παραγραφεί.</p>
      <p>Επίσης το δικαστήριο, κάνοντας δεκτή την εισαγγελική πρόταση έπαυσε τη δίωξη για δωροδοκία μετά τις τελευταίες νομοθετικές τροποποιήσεις του Ποινικού Κώδικα που αφορούν και στο αδίκημα της δωροδοκίας στον ιδιωτικό τομέα.</p>
      <p>Αθώους έκρινε το Δικαστήριο πέντε κατηγορουμένους και συγκεκριμένα τους: Νικόλαο Μανασή, Σάββα Γιαννακάκη, Αθανάσιο Ράμμο, Βασίλη Τυρογαλά, Εμμανουήλ Παπαδογιαννάκη.</p>
      <p>Αρχικά στο εδώλιο είχαν παραπεμφθεί 64 κατηγορούμενοι ωστόσο στο μεταξύ δέκα εξ αυτών απεβίωσαν.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1551203/upothesi-siemens-eleutheros-o-tsoukatos-enohoi-oi-alloi-22/"/>
        <a href="https://www.neakriti.gr/article/ellada-nea/1535605/tsoukatos-sti-diki-siemens-to-pasok-me-erixe-sta-skulia/"/>
      </related>
    </article>
  </body>
</html>