<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/forskning-fordomar-bland-anstallda-paverkar-stod-till-nyanlanda/"/>
    <meta property="og:site_name" content="DN.SE"/>
    <meta property="article:published_time" content="2019-11-19T12:56:17+00:00"/>
    <meta property="og:title" content="Forskning: Fördomar bland anställda påverkar stöd till nyanlända"/>
    <meta property="og:description" content="Negativa attityder mot invandrare gör att anställda på Arbetsförmedlingen och Försäkringskassan uppfattar dem som svåra att ha att göra med i arbetet."/>
  </head>
  <body>
    <article>
      <h1>Forskning: Fördomar bland anställda påverkar stöd till nyanlända</h1>
      <address><time datetime="2019-11-19T12:56:17+00:00">19 Nov 2019, 12:56</time> by <a rel="author" href="https://www.dn.se/av/annika-wilhelmson/" target="_blank">Annika Wilhelmson</a></address>
      <p>
        <b>Negativa attityder mot invandrare gör att anställda på Arbetsförmedlingen och Försäkringskassan uppfattar dem som svåra att ha att göra med i arbetet. Kontakt med nyanlända på fritiden minskar problemen.<br/>Det visar forskning från Lunds universitet.</b>
      </p>
      <p>Socionomen och forskaren Carolin Schütze har undersökt hur attityder om invandrare påverkar välfärdsarbetare som träffar dem i sitt arbete. Efter socionomutbildningen jobbade hon på integrationsenheten på Växjö kommun vilket fick henne att vilja titta närmare på vilka faktorer som påverkar de välfärdstjänster som invandrare får del av.</p>
      <p>– Det finns andra studier som visar att handläggarnas uppfattningar om migranter påverkar hur de bemöter dem och vilka program de får ta del av. Jag ville undersöka vilka faktorer som ligger bakom det.</p>
      <p>En studie vid Institutet för arbetsmarknads- och utbildningspolitisk utvärdering, IFAU, från 2016 visar att en arbetslös person med stereotypa svenska ansiktsdrag oftare får en rekommendation till ett arbetsmarknadsprogram än en person med icke-typiska svenska drag. Men det gällde bara om de träffade en manlig handläggare på Arbetsförmedlingen. Bland de kvinnliga anställda kunde man inte se detta mönster. </p>
      <p><b>Carolin Schütze baserar sin avhandling</b> i socialt arbete på en digital enkät som 1.600 anställda på Arbetsförmedlingen och Försäkringskassan har svarat på. Hon har inte funnit några skillnader mellan manliga och kvinnliga anställda. Men däremot att handläggare som känner sig osäkra på sin egen samhällsposition och som uppfattar invandring och samhällsförändringen som ett hot – allt oftare är negativt inställda mot invandrare. De uppfattar dem också oftare som svåra att ha att göra med när de kommer till Försäkringskassan eller Arbetsförmedlingen. </p>
      <p>Anställda som uppgav att de hade för hög arbetsbelastning och som kände sig stressade tyckte också oftare att invandrare var svåra att jobba med – än de som hade en bättre arbetssituation och möjligheter att påverka sitt arbete.</p>
      <p><b>Studien tyder också på </b>att kontakt med utlandsfödda på fritiden kan minska problemen. De som ofta träffade människor från andra länder efter jobbet upplevde mer sällan dessa svårigheter.</p>
      <figure>
        <img src="https://cached-images.bonnier.news/cms30/UploadedImages/2019/11/18/fe3e7836-adb5-4450-809d-9954da9a09ac/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Carolin Schtze<cite>Foto: Pressbild</cite></figcaption>
      </figure>
      <p>– Vilka attityder och fördomar vi själva har är en viktig del i hur vi uppfattar och bemöter människor i vårt arbete. Jag tror att vi behöver titta mer på hur människor som arbetar med välfärdstjänster påverkas av fördomar, och förstås av stress och arbetsbelastning – eftersom det påverkar deras arbete, säger Carolin Schütze.</p>
      <p><b>Hon tror att det skulle vara bra</b> med internutbildning på välfärdsorganisationer om hur stereotyper påverkar. </p>
      <p>– Alla har vi fördomar som det skulle vara bra att bli medveten om och reflektera kring. Men man skulle behöva undersöka det vidare för att se vilken effekt sådana internutbildningar skulle kunna ha. Det är förstås också viktigt att hålla arbetsbelastningen på en rimlig nivå.</p>
      <p>Undersökningen visade också att handläggare på Arbetsförmedlingen och Försäkringskassan som själva tillhör en etnisk minoritet oftare känner sig diskriminerade eller exkluderade på sin arbetsplats.</p>
      <p>– Det var oväntat och något jag skulle vilja följa upp i ett framtida projekt om erfarenheter bland anställda på välfärdsinstitutioner som själva tillhör en minoritet, säger Carolin Schütze.</p>
      <details>
        <summary>Så gjordes undersökningen</summary>
        <p>1.600 personer på Försäkringskassan och Arbetsförmedlingen har svarat på en digital enkät.</p>
        <p>Carolin Schütze är socionom och doktor i socialt arbete. Undersökningen ingår i hennes doktorsavhandling vid Lunds universitet.</p>
      </details>
    </article>
  </body>
</html>