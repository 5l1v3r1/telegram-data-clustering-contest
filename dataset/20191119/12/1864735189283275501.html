<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/linee-nazca-peru-1.4895114"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T12:59:21+00:00"/>
    <meta property="og:title" content="Perù, una strana figura tra le linee può svelare il mistero di Nazca"/>
    <meta property="og:description" content="Una figura umaniode è stata individuata con un sistema di AI nel sito peruviano, e finalmente abbiamo capito a cosa servono i misteriosi geoglifi"/>
  </head>
  <body>
    <article>
      <h1>Perù, una strana figura tra le linee può svelare il mistero di Nazca</h1>
      <h2>Una figura umaniode è stata individuata con un sistema di AI nel sito peruviano, e finalmente abbiamo capito a cosa servono i misteriosi geoglifi </h2>
      <address><time datetime="2019-11-19T12:59:21+00:00">19 Nov 2019, 12:59</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4895113.1574168361!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La nuova figura trovata a Nazca, Perù – Ymagata University</figcaption>
      </figure>
      <p>A <b>Nazca</b> la famosissima località in Perù sede delle misteriose linee incise nel terreno, sono appena state scoperte <b>143 nuove linee</b> che costituiscono una <b>figura dalle fattezze umane. </b>Gli archeologi dell'Università giapponese di Yamagata, che lavorano al sito dal 2004, sono riusciti a interpretare il <b>significato generale delle linee </b>e, grazie all’uso della intelligenza artificiale, hanno individuato questo nuovo disegno mai emerso prima. Vediamo di cosa si tratta.</p>
      <h3>Le misteriose linee di Nazca: a cosa servono</h3>
      <p>I geoglifi di Nazca si crede siano stati creati <b>tra il 100 a.C. e il 300 d.C.,</b> ma non è ancora chiaro alla scienza il perché di questi disegni scolpiti sul suolo desertico del sud del Perù e visibili nella loro interezza solo dall’alto. Le linee rappresentano esseri umani, animali e oggetti stilizzati, ottenuti rimuovendo le pietre nere che ricoprono la terra, e facendo così emergere alla vista la sabbia bianca sottostante. Alcune teorie sostengono che le figure abbiano queste dimensioni per <b>poter essere viste dalle divinità nel cielo</b> o che avessero scopi astronomici. <br/>Ora il team giapponese, analizzando le immagini satellitari ad alta risoluzione, ha identificato <b>due tipi principali di geoglifi, </b>aiutando ad estendere la conoscenza su uno dei misteri più discussi della Terra. <br/>Quello che emerge dallo studio è che esistono sculture più antiche (attorno al 100 a.C.), chiamate Tipo B, che hanno una lunghezza inferiore a 50 metri, disegnate allo scopo di orientare le persone lungo un percorso verso alcuni spazi rituali. <br/>I disegni successivi costituivano invece proprio questi <b>spazi rituali,</b> chiamati Tipo A, con dimensioni superiori (fino a 100 metri) e raffigurazioni di animali: sarebbero luoghi dove ci si riuniva per cerimonie che prevedevano la distruzione di vasi di ceramica.</p>
      <h3>La nuova strana figura di Nazca</h3>
      <p>Oltre a gettare luce sul senso del sito di Nazca, gli accademici giapponesi hanno scoperto <b>nuovi glifi.</b> Ci sono riusciti grazie a una collaborazione con IBM, che ha messo a disposizione un sistema di AI dedicato all’analisi geospaziale (IBM PAIRS Geoscope) e collegato alla rete di <b>apprendimento profondo</b> (deep learning) del supercomputer Watson. Il monitoraggio di enormi volumi di immagini di droni e satelliti ha portato a scoprire segni nascosti che poi hanno rivelato il profilo sbiadito di una piccola <b>figura umanoide retto sui due piedi e con un copricapo.</b> <br/>Non è ancora chiaro il significato della figura, definita ‘ <b>poetica</b>’ dal team, ma si crede sia un altro dei ‘cartelli di segnalazione’ di Tipo B verso le zone rituali. <br/>Insomma, se un po’ di luce è stata fatta, Nazca <b>rimane ancora un mistero da risolvere.</b> Non a caso il team giapponese continua nella sua ricerca. <br/><br/><br/><br/><br/><br/>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>