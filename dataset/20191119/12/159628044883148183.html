<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/acipayam/acipayam-belediye-baskani-hulusi-sevkan-rusvet-iddialarina-cevap-verdi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-19T12:23:00+00:00"/>
    <meta property="og:title" content="Başkan Şevkan, rüşvet iddialarına cevap verdi"/>
    <meta property="og:description" content="Acıpayam Belediye Başkanı Hulusi Şevkan, kendisi hakkında ortaya atılan rüşvet iddialarına cevap verdi. Başkan Şevkan, Denizli Gazeteciler Cemiyeti’nde yaptığı basın toplantısıyla konunun sonuna kadar takipçisi olacağını ve aklanmak için Acıpayam Cumhuriyet Savcılığı’na da kendisini ihbar edeceğini söyledi."/>
  </head>
  <body>
    <article>
      <h1>Başkan Şevkan, rüşvet iddialarına cevap verdi</h1>
      <h2>Acıpayam Belediye Başkanı Hulusi Şevkan, kendisi hakkında ortaya atılan rüşvet iddialarına cevap verdi. Başkan Şevkan, Denizli Gazeteciler Cemiyeti’nde yaptığı basın toplantısıyla konunun sonuna kadar takipçisi olacağını ve aklanmak için Acıpayam Cumhuriyet Savcılığı’na da kendisini ihbar edeceğini söyledi.</h2>
      <address><time datetime="2019-11-19T12:23:00+00:00">19 Nov 2019, 12:23</time> by <a rel="author">Haber Merkezi</a></address>
      <p>Medyada yer alan bir haber ve arkasından CHP İl Başkanı Mahir Akbaba ile CHP Denizli Milletvekili Teoman Sancar’ın yaptıkları basın toplantısı ile gündeme gelen Acıpayam Belediye Başkanı Hulusi Şevkan’ın rüşvet aldığı yönündeki iddialar, gündemdeki yerini koruyor. Başkan Şevkan kendisi hakkındaki iddialara ilk kez cevap verdi. Denizli Gazeteciler Cemiyeti’nde basın toplantısı yapan Başkan Hulusi Şevkan, iddiaların asılsız olduğunu ve bu suçlamalardan aklanmak için yasal süreci kendisinin başlatacağını söyledi.</p>
      <p><b> </b><b>“BU BENİM ONUR SAVAŞIM”<br/></b>Medyada çıkan haberler konusunda rahatsızlık duymadığını ancak, Cumhuriyet Halk Partisi İl Başkanı Mahir Akbaba ile Denizli Milletvekili Teoman Sancar’ın açıklamalarının onur kırıcı olduğunu belirten Başkan Hulusi Şevkan, “Keşke biraz araştırma yapsalardı. O zaman bu talihsiz açıklamayı yapmak zorunda kalmazlardı. Görüldüğü gibi yanımda ne il başkanım ne de vekillerim var. Bu benim onur savaşım. Onun için bu toplantıya yalnız geldim” dedi.</p>
      <p><b> </b><b>“BEN 657’NİN TERBİYESİNİ ALMIŞ BİRİYİM”</b><br/>CHP’li Başkan Aybaba ve Vekil Sancar’ın siyaset uğruna böyle bir karalama içine girmeyeceklerine inanmayı istediğini de söyleyen Başkan Şevkan, “Ben 657 sayılı kanun terbiyesi almış bir insanım. Benim için belge önemlidir. Benim ile ilgili atılan bu çirkin iddia ile ilgili varsa somut belgeleri mahkemeye sunsunlar. Eğer yoksa bu açıklama zayıflığın ve acizliğin bir göstergesidir” diye konuştu.</p>
      <figure>
        <img src="https://www.denizlihaber.com/medya/2019/11/denizli-acipayam-sevkan-haber.jpg"/>
      </figure>
      <p><b>“BU ONURSUZ İFTİRAYI KİMLER ATTI ORTAYA ÇIKACAK”</b><br/>Üzerine atılan rüşvet iddiası ile ilgili yasal süreci kendisinin başlatacağını ve Cumhuriyet Savcılığı’na gidip kendisini ihbar edeceğini de dile getiren Acıpayam Belediye Başkanı Hulusi Şevkan, herkesin onuru ve gururu için yaşadığını belirtip, rüşvet olayı ile ilgili gerçekler varsa kardeşi dahil herkesin cezalandırılması için mücadele vereceğini dile getirdi. Ayrıca Başkan Şevkan, Kendisi hakkında dava açılabilmesi için İçişleri Bakanlığı Mahalli İdareler Genel Müdürlüğü’ne de başvuru yapacağını kaydetti.</p>
      <p><b>“DOĞRULUĞU İSPAT EDELİRSE GİDERİM”</b><br/>Toplantıda üzerine atılan çirkin iftiradan aklanıncaya kadar ne gerekiyorsa yapmakta kararlı olduğunu sık sık tekrarlayan Başkan Şevkan, konu ile ilgili daha önce müfettişler tarafından denetlendiklerini ve tekrar denetlenmek için de yine müfettiş isteyeceklerini belirtip, “Rüşvet aldığım ispat edilsin bugün giderim” dedi.</p>
    </article>
  </body>
</html>