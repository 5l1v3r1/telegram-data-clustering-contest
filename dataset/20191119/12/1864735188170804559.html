<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/itinerari/paesi-piu-pericolosi-al-mondo-1.4894507"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T12:04:36+00:00"/>
    <meta property="og:title" content="La mappa dei paesi più sicuri e dei più pericolosi per i viaggiatori"/>
    <meta property="og:description" content="La Travel Risk Map rivela il livello di sicurezza di tutti gli stati del mondo: rischio massimo in Libia e Somalia, a zero nel Nord Europa"/>
  </head>
  <body>
    <article>
      <h1>La mappa dei paesi più sicuri e dei più pericolosi per i viaggiatori</h1>
      <h2>La Travel Risk Map rivela il livello di sicurezza di tutti gli stati del mondo: rischio massimo in Libia e Somalia, a zero nel Nord Europa </h2>
      <address><time datetime="2019-11-19T12:04:36+00:00">19 Nov 2019, 12:04</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4894506.1574165076!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>I paesi più pericolosi per i viaggiatori si trovano in Africa</figcaption>
      </figure>
      <p>Paese che vai, pericolo che trovi. Una nuova mappa interattiva, la <b>Travel Risk Map</b>, permette di individuare a colpo d'occhio <b>i paesi che presentano i maggiori rischi per i visitatori</b> in tre categorie – sanità, sicurezza personale e sicurezza stradale – e, viceversa, quelli dove si può viaggiare in tranquillità pressoché assoluta. La mappa è stata realizzata da SOS International, la più grande agenzia globale specializzata nell'analisi e nella gestione dei rischi per i viaggiatori.</p>
      <h3>I criteri del pericolo</h3>
      <p>I punteggi assegnati in ciascuna delle tre categorie derivano dalla valutazione incrociata di numerosi fattori. Ad esempio <b>nel caso dei rischi medici </b>sono stati presi in esame, fra gli altri, la diffusione di malattie infettive, la qualità dei soccorsi di emergenza, l'accessibilità ai farmaci, le eventuali barriere culturali o linguistiche. Per <b>la sicurezza personale</b>: la presenza di violenza "politica" (dal terrorismo alle sommosse popolari) e di tensioni sociali, il tasso di crimine, se e quanto il paese è soggetto a possibili disastri naturali, eccetera. Il voto relativo alla <b>sicurezza stradale </b>è stato invece calcolato in base al tasso di mortalità ogni 100mila persone.</p>
      <h3>I paesi più pericolosi…</h3>
      <p>Nella <a href="https://www.travelriskmap.com/#/planner/locations">Travel Risk Map (che potete vedere qui)</a> Sono quattro i paesi valutati al minimo in tutte le categorie: <b>Libia, Somalia, Sud Sudan e Repubblica Centrafricana</b>, che risultano quindi i più pericolosi del mondo per i visitatori. Al di là poi degli stati sconvolti dalla guerra in tempi recenti, come <b>Siria, Iraq, Afghanistan e Yemen</b>, sicurezza personale ad alto rischio anche in Pakistan, Papua Nuova Guinea, Egitto e in alcune zone di Tunisia, Madagascar, Filippine, Venezuela, Messico e Centro America. Rischi sanitari elevati poi in gran parte dell'Africa, in Corea del Nord, ad Haiti, nelle repubbliche asiatiche ex sovietiche, in Nepal, Bhutan, Mongolia, Bangladesh, Laos e Vietnam.</p>
      <h3>… e i paesi più sicuri</h3>
      <p>La situazione è diametralmente opposta nei paesi che segnano <b>valori al minimo in tutte le categorie</b>: Svizzera, Lussemburgo, Slovenia, Andorra, Islanda, Norvegia, Finlandia e Danimarca. Qui i rischi per la sicurezza sono classificati addirittura "insignificanti". Situazione sanitaria ottimale, ma rischi per la per sicurezza considerati "solo" bassi (giudizio comunque molto positivo), <b>negli altri paesi europei Italia compresa</b>, negli Stati Uniti, in Canada, Cile, Giappone, Corea del Sud, Australia e Nuova Zelanda.<br/><br/>Leggi anche:<br/>- <a href="https://www.quotidiano.net/magazine/paesi-pericolosi-donne-1.4725678">I paesi più pericolosi per le donne che viaggiano da sole</a><br/>- <a href="https://www.quotidiano.net/magazine/citta-sicure-mondo-1.4757250">Le città più sicure del mondo nel 2019: la prima è Tokyo</a><br/>- <a href="https://www.quotidiano.net/itinerari/viaggi-estero-estate-2019-1.4717394">Come viaggiare sicuri con le informazioni della Farnesina</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>