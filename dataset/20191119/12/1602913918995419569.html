<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/guvernul-va-definitiva-in-aceasta-saptamana-propunerile-pentru-formula-de-calcul-a-salariului-minim-18594622"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T12:30:00+00:00"/>
    <meta property="og:title" content="Guvernul va definitiva în această săptămână propunerile pentru formula de calcul a salariului minim"/>
    <meta property="og:description" content="Guvernul va lua o decizie privind salariul minim până la sfârşitul acestei săptămâni, conform unui anunţ făcut chiar de premierul României, pe pagina de Facebook a Executivului. Ludovic Orban a precizat că salariul minim pe economie ar putea creşte cu 7,2%."/>
  </head>
  <body>
    <article>
      <h1>Guvernul va definitiva în această săptămână propunerile pentru formula de calcul a salariului minim</h1>
      <address><time datetime="2019-11-19T12:30:00+00:00">19 Nov 2019, 12:30</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Guvernul va lua o decizie privind salariul minim până la sfârşitul acestei săptămâni, conform unui anunţ făcut chiar de premierul României, pe pagina de Facebook a Executivului. Ludovic Orban a precizat că salariul minim pe economie ar putea creşte cu 7,2%.</p>
      <p>”În cursul acestei săptămâni, definitivăm propunerile pentru formula de calcul a salariului minim. Dacă stabilim că formula de calcul pentru salariul minim va fi determinată de rata inflaţiei, indicele de creştere a preţurilor de consum şi indicele de creştere a productivităţii, salariul minim pe economie ar putea creşte cu 7,2%”, a declarat Ludovic Orban, potrivit unui anunţ postat marţi pe pagina de Facebook a Guvernului.</p>
      <p>Orban a anunţat luni că Guvernul vrea să adopte o hotărâre pentru majorarea salariului minim brut pe ţară până la sfârşitul acestei luni şi a precizat că nu poate fi vorba de mai multe variante de salariu minim în funcţie de studii.</p>
      <p>Liderul PNL a adăugat că aşteaptă finalizarea studiul de impact pentru această măsură a Executivului.</p>
      <p>"Am primit pe masă o analiză şi aşteptăm finalizarea studiului de impact. Mâine din câte ştiu eu este convocat consiliul tripartit pentru o primă discuţie. Vom veni cu analiza noastră şi evident cu nişte propuneri între marje referitor la creşterea salariului minim. Evident trebuie să ţinem cont de factori obiectivi şi anume indicele de creştere a productivităţii, de creştere a salariului mediu brut, de rata infaţiei dar în acelaţi timp trebuie să ţinem cont şi de impactul pe care poate să-l aibă creşterea salariului minim asupra profitabilităţii companiilor în mai multe ramuri în care sunt mulţi angajaţi pe salariul minim, astfel încât creşterea salariului cu forţa de muncă să nu afecteze profitabilitatea în ramurile respective. (...) Până la sfârşitul lunii vrem să dăm hotărârea de Guvern referitoare la salariul minim", a declarat, luni, Ludovic Orban.</p>
      <p>Membri ai Executivului au avut o întâlnire, săptămâna trecută, la Palatul Victoria, cu reprezentanţii INS şi ai Comisiei Naţionale de Strategie şi Prognoză pentru a analiza impactul privind creşterea salariului minim brut pe ţară. Guvernul are două scenarii pentru majorare, urmând să fie adoptată o hotărâre.</p>
    </article>
  </body>
</html>