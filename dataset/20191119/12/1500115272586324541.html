<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/film/artikel/4926911/polanski-mogelijk-uit-franse-filmbond-gezet"/>
    <meta property="og:site_name" content="RTL Boulevard"/>
    <meta property="article:published_time" content="2019-11-19T12:15:26+00:00"/>
    <meta property="og:title" content="Filmmaker Roman Polanski mogelijk uit Franse filmbond gezet"/>
    <meta property="og:description" content="Het bestuur van de Franse filmbond ARP heeft ingestemd met nieuwe regelgeving waardoor leden die worden vervolgd voor een seksueel misdrijf uit de bond kunnen worden gezet. Dat berichten Franse media. De maatregel is gericht tegen filmmaker Roman Polanski, die recent door fotografe en voormalig model Valentine Monnier werd beschuldigd van verkrachting."/>
  </head>
  <body>
    <article>
      <h1>Filmmaker Roman Polanski mogelijk uit Franse filmbond gezet</h1>
      <address>
        <time datetime="2019-11-19T12:15:26+00:00">19 Nov 2019, 12:15</time>
      </address>
      <p>Het bestuur van de Franse filmbond ARP heeft ingestemd met nieuwe regelgeving waardoor leden die worden vervolgd voor een seksueel misdrijf uit de bond kunnen worden gezet. Dat berichten Franse media. De maatregel is gericht tegen filmmaker Roman Polanski, die recent door fotografe en voormalig model Valentine Monnier werd beschuldigd van verkrachting.</p>
      <p>De regisseur hangt bovendien in de Verenigde Staten nog een celstraf boven het hoofd voor misbruik van een dertienjarig meisje, eind jaren zeventig.Toen de nieuwe maatregel voor het eerst door het bestuur werd voorgesteld, werd de naam van Roman Polanski nog niet expliciet genoemd. Nu het bestuur de regel ook echt heeft aangenomen, bevestigt voorzitter Pierre Jolivet dat de regels betrekking hebben op Roman Polanski, gezien zijn zaak in de VS.</p>
      <p>Voordat de 86-jarige Roman Polanski daadwerkelijk wordt geschorst of geroyeerd, moet de nieuwe regelgeving eerst nog worden aangenomen door de circa tweehonderd leden van de filmbond. Tijdens een speciale vergadering, waarvan de datum nog moet worden bepaald, zal daarover worden gestemd.</p>
      <p>De beschuldiging van Monnier valt samen met de release van de nieuwe film van Polanski, <i>J'Accuse (An Officer and A Spy).</i> In het zwart geklede betogers verstoorden vorige week nog een vertoning van de film. Ze hadden borden bij zich met daarop namen van vrouwen die Roman Polanski hebben beschuldigd van verkrachting. Online werd bovendien een campagne opgezet waarin wordt opgeroepen de nieuwe film te boycotten.</p>
      <p>Polanski ontkent de aantijgingen van Monnier. De filmmaker woont al sinds 1978 in Frankrijk, waar hij wordt beschermd tegen uitlevering naar de VS.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/showbizz/artikel/4180086/roman-polanski-metoo-hypocriet"/>
        <a href="https://www.rtlboulevard.nl/entertainment/artikel/3704736/roman-polanski-opnieuw-beschuldigd-van-misbruik"/>
        <a href="https://www.rtlboulevard.nl/entertainment/artikel/107661/film-roman-polanski-naar-festival-cannes"/>
        <a href="https://www.rtlboulevard.nl/entertainment/film/artikel/4925681/halina-reijn-en-carice-van-houten-kondigen-nieuwe-film-aan"/>
        <a href="https://www.rtlboulevard.nl/entertainment/film/artikel/4925866/volle-zalen-voor-bruce-springsteen-film"/>
        <a href="https://www.rtlboulevard.nl/entertainment/film/artikel/4925736/einde-penoza-historisch-moment-voor-monic-hendrickx"/>
      </related>
      <related>
        <a href="https://www.rtlnieuws.nl/boulevard/artikel/4276746/vrouw-roman-polanski-weigert-plek-oscarcomite"/>
      </related>
      <related>
        <a href="https://www.rtlboulevard.nl/entertainment/showbizz/artikel/4180086/roman-polanski-metoo-hypocriet"/>
      </related>
    </article>
  </body>
</html>