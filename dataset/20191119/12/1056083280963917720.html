<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818487/%D9%81%D9%82%D8%B7-%D9%81%D8%A7%D8%B6%D9%84%D8%A7%D8%A8-%D8%AF%D8%B1-%DA%A9%D8%B4%D9%81-%D8%B1%D9%88%D8%AF-%D8%AC%D8%A7%D8%B1%DB%8C-%D8%B3%D8%AA-%D8%A8%D8%A7%DB%8C%D8%AF-%D8%A7%DB%8C%D9%86-%D9%85%D9%86%D8%B7%D9%82%D9%87-%D8%AA%D8%A7%D8%B1%DB%8C%D8%AE%DB%8C-%D8%B1%D8%A7-%D8%AC%D8%A7%D8%B0%D8%A8%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:30:31+00:00"/>
    <meta property="og:title" content="فقط فاضلاب در کشف رود جاری‌ست/ باید این منطقه تاریخی را جاذبه گردشگری کنیم"/>
    <meta property="og:description" content="ایسنا/خراسان رضوی استاندار خراسان رضوی گفت: در رودخانه کشف‌رود آبی وجود ندارد و آبی که جاریست، فاضلاب است که این امر بی‌رویه و غیرقانونی است."/>
  </head>
  <body>
    <article>
      <h6 class="kicker">استاندار خراسان رضوی:</h6>
      <h1>فقط فاضلاب در کشف رود جاری‌ست/ باید این منطقه تاریخی را جاذبه گردشگری کنیم</h1>
      <address><time datetime="2019-11-19T12:30:31+00:00">19 Nov 2019, 12:30</time> by <a rel="author">سارا حاتمی</a></address>
      <p>ایسنا/خراسان رضوی استاندار خراسان رضوی گفت: در رودخانه کشف‌رود آبی وجود ندارد و آبی که جاریست، فاضلاب است که این امر بی‌رویه و غیرقانونی است.</p>
      <p>علیرضا رزم‌حسینی، امروز در آغاز عملیات اجرایی ساماندهی و احیاء کشف‌رود در قالب مدیریت واحد که در محل این رودخانه برگزار شد، عنوان کرد: در رودخانه کشف‌رود آبی وجود ندارد و آبی که جاریست، فاضلاب است که این امر بی‌رویه و غیرقانونی است. به دلیل خشکسالی‌های متمادی این امر اتفاق افتاده است. آمار دقیقی نبود که بدانیم چه مساحتی در این حوزه زیر کشاورزی است.</p>
      <p>وی افزود: یکی از وظایف حکومت و دولت، حفظ بهداشت مردم و محیط‌زیست است. حرکتی که امروز به همت همه اعضاء مسؤول در این استان صورت گرفت و در حال انجام است، نافی خدمات گذشتگان نیست و تمام‌کردن کار نیمه‌تمامی است و باید این کار نیمه‌تمام را تکمیل کنیم.</p>
      <p>رزم‌حسینی با اشاره به اینکه «تمدن‌هایی در اطراف کشف‌رود بوده که از آن‌ها بی‌خبریم»، عنوان کرد: به زبانی دیگر، ابزاری برای استفاده از این تمدن نداشته‌ایم. خراسان تاریخچه‌ای بسیار طولانی در این منطقه داشته‌است. در برنامه بعدی باید به سمتی برویم که این منطقه را منطقه گردشگری کنیم و مردم از این مجموعه زیبا استفاده کنند. چند کار مشترک در حال صورت گرفتن است. بخشی از این کار مردمی و بخشی هم کار نظام و دولت است و در اینجا می‌خواهیم این همکاری را تمرین کنیم.</p>
      <p>استاندار خراسان رضوی، تصریح کرد: به لطف امام رضا(ع) تصمیم گرفتیم که این کار را به اتفاق همه مسؤولان در حد بضاعت خودمان تمام کنیم و امیدواریم تمام شود. ممکن است در این دوره ۷۰ درصد پیش رود و دیگران در دوره‌های بعد این پروژه را ادامه دهند. این کار ملی است و تنها مربوط به خراسان نیست.</p>
      <p>رزم‌حسینی با بیان اینکه «بعد از  تهران، بیشترین رسانه مربوط به خراسان رضوی است»، گفت: اگر امروز این آهنگ سازندگی و آبادانی صورت گرفته به این دلیل است که هر کسی در حد بضاعتش کاری انجام داده، هیچ‌کس در این استان، جز خادم امام رضا بودن هویتی ندارد و این تشریفات آفت اخلاق ما خواهد شد.</p>
      <p>وی خاطر نشان کرد: افتخار دستگاه قضا به بیکاربودن است و باید بیکار باشد. این نگاه در این دستگاه در استان وجود دارد و هیچ‌کس علاقه‌مند نیست که پرونده‌سازی صورت بگیرد. وقتی امنیت مردم و معیشت به خطر می‌افتد، حتما باید دستگاه قضا پیشگیرانه دخالت کند و مسؤول‌ است. اقدامات دستگاه‌های دولتی برای احیاء کشف‌رود کافی نیست و باید هماهنگی‌ها صورت‌گیرد. طول مسیر باید پیمایش شود، نه پایش. باید به صورت میدانی از این پروژه بازدید شود.</p>
      <p>استاندار خراسان رضوی، اظهار کرد: مردم فداکار و خوبی داریم و به هرشکلی ایستاده‌اند. ای‌کاش از خودمان به خاطر مردم می‌گذشتیم، مردمی که امروز پایبند آرمان‌های انقلابشان هستند. تمام دنیا ما را تحریم کرده و فشارهای بی‌رویه می‌آورند که ما را تسلیم کنند. اگر می‌خواستیم نوکر باشیم، چرا انقلاب کردیم؟ باید پایبند به خون شهیدان باشیم.</p>
      <p>وی افزود: خراسان ۱۸ هزار شهید جوان داده و برای استقرار و عظمتش کوشیده‌ است. نسل نو نمی‌داند که با چه سختی‌هایی مقاومت کردیم و سربلند ایستاده‌ایم. می‌خواهیم تمدن‌سازی کنیم. مدیریت توسعه، فقط اشتغال‌زایی نیست.</p>
      <p>رزم‌حسینی تاکید کرد: مدیران اجرایی استان همدل‌ هستند و خیلی‌ها می‌خواهند این همدلی را از بین ببرند. باید مراقب اطرافیانمان باشیم. اگر با مردم صادقانه گفت و گو می‌کردیم و می‌گفتیم زیر پوست شهر مشهد در حوزه فرهنگی و آسیب‌های اجتماعی چه می‌گذرد، بهتر بود. دنبال مچ‌گیری نیستیم و اصل بر براعت است و باید در مسیری حرکت کنیم تا همه همراه باشند.</p>
      <p>وی ابراز کرد: این مردم از خودمان هستند، جوانان ما همراه‌اند. حرکتی که جوانان خراسانی در این هفته کردند، الگو شد و عاقلانه برخورد کردند. با ایجاد ناامنی سرمایه‌گذار از استان می‌رود. نیروی انتظامی ما شبانه‌روز در این مدت، نگهبان اموال و امنیت و فرزندان ماست و باید این اتفاق را ستایش کنیم.</p>
      <p>انتهای پیام</p>
    </article>
  </body>
</html>