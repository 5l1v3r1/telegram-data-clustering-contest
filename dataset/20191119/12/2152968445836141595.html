<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/19/globa-ot-200-evro-za-hvyrlen-fas-v-briuksel.430106"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T12:48:00+00:00"/>
    <meta property="og:title" content="Глоба от 200 евро за хвърлен фас в Брюксел"/>
    <meta property="og:description" content="30% от боклуците по улиците са от угарки | Dnes.bg"/>
  </head>
  <body>
    <article>
      <h1>Глоба от 200 евро за хвърлен фас в Брюксел</h1>
      <h2>30% от боклуците по улиците са от угарки</h2>
      <address><time datetime="2019-11-19T12:48:00+00:00">19 Nov 2019, 12:48</time> by <a rel="author" href="https://www.dnes.bg/author/259" target="_blank">Никола Димитров</a></address>
      <p>Хвърлянето на цигарен фас по улиците на Брюксел може да ви струва 200 евро. Толкова е глобата за това нарушение в белгийската столица, която влиза в сила от 1 януари. Санкцията се увеличава четири пъти спрямо сегашният размер от 50 евро.</p>
      <p>Причината според новата отговорничка на общината за чистотата Зубида Джелаб е, че фасовете не само цапат града, но и замърсяват реките и моретата. 30% от отпадъците, събирани от метачите на улиците в Брюксел, са фасове на цигари.</p>
      <p>Белгийското кметство среща трудности да събира угарките, тъй като метящите машини не успяват да ги захванат, когато настилките са мокри. Затова общината е решила да намали броя на хората, които хвърлят фасовете си на улиците и по тротоарите.</p>
      <p>Целта на глобата е не да се събират пари от нарушителите, а да бъдат информирани гражданите, че хвърлянето на угарки е нарушение, казва Джелаб пред обществената телевизия VRT.</p>
      <p>Общината ще увеличи и броя на инспекторите, които ще санкционират недисциплинираните пушачи. Полицията също има право да налага санкции за нарушаване на обществения ред, но минималната глоба от униформен е 250 евро.</p>
      <p>От дни в града започна информационна кампания, която да напомни на жителите и на туристите, че замърсяването на улиците с фасове е нарушение, подлежащо на глоба. Плакати, информиращи за новите санкции са окачени из целия град, а на централната туристическа атракция - "Гран плас", са поставени подвижни пепелници, в които пушачите да изхвърлят угарките си.</p>
    </article>
  </body>
</html>