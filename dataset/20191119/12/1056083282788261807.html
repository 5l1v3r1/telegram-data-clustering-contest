<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818507/%D8%A2%D8%AE%D8%B1%DB%8C%D9%86-%D9%82%DB%8C%D9%85%D8%AA-%D8%B3%DA%A9%D9%87-%D8%B7%D9%84%D8%A7-%D9%88-%D8%A7%D8%B1%D8%B2-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A7%D9%85%D8%B1%D9%88%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:58:27+00:00"/>
    <meta property="og:title" content="آخرین قیمت سکه، طلا و ارز در بازار امروز"/>
    <meta property="og:description" content="در حالی قیمت سکه در بازار امروز کاهش حدود ۲۰ هزار تومانی را تجربه کرد که بازار ارز دوباره به ثبات نسبی رسیده و قیمت‌ها نسبت به روز گذشته تغییری نکرده است."/>
  </head>
  <body>
    <article>
      <h1>آخرین قیمت سکه، طلا و ارز در بازار امروز</h1>
      <address><time datetime="2019-11-19T12:58:27+00:00">19 Nov 2019, 12:58</time> by <a rel="author">فاطمه محمد نژاد</a></address>
      <p>در حالی قیمت سکه در بازار امروز کاهش حدود ۲۰ هزار تومانی را تجربه کرد که بازار ارز دوباره به ثبات نسبی رسیده و قیمت‌ها نسبت به روز گذشته تغییری نکرده است.</p>
      <p>به گزارش ایسنا، طبق اعلام اتحادیه طلا و جواهر تهران، سکه تمام بهار آزادی طرح جدید امروز (سه‌شنبه) چهار میلیون و ۱۵۰ هزار تومان است (۲۰ هزار تومان کاهش قیمت نسبت به روز دوشنبه) است. همچنین سکه تمام بهار آزادی طرح قدیم چهار میلیون و ۱۳۰ هزار تومان قیمت دارد که نسبت به روز گذشته کاهش قیمت را تجربه می‌کند.</p>
      <p>نیم‌سکه نیز دو میلیون و ۱۷۰ هزار تومان قیمت دارد که کاهش ۶۰ هزار تومانی نسبت به روز گذشته داشته و و ربع سکه یک میلیون و ۳۶۰ هزار تومان است.</p>
      <p>هر گرم طلای ۱۸ عیار نیز در طلافروشی‌ها ۴۲۱ هزار و ۷۶۳ تومان معامله می‌شود. هر قطعه سکه یک گرمی هم ۸۵۰ هزار تومان معامله می‌شود.</p>
      <p>همچنین در بازارهای جهانی، آخرین قیمت هر اونس طلای جهانی به بیش از ۱۴۶۸ دلار رسیده است.</p>
      <p>
        <b>ارز همچنان ثابت ماند</b>
      </p>
      <p>اما بازار ارز که در روزهای اخیر روند افزایشی به خود گرفته بود، امروز ثابت ماند و قیمت‌ها در بازار تغییری نداشته است.</p>
      <p>قیمت خرید دلار در صرافی‌های مجاز بانکی نسبت به روز گذشته ثابت بود و ۱۱ هزار و ۸۰۰ تومان است. قیمت فروش این ارز نیز ۱۱ هزار و ۹۰۰ تومان است. همچنین هر یورو در این صرافی‌ها ۱۳ هزار تومان خریداری و ۱۳ هزار و ۱۰۰ تومان فروخته می‌شود.</p>
      <p>اما در بانک‌ها قیمت خرید دلار و یورو اندکی کاهش داشت. هر دلار ۱۱ هزار و ۵۶۲ تومان و هر یورو ۱۲ هزار و ۷۸۱ تومان از مشتریان خریداری شده است. قیمت ارز مسافرتی نسبت به روز گذشته ثابت ماند و همچون دیروز هر یورو مسافرتی حدود ۱۳ هزار و ۳۰۰ تومان برای مسافران قیمت‌گذاری شده که بالاتر از نرخ صرافی‌هاست.</p>
      <p>انتهای پیام</p>
    </article>
  </body>
</html>