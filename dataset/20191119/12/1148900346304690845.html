<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/glosa-emigrace-anebo-emigracka-najdete-10-rozdilu-83120"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T12:30:01+00:00"/>
    <meta property="og:title" content="Glosa: Emigrace, nebo emigračka? Najděte 10 rozdílů - Seznam Zprávy"/>
    <meta property="og:description" content="Andrej Babiš používá slovo „emigračka“, ale raději nazývejme věci pravými jmény."/>
  </head>
  <body>
    <article>
      <h1>Glosa: Emigrace, nebo emigračka? Najděte 10 rozdílů - Seznam Zprávy</h1>
      <address>
        <time datetime="2019-11-19T12:30:01+00:00">19 Nov 2019, 12:30</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/nazory-komentare">Názory<br/></a>»<br/><a href="https://www.seznamzpravy.cz/clanek/glosa-emigrace-anebo-emigracka-najdete-10-rozdilu-83120">Glosa: Emigrace, nebo emigračka? Najděte 10 rozdílů</a></p>
      <h3>Glosa: Emigrace, nebo emigračka? Najděte 10 rozdílů</h3>
      <p><a href="https://www.seznamzpravy.cz/autor/jan-lipold-648">Jan Lipold<br/></a>šéfkomentátor<br/>včera 13:30</p>
      <p>Andrej Babiš používá slovo „emigračka“, ale raději nazývejme věci pravými jmény.</p>
      <p>Premiér Andrej Babiš <a href="https://www.idnes.cz/zpravy/domaci/premier-andrej-babis-rozhovor-sametova-revoluce-listopad.A191117_203751_domaci_bur">v rozhovoru pro iDnes.cz</a> už poněkolikáté zopakoval, že v jeho rodině „byly tři emigračky“. Mluvil o tom v souvislosti s tím, když popíral svoji spolupráci se Státní bezpečností.</p>
      <p>Je to ten samý rozhovor, kde také říká, že za komunistů nevěděl, že lidé nemohou cestovat na Západ bez výjezdní doložky. Ale to teď nechme stranou.</p>
      <p>Protože slovo „emigračka“ se díky Babišovi vtírá do českého jazyka, což není vůbec šťastné. O tom, že jazyk mocných má vliv na jazyk a skrze něj na myšlení celé společnosti nebo alespoň její významné části, byly popsány studie a knihy.</p>
      <p>Samozřejmě, Andrej Babiš není rodilý český mluvčí, a to jeho řeč ovlivňuje více nebo méně subtilními odchylkami od Čechů jako polena. Těžko mu podsouvat, že nějaký novotvar používá účelově, snad s výjimkou účelovky. Může to být jen specifický dialekt, vliv slovenštiny, bez nějakých vedlejších úmyslů.</p>
      <p>Nicméně „emigračka“ je do veřejné řeči zas a znova vrhána, a proto je potřeba se jí zabývat. Aby nedošlo k nedorozumění. Takže:</p>
      <p>Pro emigraci je taková „zdrobnělina“ nepatřičná. Mohlo by se stupňovat: emigrace, emigračka, emigračíčka, emigračičíčka a tak dále, do aleluja.</p>
      <p>Emigrace byl a je osudový krok, často spojený s rizikem, s nebezpečím, někdy dokonce smrtelným. Už proto jsou takové jazykové konotace nemístné.</p>
      <p>Znovu: asi to Andrej Babiš jako rodilý slovenský mluvčí necítí, vždyť hovoří o svých vlastních příbuzných, ale tak to bohužel je. Emigračka zní v češtině poněkud žoviálně. Zlehčuje obsah pojmu.</p>
      <p>Emigračku bychom mohli v češtině skloňovat podle „vzorů“ rozlučka, střílečka, zabijačka, případně koupačka. Ani to není nic moc. Emigračka není procházka.</p>
      <p>Sídlu ŠtB v Bratislavě se hovorově slovensky říkalo „Februárka“ podle jeho adresy, což Babiš zmiňuje i ve svém životopisu na webu ANO. Možná vítr fouká odtud. Jazykový vítr, pochopitelně.</p>
      <p>Emigračka byla za komunistů trestným činem opuštění republiky podle paragrafu 109, za který až do roku 1989 padaly nepodmíněné tresty, a to i za neúspěšné pokusy. Soudům a režimu to stálo za to, bez ohledu na nepřítomnost obžalovaných. Nic familiárního.</p>
      <p>Abychom si správně rozuměli, bylo by lepší dál nazývat emigraci emigrací a ne emigračkou.</p>
      <p>Jestli si někdo někdy v soukromí povzdechne, že to nebo ono by bylo na emigraci, nebo na emigračku, to už je jeho věc. Jak je libo.</p>
    </article>
  </body>
</html>