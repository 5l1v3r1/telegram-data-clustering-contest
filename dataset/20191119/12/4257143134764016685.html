<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/szovetseget-kot-ket-erdelyi-magyar-part"/>
    <meta property="og:site_name" content="infostart"/>
    <meta property="article:published_time" content="2019-11-19T12:35:00+00:00"/>
    <meta property="og:title" content="Szövetséget köt két erdélyi magyar párt"/>
    <meta property="og:description" content="Egy későbbi pártfúzió első lépéseként szövetségre lép a Magyar Polgári Párt (MPP) és az Erdélyi Magyar Néppárt (EMNP). A két erdélyi magyar párt egységesülési folyamatáról Mezei János MPP-elnök és Csomortányi István EMNP-elnök számolt be."/>
  </head>
  <body>
    <article>
      <h1>Szövetséget köt két erdélyi magyar párt</h1>
      <address><time datetime="2019-11-19T12:35:00+00:00">19 Nov 2019, 12:35</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/tudositoink/2019/11/19/klasszikus-szlovak-partok-sablonjara-irt-programot-a-magyar-osszefogas"/>
      </related>
      <h3>Egy későbbi pártfúzió első lépéseként szövetségre lép a Magyar Polgári Párt (MPP) és az Erdélyi Magyar Néppárt (EMNP). A két erdélyi magyar párt egységesülési folyamatáról Mezei János MPP-elnök és Csomortányi István EMNP-elnök számolt be.</h3>
      <p>Amint Mezei János elmondta: a két párt kongresszusa 2020. január 18-án előbb külön-külön, majd közösen ülésezik Csíkszeredában, és eldönti az együttműködés és a fúzió részletkérdéseit. Csomortányi István hozzátette: addig közös munkacsoport dolgozik a döntések előkészítésén.</p>
      <p>Mezei János szerint</p>
      <blockquote>már most a pártfúzió a cél, de a jövő év nyarán tartandó önkormányzati választásokon való sikeres szereplés érdekében egyelőre csak politikai koalíciót hoznak létre.</blockquote>
      <p>A pártfúzió bírósági bejegyzésének a lehetséges elhúzódása ugyanis nem kívánt kockázati tényező lenne a választások előtt.</p>
      <p>Amint az MPP elnöke felidézte: a két pártnak közösek a gyökerei, az MPP alapításánál is ott voltak azok, akik később létrehozták az EMNP-t. Mint részletezte, nyolc éve külön utakon jártak, de most "elérkezett az a pillanat, amikor a bölcsesség és az alázat felülkerekedett, és visszahozta a szervezeteinket arra az útra, amelyet egykor közösen képzeltünk el". A politikus hozzátette: mindkét pártelnök építőmérnök, és mérnöki tudását most a közös párt építésében kívánja kamatoztatni.</p>
      <p>Csomortányi István szerint azért van szükség a jobboldali pártok összefogására, mert az erdélyi magyar képviseletet három veszély fenyegeti. Veszélynek tekintette azoknak a magyarországi pártoknak a befolyását, amelyek román pártok mellett kampányolnak, a román pártok felől megmutatkozó csábítást, valamint azt is, hogy az erdélyi magyarság legnagyobb politikai szervezete, a Romániai Magyar Demokrata Szövetség (RMDSZ) monopóliumra törekszik, és elhallgattatná a kritikus hangokat. Csomortányi úgy vélte: Erdélyben a magyar pluralizmus nem csupán érték, hanem maga a megoldás. Ez tudja ugyanis egyben tartani a magyar etnikai tömböt.</p>
      <p>Arra a kérdésre, hogy az RMDSZ-szel szövetségben politizáló MPP, és az RMDSZ ellenzékét megtestesítő EMNP szövetsége miként alakítja majd az RMDSZ-hez fűződő viszonyukat, Csomortányi azt válaszolta, hogy nem az RMDSZ-hez, hanem a közösség elvárásaihoz kívánják igazítani a politikájukat. Mezei úgy fogalmazott, hogy nem az RMDSZ ellen, hanem a szövetség mellett alakítják ki együttműködésüket a nemzeti érdekek és értékek képviseletére.</p>
      <p>Csomortányi István szerencsés körülménynek nevezte, hogy a két párt kiegészíti egymást, ahol az egyikük erős, ott a másikuk gyengébb. Így szerinte könnyű lesz összeadni az erőket az önkormányzati választásokra. Az olyan helyeken, mint Székelyudvarhely, ahol mindkét alakulat jelentős erőt képvisel, tárgyalásokkal találják meg a mindkét pártnak megfelelő megoldást.</p>
      <p>Hogy mit javasolnak a szimpatizánsaiknak a romániai elnökválasztás hét végén tartandó második fordulójára, Mezei János elmondta: az MPP a választók lelkiismeretére bízza a döntést. Csomortányi István kijelentette: az EMNP semmiképp nem javasolja, hogy szimpatizánsai a szociáldemokrata Viorica Dancilára szavazzanak. Azt bízza a választók lelkiismeretére, hogy szavaznak-e vagy nem Klaus Iohannis jobboldali jelöltre.</p>
    </article>
  </body>
</html>