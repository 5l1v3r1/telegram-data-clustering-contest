<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/kozani/d-makedonia-i-olympia-teligioridoy-gia-to-diktyo-fysikoy-aerioy/"/>
    <meta property="og:site_name" content="ert.gr"/>
    <meta property="article:published_time" content="2019-11-19T12:13:00+00:00"/>
    <meta property="og:title" content="Δ. Μακεδονία: Η Ολυμπία Τελιγιορίδου, για το δίκτυο Φυσικού Αερίου"/>
    <meta property="og:description" content="Ερώτηση για το δίκτυο Φυσικού Αερίου σε Καστοριά, Άργος Ορεστικό, Μανιάκοι και Γρεβενά κατέθεσε προς τον Υπουργό Περιβάλλοντος και Ενέργειας  η βουλευτής Καστοριάς του ΣΥΡΙΖΑ Ολυμπία Τελιγιορίδου."/>
  </head>
  <body>
    <article>
      <h1>Δ. Μακεδονία: Η Ολυμπία Τελιγιορίδου, για το δίκτυο Φυσικού Αερίου</h1>
      <address><time datetime="2019-11-19T12:13:00+00:00">19 Nov 2019, 12:13</time> by <a rel="author">Αντώνης Μαυρίδης</a></address>
      <p>Ερώτηση για το δίκτυο Φυσικού Αερίου σε Καστοριά, Άργος Ορεστικό, Μανιάκοι και Γρεβενά κατέθεσε προς τον Υπουργό Περιβάλλοντος και Ενέργειας  η βουλευτής Καστοριάς του ΣΥΡΙΖΑ Ολυμπία Τελιγιορίδου.</p>
      <p>Όπως αναφέρει η κα Τελιγιορίδου, η  κυβέρνηση του ΣΥΡΙΖΑ, επαναδιαπραγματεύθηκε με την κοινοπραξία του ΤΑΠ, την αρχική συμφωνία του 2013 και εξασφάλισε τη διέλευση του αγωγού φυσικού αερίου και από τη Δυτική Μακεδονία. Στο πλαίσιο αυτό, εκπονήθηκε Μελέτη Κόστους-Οφέλους και σχεδιάστηκε το Περιφερειακό Πρόγραμμα Ανάπτυξης της ΔΕΔΑ, το οποίο προβλέπει την κατασκευή δικτύου διανομής στην Καστοριά, στο Άργος Ορεστικό, στους Μανιάκους και στα Γρεβενά. Και ενώ η ΔΕΔΑ έχει από καιρό ολοκληρώσει τις τεχνικές μελέτες και αναμένει την μεταφορά του κονδυλίου του ΕΣΠΑ από το Πρόγραμμα Δημοσίων Επενδύσεων στο Π.Ε.Π., από τη νέα Περιφερειακή Αρχή, στις 13-9-2019, σε ευρεία σύσκεψη στο Δημαρχείο Γρεβενών ο περιφερειάρχης κ. Κασαπίδης, στην τοποθέτηση του για το έργο ανέφερε ότι «η ΔΕΔΑ είναι αναποτελεσματική» και προχώρησε ονοματίζοντας την ιδιωτική εταιρία “Edil” ως παράδειγμα σωστής λειτουργίας και αποτελεσματικότητας. Λίγες μέρες αργότερα, η συγκεκριμένη εταιρία κατέθεσε στην ΡΑΕ αίτημα διανομής και διαχείρισης φυσικού αερίου στην Καστοριά και αίτημα για άδεια διανομής στα Γρεβενά.</p>
      <p>Η  βουλευτής του ΣΥΡΙΖΑ ζητά από τον υπουργό να την ενημερώσει, μεταξύ άλλων, για το εάν παραμένει αμετάβλητη η θεσμική αρμοδιότητα της ΔΕΔΑ;  Εάν έχει ενταχθεί το έργο της Δυτικής Μακεδονίας στον προγραμματισμό σύμφωνα με το ρυθμιστικό πλαίσιο της ΡΑΕ και το εγκεκριμένο πλάνο της ΔΕΔΑ; Εάν επηρεάζεται το χρονοδιάγραμμα του έργου και τα κεφάλαια που έχουν διασφαλιστεί από την Ευρωπαϊκή τράπεζα επενδύσεων και τα ΠΕΠ. Εάν προτίθεται ο Υπουργός και η κυβέρνηση ένα τόσο σημαντικό έργο, να το δώσουν σε ιδιωτική εταιρία και να λειτουργήσουν προς όφελος κάποιων ιδιωτών και εις βάρος της τοπικής κοινωνίας;</p>
      <p>Και ποια είναι η πρόθεση της κυβέρνησης για την έναρξη της υλοποίησης του έργου και ποιο το χρονοδιάγραμμα της ολοκλήρωσής του;</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kozani/ptolema%ce%90da-epistimoniki-ekdilosi-prolipsi-kai-antimetopisi-toy-karkinoy/"/>
        <a href="https://www.ert.gr/perifereiakoi-stathmoi/seres/serres-exitirio-gia-ton-9chrono-poy-dechthike-epithesi-skylon/"/>
        <a href="https://webradio.ert.gr/i-foni-tis-elladas/aponomi-pistopiitikon-ellinomathias-sto-geniko-proxenio-melvournis/"/>
        <a href="https://volos.ert.gr/blog/2019/11/19/moysiki-vradia-gia-tin-enischysi-toy-orfanotrofeioy-voloy/"/>
        <a href="https://volos.ert.gr/blog/2019/11/19/diavevaiosi-i-vroytsi-se-g-kotso-gia-eidiko-kathestos-stis-asfalistikes-eisfores-ton-agroton/"/>
        <a href="https://volos.ert.gr/blog/2019/11/19/stathmos-metrisis-aerorypansis-sto-proaylio-tis-perifereiakis-enotitas/"/>
      </related>
    </article>
  </body>
</html>