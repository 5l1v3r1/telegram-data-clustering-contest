<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/V-Plovdiv-veche-pravyat-nai-golyamata-ledena-purzalka-na-Balkanite-no-na-novo-myasto-914985"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T12:06:00+00:00"/>
    <meta property="og:title" content="В Пловдив вече правят най-голямата ледена пързалка на Балканите, но на ново място!"/>
    <meta property="og:description" content="След една година прекъсване, Пловдив отново ще има ледена пързалка. Изграждането й в центъра на град..."/>
  </head>
  <body>
    <article>
      <h1>В Пловдив вече правят най-голямата ледена пързалка на Балканите, но на ново място!</h1>
      <address>
        <time datetime="2019-11-19T12:06:00+00:00">19 Nov 2019, 12:06</time>
      </address>
      <p>След една година прекъсване, Пловдив отново ще има ледена пързалка. Изграждането й в центъра на града започна днес, видя репортер на <b>Plovdiv24.bg</b>.</p>
      <p>Както <b>Plovdiv24.bg</b> единствен съобщи, <i><b><a href="https://www.plovdiv24.bg/novini/plovdiv/novini/plovdiv/Ploshtad-Centralen-mnogo-poveche-ot-ploshtad-907037">Експертният съвет към Общината е одобрил изграждането на ледена пързалка</a></b></i>.</p>
      <p>Тя ще бъде най-голямата открита ледена пързалка на Балканите, похвали се Николай Денев, управител на фирмата, която изгражда съоръжението. Площта й е 1500 кв. метра, като леденото пространство е с размери 75 на 20 метра.</p>
      <p>Очаква се ледената пързалка да отвори в края на ноември, но това все пак зависи от външните температури. Съоръжението ще работи всеки ден, дори и по време на почивните празнични дни, от 10 до 22 ч. до края на януари.</p>
      <p>На леденото поле ще бъдат пуснати треньори - познатите пингвини, за по-неопитните кънкьори. В събота и неделя пък инструкторите ще дават безплатни уроци за деца за първите стъпки на леда.</p>
      <p>Цените тази година са малко по-високи отпреди - входът е 7 лв., а наемът на кънките е 3 лв. Предвижда се да се пуснат карти за намаление за редовните клиенти, но още не са уточнени техните цени. Ще бъдат осигурени 700 чифта кънки с различна номерация - от 26 за тригодишни деца, до 47 номер. "Кънките са чешки, нови, по-добри от предишните" - увери Николай Денев.</p>
      <p>Ледената пързалка в Пловдив се прави от българското представителство на австрийска фирма. По-малки съоръжения ще има в още 14 града в страната, сред които Бургас, Русе, Димитровград и Бяла Слатина.</p>
    </article>
  </body>
</html>