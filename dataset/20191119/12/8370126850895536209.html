<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135135/erdoganin-hedefinde-yine-kilicdaroglu-var-arkadaslarima-talimati-verdim"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T12:18:00+00:00"/>
    <meta property="og:title" content="Erdoğan'ın hedefinde yine Kılıçdaroğlu var: Arkadaşlarıma talimatı verdim..."/>
    <meta property="og:description" content="AKP'li Cumhurbaşkanı Recep Tayyip Erdoğan partisinin grup toplantısında konuştu."/>
  </head>
  <body>
    <article>
      <h1>Erdoğan'ın hedefinde yine Kılıçdaroğlu var: Arkadaşlarıma talimatı verdim...</h1>
      <h2>AKP'li Cumhurbaşkanı Recep Tayyip Erdoğan partisinin grup toplantısında konuştu.</h2>
      <address>
        <time datetime="2019-11-19T12:18:00+00:00">19 Nov 2019, 12:18</time>
      </address>
      <p>AKP'li Cumhurbaşkanı Recep Tayyip Erdoğan partisinin grup toplantısında konuştu.</p>
      <p>Erdoğan, <b>Tank Palet</b> fabrikasının Katar ordusuna verilmesiyle ilgili eleştirilerini yineleyen CHP Genel Başkanı Kemal Kılıçdaroğlu'nu hedef aldı.</p>
      <p>"<b>CHP genel başkanının yalancılığı, eksikliği, çarpıklığı, defalarca ortaya konan hususları tekrar tekrar gündeme getirmesi, artık siyasetle izah edilemeyecek bir garabet halini almıştır</b>" diyen Erdoğan, "<b>Yalancının mumu da malum yatsıya kadar yanar. Arkadaşlarıma şu talimatı verdim. Bu konuyu sayın genel başkana ilkokul bile değil, bir anaokulu öğrencisine anlatır gibi tane tane anlatacaklar. Ta ki anlayana kadar bu izahat sürecek</b>" ifadelerini kullandı.</p>
      <p>
        <i>
          <b>Erdoğan'ın konuşmasından satır başları;</b>
        </i>
      </p>
      <p>Her bakanımız kendi bütçesinin görüşüldüğü günlerde ekibiyle birlikte tam mesai yapacak.</p>
      <p>Bundan böyle kesinlikle her milletvekilimiz kendi seçim bölgesini ihmal etmemeli ve her hafta zaten salı, çarşamba, perşembe bölgesine gidecek ve bölgesinin tüm ilçelerine, mahalle ve köylerine kadar gidip oralardaki vatandaşlarımızın hal ve hatırını soracak, muhtarlarla görüşmeleri yapacak ve ondan sonra da bize ulaşması gerekenleri ulaştıracak.</p>
      <p>AK Parti milletvekili olmak demek sadece salı, çarşamba, perşembe Ankara'ya gelmek değil. Ankara'daki çalışmaları takip edip ondan sonra bunu, kendi il ve ilçeleriyle sağlıklı şekilde koordine etmek. Genel başkan ve Cumhurbaşkanı olarak daima yanınızda olmaya devam edeceğim. Gayretiniz ve fedakarlığınız için her birinize ayrı ayrı teşekkür ediyorum.</p>
      <h3>ABD ZİYARETİ</h3>
      <p>Geçen hafta Trump'ın daveti üzerine ABD'ye çalışma ziyareti gerçekleştirdik. Heyetlerimizin katkılarıyla verimli toplantılar yaptık. Türkiye-ABD ilişkilerinin zor bir süreçten geçtiği sır değil. Amacımız bu süreci geride bırakmaktır. Bölgemiz ve dünyadaki gelişmeler ABD ile Türkiye'nin yakın olması gerektiriyor. Aramızdaki sorunlar küçük pürüzlerden ibaret. Pürüzler suni olarak büyütülmüştür. İki ülke arasındaki ilişkileri bozmaya yönelik çabaların gerçek mahiyetini en iyi gören de Sayın Trump'tır. </p>
      <p>100 milyar dolarlık karşılıklı ticaret hacmine ulaşma konusuna kararklılığımızı bir kez daha teyit ettik. Sorunların kilit noktası haline dönüştürülen S-400 konusunda da çözüm yolu aranması konusunda mutabık kaldık. Sayın Trump'a Türkiye'nin S-400 sistemini alma noktasına nasıl gelindiğini anlattık. Ülkemizin S-400 konusunda geri adım atmayacağını bir kez daha söyledik.</p>
      <h3>'Türkiye F-35'te müşteri değil ortaktır'</h3>
      <p>ABD'den Patriot sistemi alma talebimizi de tekrarladık. F-35 uçaklarıyla ilgili yapılan haksızlıkları da dile getirdik. F-35'te Türkiye müşteri değil ortaktır.</p>
      <p>Temsilciler Meclisi'nde kabul edilen sözde Ermeni soykırımı kararının haksız olduğunu belgeleriyle ortaya koyduk.  Görüşmemizin ardından bu tasarı bloke edilmiştir. ABD'de süren azil süreci Başkan Trump'ı temkinli hareket etmeye sürüklediği açıktır. Bu süreç bittiğinde ilişkilerimiz güç kazanacaktır.</p>
      <p>Suriye meselesi ABD ziyaretimizin en önemli başlıklarından biriydi. Sadece Fırat Kalkanı Harekatımızda 3 binin üzerinde DEAŞ'lıyı etkisiz hale getirdik. Diğer operasyonlar bu rakam 4 bine çıkıyor. </p>
      <p>Bağdadi'nin yakaladığımız yakınlarından çok önemli istihbari bilgiler elde edildi. PKK/YPG, Suriye'de cezaevlerinde bulunan binlerce DEAŞ'lıyı şantaj malzemesi olarak serbest bıraktı. ABD'de bir kesimin Suriye'de bölcü terör örgütünü destekleme çabası gösterdiği anlaşılıyor.</p>
      <p>Bölücü terör örgütünü, DEAŞ'a karşı savaşan bir yapı gibi göstermek için çırpınanlar bugün aynı örgütün sivil katliamlarını örtmeye çalışıyor. Ne Mazlum Kobani'si? Bu adam bizim ülkemizde yüzlerce insanın öldürülmesinin başını çekmiş olan bir katildir, bir terör örgütünün başıdır. Biz bunu ABD tarafında da anlattık, Rusya tarafına da anlattık. En sonunda Trump'a video kaydıyla anlattık. Bu onları ciddi manada etkiledi ve bunu anlatmaya devam edeceğiz.</p>
      <p>ABD'de faaliyetlerini sürdüren FETÖ elebaşı ve mensuplarıyla ilgili taleplerimizi tekrarladık. Bu konudaki kararlılığımızda en küçük taviz vermiyoruz, vermeyeceğiz. Ülkemize yapılan ihanetin hesabını sormak için bu hainlerin peşinde olacağız.</p>
      <p>Ana muhalefetin başındaki zat, Suriye Milli Ordusu'nu (SMO) 'terör örgütü' olarak tanımlıyor. SMO, orada niye var? SMO, orada ülkemizi taciz eden, ülkemize saldırıda bulunanlara karşı hem kendi topraklarını savunan hem de Mehmetçiğimizle beraber bu mücadeleyi sürdüren oradaki yiğitler, mücahitlerdir.</p>
      <p>Ne yazık ki bu CHP teröristlere terörist diyemiyor. PKK, HDP, YPG'ye terörist dediklerini duydunuz mu? Ortaklar ya, beraber yürüyorlar. Benim milletim terörle birlikte yürüyenlere gereken dersi 2023 ve 2024'te verecek. </p>
      <h3>TANK PALET FABRİKASI</h3>
      <p>'Tayyip Erdoğan gitsin, AK Parti yıkılsın da Türkiye'ye ne olursa olsun'... Özellikle CHP Genel Başkanı'nın, yalan olduğu defalarca ortaya konan konuları çarpıklıkları tekrar tekrar gündeme getirmesi siyasetle bağdaştırılamaz.</p>
      <p>CHP genel başkanının yalancılığı, eksikliği, çarpıklığı, defalarca ortaya konan hususları tekrar tekrar gündeme getirmesi, artık siyasetle izah edilemeyecek bir garabet halini almıştır.</p>
      <p>Tank Palet fabrikasının mülkiyetinin devlette olduğu, sadece işletme hakkının belli bir süreyle Katar ve Türk iş birliğinden oluşan BMC'ye devredildiği, yapılacak yatırımlarla fabrikanın daha etkin şekilde çalışacağı tekrar tekrar anlatıldı. 50 milyon dolarlık yeni bir yatırımla buranın çok daha işlevsel hale gelebileceği de bu anlaşmanın kayıtları içerisinde vardır. Yalancının mumu da malum yatsıya kadar yanar. Arkadaşlarıma şu talimatı verdim. Bu konuyu sayın genel başkana ilkokul bile değil, bir anaokulu öğrencisine anlatır gibi tane tane anlatacaklar. Ta ki anlayana kadar bu izahat sürecek.</p>
      <p>Türkiye'de bin liranın altında emekli maaşı alan yok. Kılıçdaroğlu, SSK Genel Müdürlüğü döneminde kalmış olabilir.</p>
    </article>
  </body>
</html>