<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/rusya-turkiye-nin-suriye-ye-yeni-operasyon-yapabilecegini-soylemesi-saskinlik-verici"/>
    <meta property="og:site_name" content="euronews"/>
    <meta property="article:published_time" content="2019-11-19T12:37:51+00:00"/>
    <meta property="og:title" content="Rusya: Türkiye'nin Suriye'ye yeni operasyon sinyali şaşkınlık verici"/>
    <meta property="og:description" content="Rusya: Türkiye'nin Suriye'ye yeni operasyon sinyali şaşkınlık verici"/>
  </head>
  <body>
    <article>
      <h1>Rusya: Türkiye'nin Suriye'ye yeni operasyon sinyali şaşkınlık verici</h1>
      <address><time datetime="2019-11-19T12:37:51+00:00">19 Nov 2019, 12:37</time> by <a rel="author">Euronews </a></address>
      <p>Rusya, Türkiye'nin terörist olarak tanımladığı oluşumların sınırlarından arındırılmadığı takdirde Suriye'de yeniden bir askeri operasyon başlatabileceği yönündeki açıklamasının 'şaşkınlık yarattığını' bildirdi.</p>
      <p>Rusya Savunma Bakanlığı'ndan yapılan açıklamada, Türk yetkililerin Suriye'nin kuzeyine yeni operasyon yapılabileceği yönündeki ifadelerinin şaşkınlık yarattığı ve söz konusu adımın bölgeyi istikrara kavuşturma adına yapılan çalışmalara zarar vereceği belirtildi.</p>
      <p>Türkiye Dışişleri Bakanı Mevlüt Çavuşoğlu Amerika Birleşik Devletleri ve Rusya'nın Suriye'nin kuzeyi için imzalanan mutabakatlara uymadığını belirterek, "Eğer buralar temizlenmezse harekatı başlatacağız" <a href="https://tr.euronews.com/2019/11/18/turkiye-de-suriye-icin-abd-ve-rusya-ya-elestiri-eger-buralar-temizlenmezse-harekat-baslar">demişti</a>.</p>
      <p>Çavuşoğlu ayrıca "Sonuçta burada biz iki ülkeyle de beş gün içinde mutabakata vardık. ABD ve Rusya mutabakatın gereğini yaptılar mı hayır yapmadılar. Yapılması lazım çünkü biz üzerimize düşeni yaptık. Burada netice alamazsak tıpkı Amerika ile yaptığımız gibi yine gereğini yapacağız terör tehdidini mutlaka temizlememiz lazım." ifadelerini <a href="https://tr.euronews.com/2019/11/18/turkiye-de-suriye-icin-abd-ve-rusya-ya-elestiri-eger-buralar-temizlenmezse-harekat-baslar">kullanmıştı</a>.</p>
      <p>Rusya Savunma Bakanlığı, Çavuşoğlu'nun farklı seviyelerde yaptığı açıklamanın kafa karışıklığına neden olduğu ve Moskova'nın Putin-Erdoğan anlaşması uyarınca yükümlülüklerini tam olarak yerine getirdiği kaydedildi.</p>
      <p>Savunma Bakanlığı Sözcüsü General Igor Konaşenkov, "Rusya Federasyonu tarafından alınan önlemler sayesinde durum önemli ölçüde istikrara kavuşturuldu." dedi.</p>
      <p>Konaşenkov, "Türk Dışişleri Bakanı'nın askeri operasyon açıklaması Rusya ve Türkiye liderleri tarafından imzalanan ortak mutabakattaki belirtilen meseleleri çözmek yerine Suriye'nin kuzeyindeki durumu daha da kötüleştirebilir." ifadesini kullandı.</p>
      <p>Bir Rus haber ajansına konuşan sözcü, Rusya'nın bölgede ilerleme sağlamaya katkıda bulunduğu alanları da tek tek sıraladı.</p>
      <p>Igor Konaşenkov, Moskova'nın Suriye'nin kuzeyine durumu normalleştirme adına daha fazla Rus güvenlik gücü gönderme, siviller için sahra hastaneleri kurma, insani yardım dağıtma ve altyapıyı yeniden inşa etme sürecinde olduğunu da sözlerine ekledi.</p>
      <ul>
        <li>
          <a href="https://tr.euronews.com/2019/11/14/abd-savunma-bakan-suriye-de-500-600-askerimiz-olacak">ABD Savunma Bakanı: Suriye'de 500-600 askerimiz olacak</a>
        </li>
        <li>
          <a href="https://tr.euronews.com/2019/10/25/abd-suriye-deki-petrol-sahalar-na-z-rhl-arac-ve-asker-gonderecek">"ABD Suriye'deki petrol sahalarına zırhlı araç ve asker gönderecek"</a>
        </li>
        <li>
          <a href="https://tr.euronews.com/2019/11/13/suriye-operasyonu-erdoganin-siyasi-rakipleri-arasindaki-catlagi-nasil-ortaya-cikardi">Suriye operasyonu Erdoğan’ın siyasi rakipleri arasındaki çatlağı nasıl ortaya çıkardı?</a>
        </li>
      </ul>
    </article>
  </body>
</html>