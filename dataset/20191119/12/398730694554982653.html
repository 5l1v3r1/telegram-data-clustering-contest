<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/sverige-har-valt-tolv-olika-boenden-infor-em/"/>
    <meta property="og:site_name" content="DN.SE"/>
    <meta property="article:published_time" content="2019-11-19T12:37:58+00:00"/>
    <meta property="og:title" content="Sverige har valt tolv olika boenden inför EM"/>
    <meta property="og:description" content="Det unika formatet på fotbolls-EM gör mästerskapet svårt att planera. Svenska landslaget har fått välja boende under turneringen ur en katalog."/>
  </head>
  <body>
    <article>
      <h1>Sverige har valt tolv olika boenden inför EM</h1>
      <address><time datetime="2019-11-19T12:37:58+00:00">19 Nov 2019, 12:37</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Sverige är klart för fotbolls-EM, men det är mycket som fortfarande är öppet. Det unika formatet på mästerskapet gör det svårt att planera.<br/>Var landslaget ska bo under turneringen har de fått välja i en katalog. </b>
      </p>
      <p>EM-formatet med tolv värdstäder nästa sommar gör turneringen komplicerad på många olika sätt. Inte minst för svenska landslagets planering. </p>
      <p>På en presskonferens med förbundskapten Janne Andersson och Peter Wettergren dagen efter den sista kvalmatchen på tisdagskvällen, påpekar de hur centrala förberedelser är för dem. Men det är inte mycket som går att förbereda före lottningen den 30 november. </p>
      <p><b>Dessutom finns det</b> en risk att det blir en ny lottning efter playoffet i mars nästa år.</p>
      <p>– Det som jag tycker är synd är att om vi tycker att det är rörigt, och ni journalister tycker att det är rörigt, vad tycker då gemene man? Det tycker jag är väldigt olyckligt, säger Janne Andersson.</p>
      <p>Var landslaget kommer att bo kan man på allvar börja bestämma sig för först efter lottningen, då det är klart vilket par av städer som Sverige kommer att spela sina gruppmatcher i. Landslaget har fått välja mellan 48 olika boenden som Uefa erbjuder.</p>
      <p>– Man får en katalog med de alternativ som finns och så får vi välja vilka vi prioriterar först, och så ska vi välja ett andraval, och det är ändå inte säkert att man får det, säger landslagschef Stefan Pettersson.</p>
      <p><b>Det bästa är </b>om man kan få<b> </b>ett ställe som fungerar av de som Uefa bokat, i stället för att organisera boendet själv.</p>
      <p>– Skulle vi hitta ett eget ställe får vi sköta ganska mycket själva. Betala ganska mycket själva. Smidigast är att det blir ett hotell som är i en värdstad som Uefa har erbjudit. Då funkar allt, då får vi fullt pådrag med service och allt. Men om boendet och träningsplan inte når våra önskemål så kanske vi inte väljer det ändå.</p>
      <p>Bäst vore att bo centralt i Europa, säger Stefan Pettersson.</p>
      <p>– I och med att det kommer matcher efter gruppspelet också förhoppningsvis, så ska man vidare till andra ställen sedan. Att ha bas i Baku är kanske inte det smidigaste.</p>
      <p>
        <b>Men om man får två matcher i Baku?</b>
      </p>
      <p>– Det är inte helt självklart, för då har vi en match i Rom. Ska man då bo där vi har två matcher eller i Rom i stället? Det är mycket som är öppet fortfarande. Man har spelat upp många scenarior i huvudet.</p>
      <p><b>Någonting som också ska organiseras</b> är de träningslandskamper som spelas i mars, före EM. Det kommer att bli en hemma- och en bortamatch, enligt planerna. Landslaget är i kontakt med flera länder, men även det är en fråga som kan lösas först när lottningen är klar.</p>
      <p>– När vi vet vilka lag vi får, då kan vi anpassa önskemålen och hoppas att de andra vill samma, säger Stefan Pettersson.</p>
      <details>
        <summary>Fakta. Så är värdländerna parade</summary>
        <p><b>Grupp A</b>: Italien (Olympiastadion, Rom) och Azerbajdzjan (Olympiastadion, Baku).</p>
        <p><b>Grupp B</b>: Ryssland (Krestovskijstadion, Sankt Petersburg) och Danmark (Parken, Köpenhamn).</p>
        <p><b>Grupp C</b>: Nederländerna (Johan Cruijff Arena, Amsterdam) och Rumänien (Arena Națională, Bukarest).</p>
        <p><b>Grupp D</b>: England (Wembley Stadium, London) och Skottland (Hampden Park, Glasgow).</p>
        <p><b>Grupp E</b>: Spanien (San Mamés-stadion, Bilbao) och Irland (Lansdowne Road, Dublin).</p>
        <p><b>Grupp F</b>: Tyskland (Allianz Arena, München) och Ungern (Puskás Aréna, Budapest).</p>
      </details>
      <p>
        <b>Läs mer: </b>
      </p>
      <p>
        <a href="https://www.dn.se/sport/fotboll/darfor-kan-sverige-inte-spela-em-i-kopenhamn/">Därför kan Sverige inte spela EM i Köpenhamn</a>
      </p>
      <p>
        <a href="https://www.dn.se/sport/fotboll/johan-esk-sverige-har-blivit-det-stangda-landslaget/">Johan Esk: Sverige har blivit det stängda landslaget</a>
      </p>
    </article>
  </body>
</html>