<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640688/%D8%A7%D8%AE%D8%AA%D8%B5%D8%A7%D8%B5-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%A8%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T12:14:00+00:00"/>
    <meta property="og:title" content="اختصاص سهمیه سوخت به خودروهای فرسوده"/>
    <meta property="og:description" content="طبق گفته مسوولان شرکت ملی پخش فرآورده‌های نفتی ایران، نحوه اختصاص سهمیه سوخت به خودروهای فرسوده در کارگروهی در حال بررسی است و ..."/>
  </head>
  <body>
    <article>
      <h1>
        <a href="https://www.bultannews.com/fa/news/640688/%D8%A7%D8%AE%D8%AA%D8%B5%D8%A7%D8%B5-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%A8%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87">اختصاص سهمیه سوخت به خودروهای فرسوده</a>
      </h1>
      <h2>طبق گفته مسوولان شرکت ملی پخش فرآورده‌های نفتی ایران، نحوه اختصاص سهمیه سوخت به خودروهای فرسوده در کارگروهی در حال بررسی است و ...</h2>
      <address><time datetime="2019-11-19T12:14:00+00:00">19 Nov 2019, 12:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، طرح مدیریت مصرف سوخت کشور از ساعت صفر روز جمعه (۲۴ آبان‌ماه) در کشور اجرایی شد و بر پایه آن توزیع سوخت بنزین در کشور برای انواع <b>وسایل نقلیه</b> از طریق کارت سوخت شخصی و براساس سهمیه تعیین‌شده انجام می‌شود. هدف از اجرای این طرح، کنترل مصرف سوخت با توجه به میانگین بالای مصرف سوخت در کشور، افزایش توان صادرات، مبارزه با قاچاق سوخت و اختصاص منابع حاصل از مدیریت مصرف سوخت به مردم به ویژه قشر ضعیف و کم درآمد به‌صورت مستقیم و نیز کاهش آلودگی هوا در کلانشهرها و شهرهاست.</p>
      <p>در این باره اما امیر وکیل‌زاده - مدیرعامل شرکت ملی پخش فرآورده‌های نفتی ایران - در پاسخ به سوالی درباره اختصاص سوخت به خودروهای فرسوده اظهار کرد:‌ برخی قوانین از جمله قانون هوای پاک محدودیت‌هایی را برای این خودروها ایجاد کرده است، اما درصددیم کارت سوخت برای این خودروها نیز صادر شود.</p>
      <p>وی تاکید کرد: هم‌اکنون حدود ۵۰۰ هزار خودروی فرسوده در کشور وجود داد که اختصاص سوخت به این خودروها در کارگروهی در حال بررسی است.</p>
      <p>وکیل‌زاده همچنین درباره تعداد ثبت‌نام‌های انجام‌شده برای دریافت کارت هوشمند سوخت گفت: با وجود اطلاع‌رسانی شرکت ملی پخش از مدت‌ها قبل در این باره، ثبت‌نام در روزهای اخیر افزایش یافته است و اگر ثبت‌نام‌های قبلی را نیز به این تعداد اضافه کنیم، هم‌اکنون ۴ میلیون و ۱۵۰ هزار ثبت‌نام کارت سوخت انجام شده که از این تعداد، برای ۳ میلیون و ۸۰۰ هزار نفر کارت صادر شده و صدور کارت‌های باقی‌مانده نیز در دست اجراست.</p>
      <p>بنا بر اعلام وزارت نفت، مدیرعامل شرکت ملی پخش فراورده‌های نفتی تاکید کرد: سهمیه افرادی که کارت سوخت ندارند برای ۶ ماه قابل ذخیره است و این افراد به محض دریافت کارت سوخت، می‌توانند از سهمیه خود استفاده کنند.</p>
      <p>ضرورت اصلاح قیمت بنزین تصمیم یک‌شبه نبود</p>
      <p>از سوی دیگر، سخنگوی دولت هم تاکید کرده که بارها درباره ضرورت اصلاح قیمت بنزین صحبت شده بود و این درست نیست که بگوییم یک‌شبه اعلام شد.</p>
      <p>علی ربیعی، در یک برنامه تلویزیونی گفت: تجربه به ما نشان داده بود که اعلام از قبل زمان اصلاح قیمت هم تبعاتی دارد و این تصمیم با نیت خیرخواهانه برای دهک‌های پایین جامعه اتخاذ شد.</p>
      <p>وی افزود: ادامه روند توزیع ناعادلانه یارانه بنزین امکان‌پذیر نبود و هر زمان دیگری این طرح اجرا می‌شد باز هم ابهام‌هایی مطرح بود، البته همه گروه‌های هدف در این طرح به‌خوبی شناسایی شده‌اند و اگر کسی جا بماند قابل اصلاح است.</p>
      <p>سخنگوی دولت با بیان اینکه همیشه در این موارد افرادی سوءاستفاده کننده هستند، تصریح کرد: هر وقت ما تصمیمی گرفتیم یک عده از وضع موجود سوءاستفاده می‌کنند. ما چند روز این تصمیم را گرفته‌ایم و با نظام کنترلی خود با هرگونه افزایش قیمت مقابله خواهیم کرد.</p>
      <p>ربیعی تاکید کرد: اگر پیوست این تصمیم کنترل قیمت‌ها نباشد ما شکست می‌خوریم، ضمن اینکه برای اجرای این تصمیم ما قانون برنامه ششم توسعه را داشتیم که به دولت این اجازه را داده بود، همچنین تصمیم افزایش قیمت بنزین مصوبه سران سه قوه بوده و این از این پس در قانون بودجه نیز پایدار است.</p>
      <p>طبق اعلام وزارت نفت و بر اساس پنج اطلاعیه صادرشده از سوی شرکت ملی پخش فرآورده‌های نفتی، در قالب طرح مدیریت مصرف سوخت برای انواع سواری شخصی، موتورسیکلت، وانت، تاکسی‌ها (شهری، بین‌شهری، ون، تلفنی و اینترنتی)، آمبولانس‌ها و سرویس مدارس سهمیه‌ سوخت ماهانه (بنزین با قیمت هر لیتر ۱۵۰۰ تومان) در نظر گرفته شده است که در این مطلب به شرح جزئیات این سهمیه شامل میزان و نحوه اختصاص سوخت پرداخته‌ایم.</p>
      <p>در این طرح به انواع سواری شخصی بنزین‌سوز ۶۰ لیتر و به انواع سواری دوگانه‌سوز ۳۰ لیتر بنزین سهمیه‌ای به نرخ ۱۵۰۰ تومان به صورت ماهانه اختصاص می‌یابد.</p>
      <p>بر اساس این طرح، سهمیه بنزین انواع موتورسیکلت ۲۵ لیتر، سهمیه بنزین وانت‌های کم‌مصرف بنزینی ۲۰۰ لیتر در ماه و سهمیه بنزین وانت‌های کم‌مصرف دوگانه‌سوز ۶۰ لیتر در ماه است، هم‌چنین سهمیه ماهانه انواع وانت پرمصرف بنزینی ۳۰۰ لیتر و وانت دوگانه‌سوز ۱۲۰ لیتر در ماه است.</p>
    </article>
  </body>
</html>