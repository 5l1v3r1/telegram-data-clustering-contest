<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742527"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T12:26:00+00:00"/>
    <meta property="og:title" content="&quot;ทนายเดชา&quot;ชี้ปล่อย'กู้เงินเถื่อน' เจอฟัน3ข้อหาหนักแน่!"/>
    <meta property="og:description" content="'ทนายเดชา' เผยข้อกฎหมาย ขบวนการ 'กู้เงินเถื่อน' ผ่านแอพพลิเคชั่น หลอกเหยื่อหลงเชื่อ วงเงินน้อยจ่ายคืนใน 7 วัน แต่กลับเสียค่าสมาชิกสุดแพง จ่อเจอข้อหาหนัก ขอหน่วยงานใหญ่เร่งตรวจสอบ!"/>
  </head>
  <body>
    <article>
      <h1>"ทนายเดชา"ชี้ปล่อย'กู้เงินเถื่อน' เจอฟัน3ข้อหาหนักแน่!</h1>
      <address>
        <time datetime="2019-11-19T12:26:00+00:00">19 Nov 2019, 12:26</time>
      </address>
      <p>
        <b>"ทนายเดชา" เผยข้อกฎหมาย ขบวนการ "กู้เงินเถื่อน" ผ่านแอพพลิเคชั่น หลอกเหยื่อหลงเชื่อ วงเงินน้อยจ่ายคืนใน 7 วัน แต่กลับเสียค่าสมาชิกสุดแพง จ่อเจอข้อหาหนัก ขอหน่วยงานใหญ่เร่งตรวจสอบ!</b>
      </p>
      <p>จากกรณี น.ส.หนิง(นามสมมุติ) พนักงานบริษัทวัย 31 ปี เข้าร้องเรียนกับ <b>"เดลินิวส์ออนไลน์"</b> ขอความช่วยเหลือ หลังเดือดร้อนจนหลงเชื่อ โหลดแอพพลิเคชั่นกู้เงินด่วน วงเงินน้อยจ่ายคืนใน 7 วัน แต่กลับต้องจ่ายเงินค่าสมาาชิกสุดแพง แถมคืนช้าเจอไล่โทรตามทวงถึงที่ทำงานตามที่ได้นำเสนอไปแล้วนั้น<br/><br/>โดยล่าสุด "นายเดชา กิติวิทยานันท์" ทนายความชื่อดัง ได้เผยกับ <b>"เดลินิวส์ออนไลน์"</b> เพิ่มเติมว่า ตอนนี้หญิงสาวคนดังกล่าวได้มาพบตนเพื่อปรึกษาขอความช่วยเหลือทางด้านกฎหมาย ก็พบว่าการกระทำของผู้ที่เปิดแอพพลิเคชั่นให้กู้เงินดังกล่าวนั้น เข้าข่ายความผิด 3 เรื่องด้วยกัน คือ 1.พระราชบัญญัติห้ามเรียกดอกเบี้ยเกินอัตราพ.ศ. 2560 มาตรา 4 บุคคลใดให้บุคคลอื่นกู้ยืมเงินหรือกระทําการใดๆ อันมีลักษณะเป็นการอําพรางการให้กู้ยืมเงิน โดยมีลักษณะอย่างใดอย่างหนึ่งดังต่อไปนี้ต้องระวางโทษจําคุกไม่เกิน 2 ปี หรือปรับไม่เกิน 2 แสนบาท หรือทั้งจําทั้งปรับ (1) เรียกดอกเบี้ยเกินอัตราที่กฎหมายกําหนดไว้<br/><br/>2.ความผิดตามพระราชบัญญัติ ว่าด้วยการกระทําความผิดเกี่ยวกับคอมพิวเตอร์ (ฉบับที่ 2) พ.ศ. 2560 มาตรา 14 ผู้ใดกระทําความผิดที่ระบุไว้ดังต่อไปนี้ ต้องระวางโทษจําคุกไม่เกิน 5 ปีหรือปรับไม่เกิน 1 แสนบาท หรือทั้งจําทั้งปรับ (1) โดยทุจริต หรือโดยหลอกลวง นําเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน อันมิใช่การกระทําความผิดฐานหมิ่นประมาทตามประมวลกฎหมายอาญา<br/><br/>และ 3.พระราชบัญญัติการทวงถามหนี้ พ.ศ. 2558 มาตรา 11 ห้ามผู้ทวงถามหนี้กระทําการทวงถามหนี้ในลักษณะดังต่อไปนี้ (3) การแจ้งหรือเปิดเผยเกี่ยวกับความเป็นหนี้ของลูกหนี้ให้แก่ผู้อื่นที่ไม่เกี่ยวข้องกับ การทวงถามหนี้เว้นแต่เป็นกรณีตามมาตรา 8 วรรคสอง (2) นอกจากนี้ การประกอบการปล่อยกู้นั้น ต้องมีการขออนุญาตจากทางธนาคารแห่งประเทศไทยก่อนอีกด้วย นับว่าเรื่องนี้เป็นเรื่องใหญ่ที่ทางตำรวจและทางธนาคารแห่งประเทศไทยต้องเร่งเข้ามาตรวจสอบ เพราะกลุ่มคนที่เป็นเป้าหมายของขบวนการให้กู้แบบนี้มักจะมีผู้มีรายได้น้อย ที่จะเกิดความเดือดร้อนมากอีกด้วย..<br/><br/>ข่าวที่เกี่ยวข้อง..<br/><a href="https://www.dailynews.co.th/regional/742476">-สาววอนช่วยเจอ"กู้เงินเถื่อน"แบบใหม่โผล่แอพฯแนะนำ</a></p>
      <figure>
        <img src="https://www.dailynews.co.th/admin/upload/20191119/news_onkWJuZXhs192147_533.jpg?v=20191120048?v=6966"/>
      </figure>
    </article>
  </body>
</html>