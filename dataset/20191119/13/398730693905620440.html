<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/m-om-lofvens-intervju-i-agenda-verklighetsfranvant/"/>
    <meta property="og:site_name" content="DN.SE"/>
    <meta property="article:published_time" content="2019-11-19T13:56:44+00:00"/>
    <meta property="og:title" content="M om Löfvens resonemang: ”Verklighetsfrånvänt”"/>
    <meta property="og:description" content="Moderaternas migrationspolitiska talesperson Maria Malmer Stenergard kritiserar Stefan Löfvens uttalande om gängkriminaliteten.  – Det står alldeles"/>
  </head>
  <body>
    <article>
      <h1>M om Löfvens resonemang: ”Verklighetsfrånvänt”</h1>
      <address><time datetime="2019-11-19T13:56:44+00:00">19 Nov 2019, 13:56</time> by <a rel="author" href="https://www.dn.se/av/alexandra-carlsson-tenitskaja/" target="_blank">Alexandra Carlsson Tenitskaja</a></address>
      <p>
        <b>Moderaternas migrationspolitiska talesperson Maria Malmer Stenergard kritiserar Stefan Löfvens uttalande om gängkriminaliteten. <br/>– Det står alldeles tydligt efter Agenda-intervjun att Stefan Löfven inte ens är överens med sig själv, säger hon. </b>
      </p>
      <p>I söndags intervjuades statsminister Stefan Löfven (S) i Agenda om gängkriminaliteten i Sverige. Han underströk flera gånger att problemen beror på utanförskap och svarade bestämt nej på frågan om den organiserade brottsligheten går att koppla samman med migrationen. </p>
      <p>I en intervju med DN utvecklade han <a href="https://www.dn.se/nyheter/politik/lofven-viktigt-att-inte-etnifiera-brottsligheten/">senare sitt resonemang. </a> </p>
      <p>– Vad vi nu har gjort är att se till att ta ner migrationen. Det är betydligt färre människor som kommer till Sverige nu, det var helt nödvändigt. Nu har vi en hållbar migrationspolitik, sa Löfven. </p>
      <p><b>I början av oktober</b> sa statsministern i samband med <a href="https://www.sydsvenskan.se/2019-10-09/stefan-lofven-i-skane-vi-ska-inte-ha-fler-flyktingar-vi-ska">ett besök i Malmö</a> att flyktingmottagandet är för högt och att målet är att halvera flyktingmottagandet så att Sverige hamnar på nivåer som ligger närmare EU:s genomsnitt. Uttalandet väckte starkt kritik<a href="https://www.dn.se/nyheter/politik/mps-angrepp-pa-lofven-om-migrationen/"> från regeringspartnern Miljöpartiet. </a></p>
      <p>Riksdagsledamoten Maria Malmer Stenergard (M) ifrågasätter Stefan Löfvens svängning i frågan. </p>
      <p>– På de sex veckorna (sedan uttalandet i Malmö reds.anm) har ju inte ett kommatecken ändrats i svensk migrationspolitik. Jag ställer mig naturligtvis mycket frågande till hur samme Stefan Löfven kan komma med två så olika påståenden under så kort tid, säger hon. </p>
      <p><b>Malmer Stenergard tycker </b>vidare att statsministerns resonemang är ”verklighetsfrånvänt”. </p>
      <p>– Det är så uppenbart att vår misslyckade invandringspolitik och integrationspolitik har lett till ett oerhört utanförskap där människor far illa och vilket också kan kopplas till den grova kriminaliteten. </p>
      <p>
        <b>Går problemen med gängkriminalitet inte att diskutera utan att man samtidigt pratar om migrationspolitiken? </b>
      </p>
      <p>– Det är klart att det är en komplex fråga men man måste våga gå in i problemen med öppna ögon och det står alldeles tydlig efter Agenda-intervjun att Stefan Löfven inte ens är överens med sig själv. Har vi en hållbar invandringspolitik eller har vi inte en hållbar invandringspolitik? </p>
      <p>
        <b>Vad hade du gett för svar om du hade suttit i Agenda? </b>
      </p>
      <p>– Vi är många partier som bär ansvar både för en misslyckad invandringspolitik och integrationspolitik. Det har lett till att människor far illa och hamnar i utanförskap, trångboddhet, dåliga skolresultat. Och alla dessa faktorer bidrar till den allvarliga utvecklingen som vi ser med bland annat kriminalitet. Men vi kan inte bortse från vår höga invandring där vi inte har gett människor en verklig chans att komma in i samhället utan byggt upp ett utanförskap, säger Maria Malmer Stenergard.</p>
      <p>Stefan Löfven har också sagt att ”man kan inte etnifiera och säga att brottsligheten beror på att man är född på ett visst ställe eller har en viss hudfärg eller bakgrund”. </p>
      <p>– Det är klart att det inte sitter i hudfärgen i sig, och det är det få som påstår. Men vi måste se att vi inte har haft förmåga att integrerar människorna som kommer till Sverige, säger Maria Malmer Stenergard.</p>
      <p><a href="https://www.dn.se/nyheter/politik/lofven-viktigt-att-inte-etnifiera-brottsligheten/">Läs mer: Löfven: Viktigt att inte etnifiera brottsligheten</a> </p>
    </article>
  </body>
</html>