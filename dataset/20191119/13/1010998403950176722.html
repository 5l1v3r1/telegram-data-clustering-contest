<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/es-i-rusija-izraelskite-selishta-na-zapadnija-brjag-sa-nezakonni.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T13:50:00+00:00"/>
    <meta property="og:title" content="ЕС и Русия: Израелските селища на Западния бряг са незаконни"/>
    <meta property="og:description" content="ЕС продължава да подкрепя мирния процес и решаването на израелско-палестински конфликт"/>
  </head>
  <body>
    <article>
      <h1>ЕС и Русия: Израелските селища на Западния бряг са незаконни</h1>
      <h2>ЕС продължава да подкрепя мирния процес и решаването на израелско-палестински конфликт</h2>
      <address>
        <time datetime="2019-11-19T13:50:00+00:00">19 Nov 2019, 13:50</time>
      </address>
      <p>Европейският съюз смята, че създаването на израелски селища на Западния бряг на река Йордан е практика, която е несъответстваща с международното право. Това става ясно от изявление на ръководителя на европейската дипломация Федерика Могерини.</p>
      <p>„Позицията на Европейския съюз по отношение на израелската селищна политика на окупираната палестинска територия е ясна и непроменена: цялата дейност по заселване е незаконна, според международното право и подкопава решението с две държави, както и перспективите за траен мир, потвърдено от резолюция 2334 на Съвета за сигурност на ООН", се казва в изявлението на ЕС.</p>
      <p>Реакцията на Брюксел идва, след като САЩ обявиха, че израелските селища на Западния бряг не са незаконни според международното право. В понеделник държавния секретар Майк Помпео заяви, че този въпрос трябва да се договори между палестинците и израелците.</p>
      <p>Европейският съюз потвърди, че ще продължи да подкрепя възобновяването на процеса, за да се постигне решение на израелско-палестинския конфликт със създаване на две държави и за двата народа в рамките на преговорите. </p>
      <p>Русия също заяви, че позицията й спрямо израелските селища на Западния бряг остава непроменена. Според Москва създаването им е незаконно според международния закон, съобщава „Ройтерс”.</p>
    </article>
  </body>
</html>