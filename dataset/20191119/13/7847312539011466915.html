<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473651-jaroslaw-kaczynski-potrzeba-patriotyzmu-nie-partykularyzmu"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T13:10:07+00:00"/>
    <meta property="og:title" content="Jarosław Kaczyński optymistą po expose premiera: &quot;Wszystko jest możliwe, tylko potrzeba patriotyzmu, nie partykularyzmu&quot;"/>
    <meta property="og:description" content="&quot;Przed Polską otworzyło się okno możliwości uzyskania tego, co naszemu społeczeństwu, narodowi się należy to znaczy europejskiego poziomu życia&quot; - skomentował Jarosław Kaczyński expose premiera Mateusza Morawieckiego."/>
  </head>
  <body>
    <article>
      <h1>Jarosław Kaczyński optymistą po expose premiera: "Wszystko jest możliwe, tylko potrzeba patriotyzmu, nie partykularyzmu"</h1>
      <address><time datetime="2019-11-19T13:10:07+00:00">19 Nov 2019, 13:10</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>”Wszystko jest możliwe, tylko potrzebny jest patriotyzm i dobra wola, a nie partykularyzm, to właśnie jest przesłanie premiera w tej rozpoczynającej się kadencji, zwracam się do wszystkich na tej sali, by poważnie tę ofertę rozważyli” - powiedział we wtorek w Sejmie prezes PiS Jarosław Kaczyński.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/polityka/473625-premier-o-rodzinie-nie-ma-zgody-na-rewolucje-ideologiczne">Premier w obronie rodziny: „Nie ma naszej zgody na eksperymenty społeczne i rewolucje ideologiczne”; „Dzieci są nietykalne”</a>
      </p>
      <p>
        <a href="https://wpolityce.pl/polityka/473624-top10-cytatow-z-expose-budujemy-polskie-panstwo-dobrobytu">TOP 10 cytatów i najważniejsze ZAPOWIEDZI z expose. „Celem jest zbudowanie Polski jako najlepszego miejsca do życia w Europie”</a>
      </p>
      <p>W debacie nad expose Mateusza Morawieckiego prezes PiS odwołał się do przykładu Irlandii, gdzie - jak mówił - dla wprowadzenia program rozwoju, który przyniósł fantastyczne wyniki, „porozumiały się siły, partie polityczne, które kiedyś do siebie nawzajem strzelały, i to nawet z dział, i rozstrzeliwały się nawzajem”.</p>
      <blockquote>Wszystko jest możliwe, tylko potrzebny jest patriotyzm i dobra wola, a nie partykularyzm</blockquote>
      <p>— podkreślił Kaczyński.</p>
      <blockquote>I sądzę, że przesłaniem tego przemówienia premiera, jestem o tym przekonany, w tej rozpoczynającej się kadencji, było właśnie to. I niezależnie od tych pokrzykiwań, ja zwracam się do wszystkich na tej sali, żeby poważnie tę ofertę rozpatrzyli</blockquote>
      <p>— powiedział prezes PiS.</p>
      <p>W jego ocenie ideały polskie - wolność, zaufanie i rodzina, to fundament konstrukcji, która ma służyć ciągłości polskiego narodu i polskiego państwa.</p>
      <p>Prezes PiS mówił w debacie nad expose premiera Mateusza Morawieckiego, że ideały są siłą napędzającą wielkie zmiany i sukcesy, zaś pustka aksjologiczna to zniszczenie.</p>
      <blockquote>Oczywiste jest także, że w tym wypadku chodzi o ideały polskie, a wśród tych ideałów na pierwszym miejscu z całą pewnością jest wolność</blockquote>
      <p>— dodał. Inną ważną wartością - mówił Kaczyński - jest zaufanie, które bierze się ze spełnionych obietnic.</p>
      <blockquote>PiS swoje obietnice spełniło i w tej sposób uzyskało zaufanie, i można powiedzieć odnowiło demokrację. To też jest warunek powodzenia tego wielkiego planu</blockquote>
      <p>— podkreślił.</p>
      <p>Zdaniem prezesa PiS, centralną wartością i podstawą organizacji naszego społeczeństwa jest jednak polska rodzina.</p>
      <blockquote>Rodzina rozumiana tradycyjnie, rodzina, która przybiera formy związku kobiety i mężczyzny. I w żadnym wypadku nie można przyjąć - o czym mówił premier - że marginalne zjawiska mają stanowić normę</blockquote>
      <p>— zaznaczył Kaczyński.</p>
      <blockquote>To jest fundament całej tej konstrukcji, która ma służyć sukcesom w najbliższych latach i dziesięcioleciach. Ale ma służyć także ciągłości polskiego narodu i polskiego państwa. Ta ciągłość jest dla nas - tego nie ukrywamy - czymś fundamentalnie ważnym. Możemy odnaleźć się w tym na nowo kształtującym się świecie tylko jako silne państwo, wsparte o zaufanie silnego narodu, jako państwo, które jest narzędziem narodu do realizacji wielkich przedsięwzięć, ale także do uchylania różnego rodzaju zagrożeń</blockquote>
      <p>— wskazał prezes PiS.</p>
      <p>Kaczyński mówił, że państwo - choć ma wiele funkcji - jest przede wszystkim organizacją bezpieczeństwa: bezpieczeństwa w sferze międzynarodowej, bezpieczeństwa jednostki, bezpieczeństwa socjalnego, bezpieczeństwa gospodarczego, czy bezpieczeństwa, które „jest skierowane ku temu, by samo państwo nie było zagrożeniem dla obywateli i grup społecznych”.</p>
      <p>W ocenie Kaczyńskiego wystąpienie Mateusza Morawieckiego przedstawia spójną koncepcję naszej przyszłości, a przed Polską otworzyło się okno możliwości uzyskania europejskiego poziomu życia.</p>
      <blockquote>Wysłuchaliśmy wystąpienia długiego, pełnego faktów, liczb, lapidarnych sformułowań, różnych wątków, ale jednocześnie wystąpienia, które przedstawia spójną koncepcję naszej przyszłości</blockquote>
      <p>— mówił Kaczyński.</p>
      <blockquote>Przed Polską otworzyło się okno możliwości uzyskania tego, co naszemu społeczeństwu, narodowi się należy to znaczy europejskiego poziomu życia</blockquote>
      <p>— dodał.</p>
      <p>Kaczyński ocenił, że obecne zmiany w światowej gospodarce uchylają dotychczasowe prawa ekonomiczne, co - jak dodał - otwiera przed Polską nowe możliwości.</p>
      <p>Jarosław Kaczyński mówił o wyrażonym w expose premiera Morawieckiego programie rządu dotyczącym członkostwa Polski w Unii Europejskiej. Zapowiedział, że Polski rząd powinien dążyć do „normalności” związanej z funkcjonowaniem Unii.</p>
      <blockquote>To, że jesteśmy w UE nie oznacza, że mamy uprawiać politykę bierności, czy też zabiegać o indywidualne interesy, które dla Polski nie mają żadnego znaczenia</blockquote>
      <p>— podkreślił.</p>
      <p>Prezes PiS stwierdził, że zarówno w sprawach doraźnych - takich jak budżet UE i dopłaty do rolnictwa - ale też w sprawach generalnych, trzeba dążyć do „potrzebnej odmiany, bo UE jest dziś w kryzysie”.</p>
      <blockquote>Unia musi z tego kryzysu wyjść, podejmując rzeczywiste działania tam, gdzie są one potrzebne. Wracając do fundamentów, do traktatów, opanowując różnego rodzaju uzurpacje, dbając o przyzwoitość, walcząc z rajami podatkowymi, z monopolami, walcząc z całą tą wielką sferą patologii, która tam dziś istnieje. To jest Polska agenda w Unii Europejskiej - nie kłanianie się w pas, nie zgoda na wszystko, tylko właśnie to. To jest w interesie UE, w interesie Polski i w interesie przyszłości zjednoczonej Europy, która będzie podmiotem w skali globalnej, która będzie globalnym mocarstwem</blockquote>
      <p>— mówił Kaczyński.</p>
      <p>Podkreślił też, że „dzisiejsza Europa takich szans nie ma”.</p>
      <p>aw/PAP</p>
    </article>
  </body>
</html>