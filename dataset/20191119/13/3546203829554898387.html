<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_2038183912_Vsichko_koeto_tryabva_da_znaete_za_Zlatnata_topka_2019"/>
    <meta property="og:site_name" content="webcafé"/>
    <meta property="article:published_time" content="2019-11-19T13:32:00+00:00"/>
    <meta property="og:title" content="Всичко, което трябва да знаете за &quot;Златната топка&quot; 2019"/>
    <meta property="og:description" content="По-малко от две седмици до церемонията"/>
  </head>
  <body>
    <article>
      <h1>Всичко, което трябва да знаете за "Златната топка" 2019</h1>
      <address><time datetime="2019-11-19T13:32:00+00:00">19 Nov 2019, 13:32</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/09/19/van-dijk22/1170x794.jpg"/>
        <figcaption>Върджил ван Дайк е сред фаворитите за "Златната топка". Той е номиниран с още шестима свои съотборници от Ливърпул.<cite>Снимка: © Getty Images</cite></figcaption>
      </figure>
      <p>
        <b>"Златната топка" е най-престижното индивидуално отличие във футбола, което се връчва вече повече от 60 години. Макар и често определяна като субективна и недостатъчно коректна към отличилите се футболисти през годината, наградата няма аналог във великата игра.</b>
      </p>
      <p>Началото е поставено през 1956-а година, когато главният редактор на списание "Франс Футбол" Габриел Ано провежда официално допитване до своите колеги журналисти от вестници на Стария континент за най-добрия футболист.</p>
      <p>Първото отличие отива за 41-годишния Стенли Матюс от Блекпул. В следващите десетилетия с развитието на медиите и комуникациите в Европа, анкетата започва да печели все по-голям авторитиет. За да се превърне в това, което представлява днес.</p>
      <p>След по-малко от две седмици ще се състои церемонията по връчването на приза за 2019 г. А ето и всичко, което трябва да знаете преди нея.</p>
      <p>
        <b>Награждаването е на 2 декември, понеделник, в парижкия театър "Шатле".</b>
      </p>
      <p>30 са номинираните футболни звезди, а разбивката по клубове изглежда така:</p>
      <p>Арсенал (1): Пиер-Емерик Обамеянг</p>
      <p>Аякс (2): Душан Тадич и Дони ван де Бек</p>
      <p>Атлетико Мадрид (1): Жоао Феликс</p>
      <p>
        <b>Барселона (4): Френки де Йонг, Марк-Андре тер Щеген, Лионел Меси и Антоан Гризман</b>
      </p>
      <p>Байерн Мюнхен (1): Роберт Левандовски</p>
      <p>Ювентус (2): Матайс де Лихт и Кристиано Роналдо</p>
      <p>
        <b>Ливърпул (7): Върджил ван Дайк, Роберто Фирмино, Алисон, Джорджиньо Вийналдум, Трент Александър-Арнолд, Садио Мане и Мохамед Салах</b>
      </p>
      <p>Манчестър Сити (5): Бернардо Силва, Серхио Агуеро, Рияд Марез, Кевин де Бройне и Рахийм Стърлинг</p>
      <p>Наполи (1): Калиду Кулибали.</p>
      <p>Пари Сен Жермен (2): Килиан Мбапе и Маркиньос</p>
      <p>Реал Мадрид (2): Карим Бензема и Еден Азар</p>
      <p>Тотнъм (2): Хьон-Мин Сон и Юго Лорис</p>
      <p>
        <b>Интересни факти за шортлистата</b>
      </p>
      <p>Победителят от 2018 г. Лука Модрич няма да защитава короната си, след като не попадна в списъка от 30 номинирани футболисти.</p>
      <p>Европейският шампион Ливърпул има най-много номинирани играчи със седем, двама повече от Манчестър Сити.</p>
      <p>Роберт Левандовски е единственият представител на Бундеслигата.</p>
      <p>
        <b>Половината от номинираните играят във Висшата лига (15), а останалите са от Ла Лига (7), Серия "А" (3), Лига 1 (2), Ередивизи (2) и Бундеслигата (1).</b>
      </p>
      <p>Холандия е най-силно представената нация с петима футболисти, следвана от Франция (4), Бразилия и Португалия (3), Англия, Аржентина, Белгия и Сенегал (2).</p>
      <p>Габон, Египет, Алжир, Сърбия, Южна Корея, Полша и Германия имат по един представител.</p>
      <p>
        <b>Кристиано Роналдо и Лионел Меси са номинирани съответно за 16-и и 14-и път.</b>
      </p>
      <p>Има 14 дебютанти сред номинираните, включително победителите в Шампионската лига Върджил ван Дайк, Джорджиньо Вайналдум и Трент Александър-Арнолд.</p>
      <p>Номинираните африканци са петима: Мохамед Салах, Садио Мане, Калиду Кулибали, Рияд Марез и Пиер-Емерик Обамеянг. През 2007-а бяха шестима от Черния континент: Дидие Дрогба, Фреди Кануте, Микаел Есиен, Самуел Ето'о, Маамаду Диара и Коло Туре.</p>
      <p>За първи път от 1993-та няма испански представител, а големият отсъстващ е Серхио Рамос.</p>
      <p>
        <b>Какви други награди ще бъдат раздадени?</b>
      </p>
      <p>Десетима вратари ще спорят за наградата на името на легендарния Лев Яшин - единственият страж, печелил "Златната топка". Почти половината - четирима - се състезават във Висшата лига. Това са: Алисон (Ливърпул), Едерсон (Манчестър Сити), Кепа Арисабалага (Челси) и Юго Лорис (Тотнъм), а останалите номинирани са Мануел Нойер (Байерн Мюнхен), Самир Ханданович (Интер), Ян Облак (Атлетико Мадрид), Андре Онана (Аякс), Войчех Шчесни (Ювентус) и Марк-Андре тер Щеген (Барселона).</p>
      <p>
        <b>На 2 декември ще бъде избран и носителят на трофея "Копа", който се присъжда на най-добре представилия се играч до 21 години.</b>
      </p>
      <p>Килиан Мбапе спечели наградата през миналата година, когато бе връчена за първи път, но френският голмайстор няма да защитава отличието.</p>
      <p>От десетимата номинирани петима играят в Испания - Самуел Чукуезе (Виляреал), Жоао Феликс (Атлетико Мадрид), Винисиус Жуниор (Реал Мадрид), Ли Канг-ин (Валенсия) и Андрий Лунин (Реал Валядолид).</p>
      <p>Останалите са Джейдън Санчо (Борусия Дортмунд), Матео Гендузи (Арсенал), Мойзе Кийн (Евертън), Матайс де Лихт (Ювентус) и Кай Хаверц (Байер Леверкузен).</p>
      <related>
        <a href="http://www.webcafe.bg/sportcafe/retro/id_1974866919_Itso_Stoichkov_i_ostanalite_iztochni_kucheta_sas_Zlatna_topka_"/>
      </related>
    </article>
  </body>
</html>