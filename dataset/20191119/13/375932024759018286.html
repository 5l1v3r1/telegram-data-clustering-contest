<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/tuntetok-vegeztek-a-biztonsagi-erok-tagjaival-1877823/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T13:40:00+00:00"/>
    <meta property="og:title" content="Tüntetők végeztek a biztonsági erők tagjaival"/>
    <meta property="og:description" content="Rajtaütés áldozatává váltak."/>
  </head>
  <body>
    <article>
      <h1>Tüntetők végeztek a biztonsági erők tagjaival</h1>
      <address><time datetime="2019-11-19T13:40:00+00:00">19 Nov 2019, 13:40</time> by <a rel="author">MTI</a></address>
      <p>Az iráni biztonsági erők három tagjával végeztek a drágulások ellen tüntetők Teherán közelében – jelentette a helyi média az iráni Forradalmi Gárda közleményére hivatkozva kedden. Az ENSZ emberi jogi főbiztosának hivatala aggodalmát fejezte ki a helyzet miatt.</p>
      <p>Az áldozatokat szúrófegyverrel ölték meg.</p>
      <aside>Egyikük, Morteza Ebráhími a Forradalmi Gárda tisztje volt, míg két társa, a 23 éves Madzsid Sejhi és a 33 éves Mosztafa Rezaj a gárda alá tartozó, önkénteseket tömörítő Baszidzs félkatonai alakulat tagja volt.</aside>
      <p>A Fársz és az ISNA iráni hírügynökség úgy tudja, hogy a férfiak rajtaütés áldozatává váltak a fővárostól, Teherántól nyugatra.</p>
      <figure>
        <img src="https://www.vg.hu/wp-content/uploads/2019/11/0001LZ5ZE.jpg"/>
        <figcaption>Fotó: AFP</figcaption>
      </figure>
      <p>Rupert Colville, az ENSZ emberi jogi főbiztosának szóvivője keddi sajtótájékoztatóján Genfben felszólította az iráni hatóságokat, állítsák vissza az internetszolgáltatást, valamint arra is felszólította Teheránt, tartsa tiszteletben a gyülekezési jogot.</p>
      <p>Iránban az internetet figyelő portálok értesülései szerint szombaton függesztették fel e szolgáltatást.</p>
      <p>Péntek este óta több iráni városban voltak tiltakozó megmozdulások, miután bejelentették, hogy emelik az üzemanyag árát. Hivatalos értesülések szerint eddig összesen öten vesztették életüket a zavargásokban. A médiában hat további ember haláláról számoltak be.</p>
    </article>
  </body>
</html>