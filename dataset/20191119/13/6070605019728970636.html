<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Torra-convocara-catalana-principi-desembre_0_2346965421.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T13:30:50+00:00"/>
    <meta property="og:title" content="Torra convocarà la taula de diàleg catalana a principi de desembre"/>
    <meta property="og:description" content="L'executiu situa Pedralbes com a &quot;punt de partida&quot; per investir Pedro Sánchez"/>
  </head>
  <body>
    <article>
      <h1>Torra convocarà la taula de diàleg catalana a principi de desembre</h1>
      <h2>L'executiu situa Pedralbes com a "punt de partida" per investir Pedro Sánchez</h2>
      <address>
        <time datetime="2019-11-19T13:30:50+00:00">19 Nov 2019, 13:30</time>
      </address>
      <p><i>Diàleg</i>: aquesta és la paraula que abandera el Govern de cara a Madrid i que, per predicar amb l'exemple, també vol traslladar a Catalunya. Aquest dimarts, en la roda de premsa posterior al consell executiu, ha anunciat que el president de la Generalitat, Quim Torra, convocarà a principi de desembre la<a href="https://www.ara.cat/politica/marxa-segona-dialeg-Govern-partits_0_2174782695.html"> taula de partits catalans per abordar la situació </a>després de les eleccions del 10 de novembre. El conseller Damià Calvet, que ha exercit de portaveu del Govern aquest dimarts perquè Meritxell Budó està malalta, ha instat tots els partits a “parlar”, malgrat que no ha desgranat quin ha de ser l'ordre del dia d'aquesta reunió. "Ens agradaria que servís per compactar més la posició davant l'Estat", ha dit, entorn de l'anomenat "consens del 80%”, que segons el Govern aposta per resoldre el conflicte políticament i rebutjar la judicialització. Aquest tipus de trobades s'han fet ja en dues ocasions, però hi han declinat assistir Ciutadans, el PP i la CUP. Només els socialistes i els comuns han mostrat bona predisposició a participar en aquest diàleg.</p>
      <p>Ara bé, aquest dimarts el PSC ha reaccionat amb prudència davant l'anunci del Govern. La portaveu parlamentària del partit, Eva Granados, ha celebrat en roda de premsa que es reprengui un espai que es va crear a proposta dels socialistes, i ha confirmat que els socialistes hi assistiran, si bé ha demanat al president Torra que aclareixi els motius de la convocatòria. Granados ha retret al cap del Govern que en l'última trobada de la taula de diàleg plantegés un programa "de màxims" i fes "saltar pels aires" qualsevol aspiració de consens entre partits."Estarem contents si la voluntat és iniciar un diàleg de Catalunya endins", ha dit la socialista, que ha rebutjat qualsevol intent d'imposar la visió de "la meitat o menys" de Catalunya <b>-informen Marc Toro i Anna Mascaró.</b></p>
      <p>En l'última convocatòria de la cimera, <a href="https://www.ara.cat/politica/marxa-segona-dialeg-Govern-partits_0_2174782695.html">el 5 de febrer</a>, els partits que hi van participar van avalar la proposta de fer una taula de diàleg amb partits estatals per abordar el conflicte, una manera de donar per bona la <a href="https://www.ara.cat/politica/trobada-Govern-Moncloa-Palau-Pedralbes_0_2146585559.html">declaració de Pedralbes del mes de desembre</a>. Tot això, però,<a href="https://www.ara.cat/politica/Moncloa-Generalitat-donen-trencades-negociacions_0_2177182418.html"> va saltar pels aires </a>amb la negociació de pressupostos a Madrid, quan els independentistes <a href="https://www.ara.cat/politica/ERC-oficialitza-no-comptes-Sanchez_0_2174782613.html">van presentar una esmena a la totalitat</a> i Pedro Sánchez va decidir convocar eleccions anticipades.</p>
      <p>
        <a href="https://www.ara.cat/politica/setmana-trencadissa_0_2181981849.html">La setmana de la trencadissa</a>
      </p>
      <h3>La negociació de la investidura espanyola</h3>
      <p>D'altra banda, Damià Calvet ha fet una enèsima crida al diàleg perquè el govern espanyol s'assegui a negociar amb la Generalitat. <a href="https://www.ara.cat/politica/DIRECTE-Comenca-president-Torra-TSJC_0_2346365400.html">Després del judici al president </a>i l<a href="https://www.ara.cat/politica/Amnistia-Internacional-sentencia-Proces-protesta_0_2346965375.html"> 'informe d'Amnistia que posa en entredit la sentència de l'1-O,</a> el conseller de Territori ha expressat la necessitat d'abordar el conflicte polític que ja fa "tant temps" que dura.</p>
      <p>Per al Govern, format per JxCat i Esquerra, recuperar l'escenari de la declaració de Pedralbes seria un "bon punt de partida" per investir Pedro Sánchez i reprendre la relació entre els executius que es va trencar el febrer del 2018, a poques setmanes d’iniciar el judici de l’1-O. Preguntat per si hi ha consens sobre aquesta qüestió dins el Govern, Calvet ha dit que aquesta era l'opinió compartida. És així malgrat que la cap de files de JxCat, Laura Borràs, la setmana passada va posar un preu més alt a la investidura assegurant que els termes de Pedralbes "no eren suficients" després de la sentència del Procés.</p>
      <p>"No entraré a valorar la posició dels grups parlamentaris", ha dit, i ha remarcat que cadascun té els seus portaveus i que són ells els que fixen el sentit del vot al Congrés. Fonts del Govern aclareixen que l’executiu no entrarà a valorar el que JxCat i ERC demanen a canvi per facilitar la investidura a Madrid, ja que els dos grups mantenen un posicionaments diferents. Pedralbes és, asseguren les mateixes fonts, només el punt d’inici que JxCat comparteix amb els republicans, amb l’aspiració d’assolir “més”. El Govern, insisteixen, només vol “un altre govern que dialogui” a Madrid. </p>
      <h3>Foment i la manca de “valentia” de la ministra </h3>
      <p>El <a href="https://www.ara.cat/politica/Aragones_0_2346365510.html">sopar de Foment d’ahir dilluns </a>també ha estat present en la roda de premsa. Segons Calvet -que hi era- es va posar sobre la taula la necessitat de recuperar el diàleg amb l'Estat, i també ha convingut també que Pedralbes és una bona manera de reprendre la negociació amb Madrid. El conseller ha justificat l<a href="https://www.ara.cat/Aragon%C3%A8s%20demana%20%22generositat%22%20al%20govern%20espanyol%20per%20resoldre%20%22pol%C3%ADticament%22%20el%20conflicte%20en%20un%20acte%20a%20Foment"> 'absència del president de la Generalitat</a>, Quim Torra, del sopar, ja que no es va respectar -a parer seu- el protocol que tanqués ell l'esdeveniment. Una actitud que, ha recordat, va mantenir l'expresident Artur Mas pel mateix motiu el 2013: "En absència del president del govern espanyol qui ha de cloure l'acte és el president de la Generalitat. És una manca de respecte", ha dit Calvet, que ha demanat a Foment que s'ho replantegi en un futur, ja que aquest cop va prioritzar que fos la ministra d'Economia, Nadia Calviño, qui exercís aquest rol. </p>
      <p>
        <a href="https://www.ara.cat/politica/Aragones_0_2346365510.html">Aragonès demana "generositat" al govern espanyol per resoldre "políticament" el conflicte en un acte a Foment</a>
      </p>
      <p>Per al conseller, la ministra Calviño -en representació de Pedro Sánchez- no va ser "valenta" a l'hora d'abordar la situació, ja que va fer un discurs molt centrat en el teixit industrial. "Hauria pogut dir el mateix a Catalunya o a qualsevol lloc de la geografia espanyola", ha sentenciat Calvet, que ha remarcat que no va abanderar el diàleg i la negociació per fer front a la "realitat política del país". També ha retret a Foment que es fixi tant en els talls de carreteres en resposta a la sentència del Procés i, en canvi, no lideri les reivindicacions d'un millor finançament per a Catalunya o un augment de les inversions.</p>
    </article>
  </body>
</html>