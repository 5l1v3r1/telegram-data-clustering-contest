<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904348/henry-begint-aan-nieuwe-uitdaging-mooie-ervaring-in-belgi-mindere-in-monaco-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T13:15:00+00:00"/>
    <meta property="og:title" content="Henry begint aan nieuwe uitdaging: 'Mooie ervaring in België, mindere in Monaco'"/>
    <meta property="og:description" content="Thierry Henry begint aan een nieuwe uitdaging in zijn trainerscarrière. De Fransman gaat aan de slag als hoofdtrainer bij het Canadese Montréal Impact. Daar gaf hij zijn eerste persconferentie naast CEO Kevin Gilmore en ex-Standard-man Olivier Renard."/>
  </head>
  <body>
    <article>
      <h1>Henry begint aan nieuwe uitdaging: 'Mooie ervaring in België, mindere in Monaco'</h1>
      <address>
        <time datetime="2019-11-19T13:15:00+00:00">19 Nov 2019, 13:15</time>
      </address>
      <p>
        <b>Thierry Henry begint aan een nieuwe uitdaging in zijn trainerscarrière. De Fransman gaat aan de slag als hoofdtrainer bij het Canadese Montréal Impact. Daar gaf hij zijn eerste persconferentie naast CEO Kevin Gilmore en ex-Standard-man Olivier Renard.</b>
      </p>
      <p>Henry was werkloos na zijn ontslag bij het Franse AS Monaco. “Iedereen wist dat ik zonder job zat, waarop ik heb samengezeten met Kevin (Gilmore, de CEO van Montréal Impact, red.) en Olivier (Renard, de sportief directeur die dat ook bij KV Mechelen, Standard en Antwerp was, red.). Al snel bleek dat er interesse was vanuit beide kanten om samen te werken”, wordt Henry geciteerd door <a href="https://www.hln.be/sport/voetbal/buitenlands-voetbal/thierry-henry-naast-olivier-renard-voorgesteld-in-montreal-verliefd-op-de-stad-in-de-ban-van-de-mls~a64bac63/"><i>Het Laatste Nieuws.</i></a></p>
      <p>”In 2011 ben ik hier al eens geweest om met mijn toenmalige club New York Red Bulls vriendschappelijk te spelen”, gaat Henry verder. “Ik ben toen verliefd geworden op de stad. Omdat ik me ook nauw betrokken voel bij het verhaal van de MLS, ging het allemaal heel snel. Dit is een geweldige stad en Amerika is een geweldige markt. Het evolueert hier constant, de stadions zitten vol, de mensen zijn blij. Niet veel mensen weten dat. Ik wel.”</p>
      <p>Bij AS Monaco liep het niet voor Henry. “Het zal altijd de club blijven waarvoor ik mijn debuut gemaakt heb, dus het respect blijft groot. Uiteindelijk heeft het niet gewerkt (na amper drie maanden werd hij er al ontslagen, nvdr) maar ik wens hen het beste toe. Ik heb er alvast veel geleerd. Nu komt het erop aan weer op te staan, dat verhaal maakt iedereen wel eens mee. De enige fout die ik kan maken, is er niets uit te leren.”</p>
      <aside>Lees meer<br/><a href="https://www.voetbalprimeur.be/nieuws/903740/officieel-henry-heeft-nieuwe-uitdaging-als-hoofdtrainer-te-pakken-een-hele-eer-.html?itm_source=www.voetbalprimeur.be&amp;itm_medium=highlighted-content">OFFICIEEL: Henry heeft nieuwe uitdaging als hoofdtrainer te pakken: “Een hele eer”</a></aside>
    </article>
  </body>
</html>