<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/na-malte-zadrzeli-podezreleho-ktery-mel-zprostredkovat-vrazdu-novinarky.A191120_110852_ln_zahranici_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T13:10:00+00:00"/>
    <meta property="og:title" content="Na Maltě zadrželi podezřelého, který měl zprostředkovat vraždu novinářky"/>
    <meta property="og:description" content="Maltská policie zadržela muže, kterého považuje za zprostředkovatele vraždy novinářky Daphne Caruanaové Galiziové. Informovala o tom v úterý agentura Reuters. Podle listu Times of Malta zadržený nabídl policii spolupráci výměnou za prezidentskou milost. Premiér Joseph Muscat oznámil, že doporučení k udělení milosti dá jen v případě, že muž bude vypovídat před soudem a že jeho svědectví povede k usvědčení objednavatele vraždy."/>
  </head>
  <body>
    <article>
      <h1>Na Maltě zadrželi podezřelého, který měl zprostředkovat vraždu novinářky</h1>
      <address>
        <time datetime="2019-11-19T13:10:00+00:00">19 Nov 2019, 13:10</time>
      </address>
      <p>
        <mark>Valletta </mark>
        <b> Maltská policie zadržela muže, kterého považuje za zprostředkovatele vraždy novinářky Daphne Caruanaové Galiziové. Informovala o tom v úterý agentura Reuters. Podle listu Times of Malta zadržený nabídl policii spolupráci výměnou za prezidentskou milost. Premiér Joseph Muscat oznámil, že doporučení k udělení milosti dá jen v případě, že muž bude vypovídat před soudem a že jeho svědectví povede k usvědčení objednavatele vraždy.</b>
      </p>
      <p>Podle <u><a href="https://www.bbc.com/news/world-europe-50485721">informací BBC</a></u> v úterý policie zadržela prominentního podnikatele Yorgena Feneche. Není ale jasné, zda má něco společného s vraždou žurnalistky.</p>
      <p>Třiapadesátiletá novinářka, která na svém blogu psala o korupci ve vládních kruzích, zahynula při výbuchu bomby ve svém voze v říjnu 2017. Její smrt vyvolala v Evropě zděšení i pochybnosti o vládě práva ve středomořském ostrovním státě.</p>
      <related>
        <a href="https://www.lidovky.cz/svet/maltsky-soud-obvinil-tri-muze-z-vrazdy-novinarky.A171206_072230_ln_zahranici_ele"/>
      </related>
      <p>Podle listu Times of Malta podezřelého policisté zadrželi již minulý čtvrtek, a to v rámci operace zaměřené proti praní špinavých peněz. Při výslechu se muž údajně přiznal, že zprostředkoval kontakt mezi objednavatelem vraždy novinářky a jejími vykonavateli, a nabídl, že bude plně spolupracovat. Prozrazení jména zadavatele vraždy podmiňuje tím, že on sám dostane prezidentskou milost.</p>
      <p>Deník Malta Today uvedl, že zatčeným mužem je taxikář Melvin Theuma, který měl v minulosti problémy se zákonem kvůli lichvě. Podle listu žádá plnou imunitu, která by se týkala všech jeho dosavadních trestných činů. Informace o vraždě chce poskytnout až poté, co bude udělení milosti jisté. Pro premiéra je ale takový postup nepřijatelný.</p>
      <p>„Hovořil jsem s vyšetřovateli i s nejvyšším státním zástupcem a shodli jsme se, že této osobě nemůžeme dát všeobecnou imunitu týkající se všech případů, v nichž figuruje, dokud nebude svědčit u soudu,“ řekl Muscat novinářům. Udělení milosti ale nevyloučil; o podmínkách prý budou úřady vyjednávat s právními zástupci zadrženého. „Policie bude na výslech této osoby, která je pod přísným bezpečnostním dohledem, potřebovat ještě několik dní,“ dodal.</p>
      <related>
        <a href="https://www.lidovky.cz/lide/na-malte-pohrbili-zavrazdenou-novinarku-maltsti-politici-meli-vstup-zakazan.A171103_182323_lide_ele"/>
      </related>
      <p>Z nastražení bomby do vozu Caruanaové Galiziové je obžalována trojice mužů - bratři Alfred a George Degiorgio a Vincent Muscat. Všichni tři tvrdí, že jsou nevinní.</p>
      <p>Malta se kvůli průtahům při vyšetřování vraždy stala terčem kritiky. Rada Evropy v červnu uvedla, že neschopnost najít ty, kdo za atentátem stojí, vyvolává pochybnosti o respektování zákonů. Vláda pak v září souhlasila s veřejným, nezávislým vyšetřování smrti novinářky.</p>
    </article>
  </body>
</html>