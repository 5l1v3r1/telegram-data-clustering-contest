<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685261/pierrakakis-ston-realfm-978-stochos-mas-na-meiosoume-tis-oures-ka"/>
    <meta property="og:site_name" content="enikos.gr"/>
    <meta property="article:published_time" content="2019-11-19T13:01:00+00:00"/>
    <meta property="og:title" content="Πιερρακάκης στον Realfm 97,8: Στόχος μας να μειώσουμε τις ουρές και τη γραφειοκρατία χρησιμοποιώντας τις τεχνολογίες στην υπηρεσία του πολίτη"/>
    <meta property="og:description" content="Ο υπουργός Ψηφιακής Διακυβέρνησης,Κυριάκος Πιερρακάκης στον Realfm 97,8..."/>
  </head>
  <body>
    <article>
      <h1>Πιερρακάκης στον Realfm 97,8: Στόχος μας να μειώσουμε τις ουρές και τη γραφειοκρατία χρησιμοποιώντας τις τεχνολογίες στην υπηρεσία του πολίτη</h1>
      <address>
        <time datetime="2019-11-19T13:01:00+00:00">19 Nov 2019, 13:01</time>
      </address>
      <p>"Πράγματι ο Πρωθυπουργός έχει δώσει μεγάλη προτεραιότητα γιατί και ο ίδιος είχε αυτή την αρμοδιότητα παλιότερα ως υπουργός Διοικητικής Μεταρρύθμισης και Ηλεκτρονικής Διακυβέρνησης και έτσι σχεδιάσαμε μια νέα δομή, αυτό το νέο υπουργείο Ψηφιακής Διακυβέρνησης, το οποίο συγκέντρωσε πολλές αρμοδιότητες, που μέχρι πρότινος ήταν διάσπαρτες" ανέφερε ο υπουργός Ψηφιακής Διακυβέρνησης,<a href="http://www.enikos.gr/society/682262/eniaia-taftopoiisi-ton-politon-se-ola-ta-mitroa-tou-dimosiou">Κυριάκος Πιερρακάκης</a> στον Realfm 97,8.</p>
      <p>Μιλώντας στον Νίκο Χατζηνικολάου και στον Αντώνη Δελλατόλα ανέφερε ότι "Η ιδέα είναι η απλοποίηση, είναι το να μπορέσει κανείς να κάνει τη ζωή των πολιτών απλούστερη και καλύτερη, χρησιμοποιώντας τις τεχνολογίες στην υπηρεσία του πολίτη για να μειώσει τις ουρές και την γραφειοκρατία. Αυτό είναι κάτι που εκκρεμεί εδώ και πολλά χρόνια, μιλάμε για 10-15 χρόνια για αυτό το θέμα και έχουμε μείνει πίσω. Είμαστε 26οι στους 28 της ΕΕ στους σχετικούς δείκτες και έχουμε ένα σφικτό χρονοδιάγραμμα".</p>
      <p>"Κατ' αρχήν έχουμε πει ότι τους πρώτους μήνες του νέου έτους, θα προσδιορίσουμε σύντομα ακριβώς πότε, θα έχουμε μια νέα πλατφόρμα το gov.gr, η οποία θα ξεκινήσει να παρέχει υπηρεσίες στους πολίτες, ξεκινώντας από την εξουσιοδότηση και την υπεύθυνη δήλωση, θα μπορεί ο καθένας να κάνει εξουσιοδότηση και υπεύθυνη δήλωση από το σπίτι ή τη δουλειά του. Αυτό θα γίνει στους τέσσερις πρώτους μήνες του νέου έτους. Ταυτόχρονα μιλάμε πολύ για τις νέες ταυτότητες γιατί για να μπορούμε να κάνουμε ψηφιακές υπηρεσίες πρέπει να μπορούμε να ταυτοποιούμαστε από το σπίτι μας ή από τη δουλειά μας. Άρα πρέπει να ξέρει το σύστημα ότι είμαι όντως εγώ. Και γι'αυτό χρειαζόμαστε ταυτότητες νέου τύπου. Όχι τις σημερινές που θυμίζουν τη δεκαετία του 1960 και του 1970 και ως προς αυτό έχουμε δεσμευτεί ότι μέσα στις επόμενες λίγες εβδομάδες θα ξεκινήσουμε με έναν διαγωνισμό από το υπουργείο Προστασίας του Πολίτη για τις νέες ταυτότητες με στόχο να είναι έτοιμες εντός του 2021, έχοντας φυσικά δημιουργήσει άλλους μηχανισμούς ταυτοποίησης πιο ήπιους τον Μάρτιο, Απρίλιο για να μπορέσουμε να σηκώσουμε αυτή τη νέα πλατφόρμα" πρόσθεσε.</p>
      <p>"Οι <a href="http://www.enikos.gr/politics/677186/etsi-tha-einai-oi-nees-taftotites-pote-anamenetai-na-ekdothoun">νέες ταυτότητες</a> θα θυμίζουν περισσότερο τις πιστωτικές κάρτες, θα έχει μια φωτογραφία, η οποία θα είναι έγχρωμη, όπως είναι σε άλλες χώρες. Αν δει κανείς πώς είναι οι ταυτότητες σήμερα στην Κύπρο, δεν έχουν έγχρωμες φωτογραφίες αλλά μοιάζουν περισσότερο με πιστωτικές κάρτες και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός, ο οποίος έχουμε ήδη ανακοινώσει ότι θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε. Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός. Είναι τεχνικό πιο πολύ ξέρετε αυτό το θέμα. Να δούμε αν μπορούμε να χρησιμοποιήσουμε έναν από τους υφιστάμενους και να τον γενικεύσουμε, να γίνει και φορολογικού ενδιαφέροντος και κοινωνικού ενδιαφέροντος. Προφανώς αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό. Γιατί ο αριθμός της ταυτότητα, στην Ελλάδα αυτόν χρησιμοποιούμε κατά βάση, αλλάζει. Αν χάσεις την ταυτότητά σου, αλλάζει και ο αριθμός της. Θα πρέπει να έχουμε έναν αριθμό και να τον θυμόμαστε. Ο ΑΦΜ δεν αλλάζει, μένει σταθερός. Πρέπει να έχουμε έναν αριθμό και με αυτόν να αλληλεπιδρούμε, τον οποίο θα παίρνουμε όταν γεννιόμαστε" υπογράμμισε.</p>
      <p>"Αυτή τη στιγμή τι κάνουμε; Έχουμε κωδικοποιήσει μια σειρά από γεγονότα στη ζωή των πολιτών ξεκινώντας από τη γέννηση ενός παιδιού, την απώλεια ενός αγαπημένου προσώπου, την εγγραφή στο σχολείο και κοιτάζουμε πώς οι διαδικασίες που απαιτούνται σε καθένα από αυτά σε κάθε βήμα τους, είναι τέσσερις, πέντε και περισσότερες, πώς μπορούν να συρρικνωθούν, να γίνουν λίγες. Και πώς θα γίνει αυτό; Αν κάνουμε τα διάφορα συστήματα να μιλήσουν μεταξύ τους. Αυτή είναι μια διαδικασία που απαιτεί δουλειά υποδομής, δεν μπορεί να γίνει σε ένα βράδυ αλλά πολύ σύντομα οι πολίτες θα δουν τα πρώτα απτά αποτελέσματα, ιδιαίτερα σε ότι αφορά στις γεννήσεις παιδιών" τόνισε.</p>
      <p>Ερωτηθείς για τα ΚΕΠ ανέφερε ότι "τα ΚΕΠ είναι στην αρμοδιότητα του υπουργείου μας ακριβώς επειδή θεωρούμε ότι έχουν πολύ σημαντικό ρόλο να παίξουν. Και ξέρετε, με την προηγούμενη ιδιότητά μου που συχνά ασχολούμουν πολύ με μελέτες, είχα δει ότι τα ΚΕΠ είναι ο πιο δημοφιλής θεσμός του ελληνικού δημοσίου. Ακόμα και σήμερα είναι εξαιρετικά δημοφιλή τα ΚΕΠ, γιατί βοηθάνε τους πολίτες. Αλλά τι έγινε με τα ΚΕΠ, δεν ολοκλήρωσαν ποτέ τον ρόλο τους. Ο ρόλος τους έπρεπε να είναι να είναι η απόληξη του κράτους, δηλαδή να είναι το μόνο γκισέ του ελληνικού δημοσίου, ακόμα πάμε και στην Εφορία και σε άλλες υπηρεσίες. Εμείς θα στηρίξουμε τα ΚΕΠ, πρώτον γιατί ακόμα κι αν ψηφιοποιήσουμε όλες τις υπηρεσίες που θέλουμε, ένα μεγάλο κομμάτι των συμπολιτών μας δεν έχουν ψηφιακές δεξιότητες, πρέπει να μπορεί να αλληλεπιδρά με το Δημόσιο με έναν τρόπο εύκολο, άρα αυτό θα γίνεται μέσω των ΚΕΠ και δεύτερον θέλουμε να μειώσουμε τα δικαιολογητικά που απαιτούνται".</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/685261_d31331e36a-bf409d867633bc28.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/680722/diefkriniseis-pierrakaki-gia-ti-chorigisi-afm-sta-paidia-apo-ti-g%0A%20%20%20%20%0A"/>
        <a href="http://www.enikos.gr/politics/685210/ti-provlepei-to-nomoschedio-gia-ti-diamesolavisi-stis-astikes-kai%0A%20%20%20%20%0A"/>
        <a href="http://www.enikos.gr/politics/685148/epistoli-gerapetriti-stous-ft-apolyta-paraplanitiko-to-arthro-gia%0A%20%20%20%20%0A"/>
        <a href="http://www.enikos.gr/politics/685145/epanakatethese-o-tsipras-tin-epikairi-erotisi-gia-ta-egklimata-to%0A%20%20%20%20%0A"/>
        <a href="http://www.enikos.gr/politics/685122/ston-aera-i-nea-kampania-tou-isyrizagr-i-kanonikotita-se-vriskei-%0A%20%20%20%20%0A"/>
        <a href="http://www.enikos.gr/politics/685149/gennimata-agonizomaste-enomenoi-gia-na-kanoume-tin-parataxi-xana-%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685187/katatethike-to-nomoschedio-gia-ti-diamesolavisi%0A%20%20%20%20%0A"/>
        <a href="http://www.enikos.gr/politics/685176/mitsotakis-sti-handelsblatt-i-ellada-tha-einai-mia-alli-chora-se-%0A%20%20%20%20%0A"/>
      </related>
    </article>
  </body>
</html>