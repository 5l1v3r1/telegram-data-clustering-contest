<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/anad-precizeaza-ca-a-notificat-trei-sportive-de-la-corona-brasov-ca-fiind-suspectate-de-utilizarea-unei-metode-interzise-1922400419002019111319174699"/>
    <meta property="og:site_name" content="News.ro"/>
    <meta property="article:published_time" content="2019-11-19T13:04:00+00:00"/>
    <meta property="og:title" content="ANAD precizează că a notificat trei sportive de la Corona Braşov ca fiind suspectate de utilizarea unei metode interzise"/>
    <meta property="og:description" content="Agenţia Naţională Anti-Doping (ANAD) a precizat, marţi, într-un comunicat, că a notificat trei sportive de la clubul de handbal Corona Braşov ca fiind suspectate de utilizarea unei metode interzise."/>
  </head>
  <body>
    <article>
      <h1>ANAD precizează că a notificat trei sportive de la Corona Braşov ca fiind suspectate de utilizarea unei metode interzise</h1>
      <address><time datetime="2019-11-19T13:04:00+00:00">19 Nov 2019, 13:04</time> by <a rel="author">Adrian Petculescu</a></address>
      <p>
        <b>Agenţia Naţională Anti-Doping (ANAD) a precizat, marţi, într-un comunicat, că a notificat trei sportive de la clubul de handbal Corona Braşov ca fiind suspectate de utilizarea unei metode interzise.</b>
      </p>
      <p>"Sportivele au fost informate în scris cu privire la drepturile de care beneficiază în gestionarea cazurilor. În ceea ce priveşte informarea publică, procedura de gestionare a cazurilor este reglementată de prevederi stricte din Codul Mondial Anti-Doping şi Legea nr. 227/2006 privind prevenirea şi combaterea dopajului în sport, republicată. În conformitate cu prevederile în vigoare, la momentul rămânerii definitive a unor decizii în aceste cazuri, ANAD va comunica de îndată soluţiile finale, iar aceste informaţii vor include detalii cu privire la: disciplina sportivă, numele persoanelor implicate, metoda interzisă precum şi consecinţele impuse", se arată în comunicatul ANAD.</p>
      <p>Potrivit gsp.ro, mai multe handbaliste de la Corona Braşov, inclusiv trei jucătoare din lotul naţional, Cristina Laslo (23 de ani), Bianca Bazaliu (23 de ani) şi Daria Bucur (20 de ani), ar fi apelat la un tratament cu laser intravenos, procedură interzisă de Agenţia Mondială Antidoping (WADA). WADA interzice orice formă de manipulare a sângelui.</p>
      <p>Marţi, sursa citată a revenit asupra informaţiei că printre jucătoarele notificate se află Daria Bucur, menţionâd că a treia handbalistă notificată este portarul Daciana Hosu (21 de ani), sportivă neinclusă în lotul pentru Campionatul Mondial din Japonia.</p>
      <p>Cristina Laslo şi Bianca Bazaliu au fost selecţionate de antrenorul Tomas Ryde în lotul naţional pentru Campionatul Mondial de handbal feminin, care va avea loc între 30 noiembrie şi 15 decembrie, în Japonia.</p>
      <p>Jucătoarele române pleacă, miercuri, în Japonia, pentru această competiţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>