<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zemedelsky-svaz-ceka-rust-trzeb-za-hlavni-produkci-o-dve-mld-kc/1822840?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T13:44:00+00:00"/>
    <meta property="og:title" content="Zemědělský svaz čeká růst tržeb za hlavní produkci o dvě mld. Kč"/>
    <meta property="og:description" content="Větrný Jeníkov (Jihlavsko) - Zemědělcům v Česku letos podle odhadu jejich svazu stoupnou tržby za osm hlavních komodit skoro o dvě miliardy korun a mírně převýší 90 miliard korun. V porovnání s minulým rokem sklidili víc obilovin a brambor. Řepky se sice urodilo méně, ale pokles produkce pomáhá vyrovnávat její lepší cena. Na dnešním zasedání výboru a kontrolní komise Zemědělského svazu ve Větrném Jeníkově to řekl jeho předseda Martin Pýcha."/>
  </head>
  <body>
    <article>
      <h1>Zemědělský svaz čeká růst tržeb za hlavní produkci o dvě mld. Kč</h1>
      <address><time datetime="2019-11-19T13:44:00+00:00">19 Nov 2019, 13:44</time> by <a rel="author" href="http://www.ctk.cz/" target="_blank">ČTK</a></address>
      <p>Větrný Jeníkov (Jihlavsko) - Zemědělcům v Česku letos podle odhadu jejich svazu stoupnou tržby za osm hlavních komodit skoro o dvě miliardy korun a mírně převýší 90 miliard korun. V porovnání s minulým rokem sklidili víc obilovin a brambor. Řepky se sice urodilo méně, ale pokles produkce pomáhá vyrovnávat její lepší cena. Na dnešním zasedání výboru a kontrolní komise Zemědělského svazu ve Větrném Jeníkově to řekl jeho předseda Martin Pýcha.</p>
      <p>V porovnání s výsledky po roce 2000 budou letošní tržby zemědělských podniků nadprůměrné. Roční úroveň tržeb se v tomto období podle svazu v průměru pohybovala okolo 84 miliard korun.</p>
      <p>Úroda podle Pýchy tentokrát dopadla lépe než v minulém roce s větším suchem. "Na druhou stranu - zase máme hraboše," uvedl. Hraboši podle něj už svazu způsobili škody na polích za více než 1,34 miliardy, například u cukrovky. Pýcha předpokládá, že výčet těchto škod není konečný.</p>
      <p>Meziročně se podle svazu navýšily tržby za rozhodující pěstované plodiny, v živočišné výrobě podle předsedy svazu zůstaly letošní tržby zhruba stejné jako v loňském roce.</p>
      <p>Mezi rozhodující komodity svaz řadí obiloviny, řepku, brambory, cukrovku, mléko, jatečná prasata, skot a drůbež. Nejvíc peněz zemědělci letos získají prodejem mléka, které představuje 29 procent z výše zmíněného objemu tržeb. Na druhém místě je obilí s podílem asi 26 procent na celkových tržbách, třetí řepka zemědělským podnikům zajistí asi 12 procent tržeb.</p>
      <p>Cena mléka v Česku stoupla a pohybuje se na podobné úrovni jako v Německu, což Pýcha přičetl jeho vyššímu vývozu. Domácí mlékárny se podle něj snaží udržet dodávky. Zároveň uvedl, že lepší letošní zpeněžování zemědělské produkce nemůže zvrátit dlouhodobý negativní trend.</p>
      <p>Podle očekávání svazu letos také vzroste záporné saldo zahraničního agrárního obchodu, které vloni bylo minus 40 miliard korun. Důvodem jsou hlavně vysoké dovozy masa.</p>
      <p>Po roce 2000 se roční tržby za hlavní zemědělské komodity v ČR podle svazu včetně letoška dostaly nad 90 miliard korun pětkrát. Nejnižší byly v roce 2009, kdy zůstaly na 70 miliardách. Nejvíc za hlavní komodity zemědělské podniky utržily v letech 2013 a 2014, kdy za ně získaly 97 miliard, respektive 98 miliard korun.</p>
    </article>
  </body>
</html>