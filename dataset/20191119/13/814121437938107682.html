<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271262/wielka-brytania-stopila-milion-pamiatkowych-monet-krolewska-mennica-potwierdza.html"/>
    <meta property="og:site_name" content="Wprost"/>
    <meta property="article:published_time" content="2019-11-19T13:39:00+00:00"/>
    <meta property="og:title" content="Wielka Brytania stopiła milion pamiątkowych monet. Królewska Mennica potwierdza"/>
    <meta property="og:description" content="O tym, że ze względu na przesuniecie daty brexitu trzeba będzie przetopić wybite z tej okazji pamiątkowe monety wiadomo było już pod koniec października. Do dziś nie znaliśmy jednak skali marnotrawstwa. We wtorek 19 listopada rzeczniczka Królewskiej Mennicy ujawniła, że chodzi o milion monet."/>
  </head>
  <body>
    <article>
      <h1>Wielka Brytania stopiła milion pamiątkowych monet. Królewska Mennica potwierdza</h1>
      <address>
        <time datetime="2019-11-19T13:39:00+00:00">19 Nov 2019, 13:39</time>
      </address>
      <p>
        <b>O tym, że ze względu na przesuniecie daty brexitu trzeba będzie przetopić wybite z tej okazji pamiątkowe monety wiadomo było już pod koniec października. Do dziś nie znaliśmy jednak skali marnotrawstwa. We wtorek 19 listopada rzeczniczka Królewskiej Mennicy ujawniła, że chodzi o milion monet.</b>
      </p>
      <p>Z okazji brexitu brytyjski kanclerz skarbu Sajid Javid ogłosił plan wprowadzenia do obiegu kilku milionów pamiątkowych, siedmiobocznych monet z wygrawerowaną datą brexitu – 31 października. Na 50-pensowych monetach miały pojawić się także słowa „Pokój, dobrobyt i przyjaźń z wszystkimi narodami” oraz twarz królowej Elżbiety II.</p>
      <p>Jednak ze względu na opóźnienie wyjścia Wielkiej Brytanii z Unii Europejskiej, pamiątkowe monety nie trafią do obiegu. Jak informuje Bloomberg, powołując się na wypowiedź rzeczniczki brytyjskiej mennicy, do 31 października zdążyła ona wyprodukować milion „brexitowych” monet.</p>
      <p>Monety zostały stopione. Rzeczniczka nie chciała podać konkretnego kosztu ich produkcji i zniszczenia.</p>
      <h3>Opóźnienie brexitu</h3>
      <p>29 października Donald Tusk potwierdził, że przedstawiciele 27 państw unijnych zgodzili się na przyjęcie wniosku Londynu o przedłużenie terminu brexitu o trzy miesiące – do 31 stycznia 2020 roku. „Do moich brytyjskich przyjaciół. UE27 formalnie zgodziła się na przedłużenie brexitu” – napisał szef Rady Europejskiej na swoim profilu na Twitterze. „To przedłużenie może być ostatnie. Proszę, wykorzystajcie ten czas jak najlepiej” – zaznaczył Donald Tusk.</p>
      <p>Wniosek o przedłużenie terminu brexitu złożył premier Wielkiej Brytanii Boris Johnson, zmuszony do tego przez brytyjski parlament. Przedłużenie jeszcze w piątek blokowała Francja, ale ostatecznie sprzeciw został wycofany. Jak informuje „The Guardian”, zgodnie z warunkami przedłużenia Wielka Brytania może pozostać w Unii Europejskiej do 31 stycznia 2020 roku. Jednak nie musi czekać z opuszczeniem UE do tego czasu.</p>
      <related>
        <h4>Czytaj także:</h4>
        <a href="https://www.wprost.pl/swiat/10271237/wielka-brytania-wsrod-kobiet-ktore-przeszly-co-najmniej-szesc-aborcji-sa-nastolatki.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: Bloomberg</footer>
    </article>
  </body>
</html>