<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818520/%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D8%B3%D8%A7%D9%85%D8%A7%D9%86%D9%87-%DB%B1%DB%B2%DB%B4-%D8%AF%D8%B1%D8%AC-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T13:17:07+00:00"/>
    <meta property="og:title" content="قیمت کالاهای اساسی در سامانه ۱۲۴ درج شد"/>
    <meta property="og:description" content="قائم مقام وزیر صمت در امور بازرگانی از درج قیمت کالاهای اساسی در اپلیکیشن آپ و سامانه ۱۲۴ خبر داد و گفت: برای کنترل بازار و جلوگیری از سواستفاده سودجویان در اجرای طرح اصلاح قیمت بنزین، بازرسی و نظارتها افزایش یافته و ۱۵ هزار بازرس در طرح مبازره با گرانفروشی به نظارت و بازرسی می‌پردازند."/>
  </head>
  <body>
    <article>
      <h1>قیمت کالاهای اساسی در سامانه ۱۲۴ درج شد</h1>
      <address><time datetime="2019-11-19T13:17:07+00:00">19 Nov 2019, 13:17</time> by <a rel="author">مجید معتمدی</a></address>
      <p>قائم مقام وزیر صمت در امور بازرگانی از درج قیمت کالاهای اساسی در اپلیکیشن آپ و سامانه ۱۲۴ خبر داد و گفت: برای کنترل بازار و جلوگیری از سواستفاده سودجویان در اجرای طرح اصلاح قیمت بنزین، بازرسی و نظارتها افزایش یافته و ۱۵ هزار بازرس در طرح مبازره با گرانفروشی به نظارت و بازرسی می‌پردازند.</p>
      <p>به گزارش ایسنا به نقل از وزارت صنعت، معدن و تجارت، حسین مدرس خیابانی با اشاره به اینکه سامانه ۱۳۵ سازمان تعزیرات حکومتی نیز برای دریافت گزارش‌های مردمی فعال شده است و مردم می‌توانند شکایات خود را به این سامانه نیز اعلام کنند، افزود: فهرست قیمت‌ کالاهای اساسی در اپلیکیشن آپ نیز به مردم ارائه شده است.</p>
      <p>وی با بیان اینکه سه میلیون واحد صنفی داریم که نمی‌توانیم برای هر کدام از آن‌ها یک بازرس بگذاریم، از مردم خواست از فروشگاه‌هایی خرید کنند که برچسب قیمت کالا دارند و افزود: برای اطمینان مردم از مبارزه تنظیم بازار با سوءاستفاده کنندگان شرایط کنونی، تخلفات آن‌ها در سامانه ۱۲۴ و اپلیکیشن آپ قرار می‌گیرد.</p>
      <p>مدرس خیابانی در ادامه افزود: تمرکز ستاد تنظیم بازار بر کنترل قیمت صد قلم کالای اساسی است، اما این به معنای کنترل نکردن بقیه قیمت‌ها نیست.</p>
      <p>قائم مقام وزیر صمت در امور بازرگانی گفت: هفت هزار و ۵۰۰ اتحادیه برای سه میلیون واحد صنفی وجود دارد که اتاق اصناف به نمایندگی از وزارت صمت با تمام آنها جلسه گذاشته است و آن‌ها در طرح مبارزه با گران فروشی قیمت‌ها همراهند.</p>
      <p>او افزود: این اتحادیه‌ها هر کدام بین دو تا ۱۰ بازرس دارند که اگر برای هر کدام دو بازرس در نظر بگیریم ۱۵ هزار بازرس اتحادیه‌ها نیز ستاد تنظیم بازار را در کنترل قیمت‌ها کمک می‌کنند.</p>
      <p>وی با بیان اینکه با استفاده از سامانه رصد قیمت کالا، بهای صد قلم کالا کنترل می‌شود گفت: بر اساس آمار روز گذشته، قیمت ۵۱ قلم کالای اساسی کاهش و ۱۱ قلم افزایش داشته و قیمت ۳۸ قلم کالا نیز ثابت مانده است.</p>
      <p>وی افزود: افزایش قیمت برخی کالاها همچون برنج وارداتی به دلیل ممنوع شدن واردات و حمایت از برنج داخلی است.</p>
      <p>مدرس خیابانی افزود: تاکنون حدود ۲۰۰۰ پرونده تعزیراتی برای تخلفات تشکیل شده است. این که گرانی قیمت‌ها را به افزایش قیمت بنزین مرتبط کنیم؛ جفا در طرح افزایش قیمت بنزین است، زیرا قیمت برخی کالاها مقطعی و فصلی است و ربطی به گرانی بنزین ندارد.</p>
      <p>انتهای پیام</p>
    </article>
  </body>
</html>