<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/salute/occhio-pigro-screening-gratis-roma-ortottista-3118925/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-19T13:34:27+00:00"/>
    <meta property="og:title" content="Occhio pigro, screening gratis per neonati a Roma il 23/11. L’ortottista: “Gli occhi dei bambini plastici fino a 5 anni”"/>
    <meta property="og:description" content="ROMA – “L’occhio di un bambino è molto plastico fino ai 5 cinque anni, e più è bassa l’età e più è sensibile a qualsiasi tipo di sollecitazione negativa o positiva”. Parola di Alessandra Leonardi, ortottista e assistente di Oftalmologia che, insieme all’ortottista Emilia Bigiarini e all’oculista Elvio Leonardi, e in collaborazione con l’Istituto di Ortofonologia (IdO), sabato 23 novembre a Roma eseguirà uno screening visivo gratuito per i neonati dai 12 ai 30 mesi volto all’individuazione di anomalie visive o motorie nel bambino che potrebbero determinare ambliopia: il cosiddetto occhio pigro. L’IdO ha aderito al progetto Amgo – A me gli occhi nato nel 2013 in collaborazione con l’Unione italiana dei ciechi e degli ipovedenti e l’Istituto dei ciechi Francesco Cavazza di Bologna per sensibilizzare tutti i genitori sui danni che può causare nella vita del bambino un mancato intervento sull’occhio pigro. Lo ha fatto mettendo a disposizione per gli screening gratuiti la sua sede di Via Passo del Furlo 55 dalle 9…"/>
  </head>
  <body>
    <article>
      <h1>Occhio pigro, screening gratis per neonati a Roma il 23/11. L’ortottista: “Gli occhi dei bambini plastici fino a 5 anni”</h1>
      <address><time datetime="2019-11-19T13:34:27+00:00">19 Nov 2019, 13:34</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/bambino-oculista-ansa.jpg"/>
        <figcaption>Un bambino durante un controllo oculistico (Foto archivio Ansa)</figcaption>
      </figure>
      <p>ROMA – “L’occhio di un bambino è molto plastico fino ai 5 cinque anni, e più è bassa l’età e più è sensibile a qualsiasi tipo di sollecitazione negativa o positiva”. Parola di <b>Alessandra Leonardi,</b> ortottista e assistente di Oftalmologia che, insieme all’ortottista <b>Emilia Bigiarini</b> e all’oculista <b>Elvio Leonardi,</b> e in collaborazione con l’Istituto di Ortofonologia (IdO), sabato 23 novembre a Roma eseguirà uno screening visivo gratuito per i neonati dai 12 ai 30 mesi volto all’individuazione di anomalie visive o motorie nel bambino che potrebbero determinare <b>ambliopia</b>: il cosiddetto occhio pigro.</p>
      <p>L’IdO ha aderito al progetto <b>Amgo – A me gli occhi</b> nato nel 2013 in collaborazione con l’Unione italiana dei ciechi e degli ipovedenti e l’Istituto dei ciechi Francesco Cavazza di Bologna per sensibilizzare tutti i genitori sui danni che può causare nella vita del bambino un mancato intervento sull’occhio pigro. Lo ha fatto mettendo a disposizione per gli screening gratuiti la sua sede di Via Passo del Furlo 55 dalle 9 alle 20.</p>
      <figure>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">
          <img src="https://static.blitzquotidiano.it/wp/wp-content/uploads/2019/11/vaccini-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">Aifa: possibili tracce di lattice nelle confezioni di sette vaccini antinfluenzali</a>
      </h3>
      <figure>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">
          <img src="https://static.blitzquotidiano.it/wp/wp-content/uploads/2019/11/antibiotico-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">Italia prima in Europa per morti da antibiotico-resistenza: oltre 10mila i decessi nel nostro Paese</a>
      </h3>
      <p>“In molti casi i genitori non sapevano nemmeno che cosa fosse l’ambliopia – aggiunge Leonardi – pertanto è fondamentale far capire l’importanza di un controllo visivo precoce, perché prima si interviene più possibilità ci saranno di conseguire risultati positivi”.</p>
      <p>Le cause dell’occhio pigro possono essere molteplici. Si va da un “difetto della vista a patologie quali la cataratta congenita o il glaucoma congenito alla nascita – prosegue l’esperta – o ancora allo strabismo e alla deprivazione, quindi bambini che hanno magari una palpebra più chiusa rispetto all’altra. Le forme sono mono o bilaterali e possono essere più o meno gravi a seconda di quanto sia importante il difetto che le ha causate”.</p>
      <p>Gli screening Amgo sono stati fatti in tutta Italia. La visita consiste in una<b> videorefrattometria</b> per individuare un eventuale difetto di refrazione, dopodiché le ortottiste procederanno con il test del riflesso corneale e con una motilità oculare per controllare se i movimenti degli occhi siano sempre in forma corretta. Infine, si passerà ad una eventuale visita oculistica.</p>
      <p>“Bisognerà anche fare un’anamnesi familiare – assicura l’ortottista – perché se ci sono difetti in famiglia, o ci sono state patologie nel tempo, anche questo è un campanello d’allarme che richiede di essere approfondito. Consigliamo sempre, inoltre, di ripetere la visita oculistica alla fine del terzo anno di vita del bambino e al momento dell’ingresso a scuola – conclude – affinché il piccolo possa affrontare la sua carriera scolastica con la migliore correzione ottica, se ce ne sarà bisogno, e comunque nella migliore condizione visiva possibile”.</p>
      <p>Per informazioni scrivere a<b> segr.furlo@ortofonologia.it</b></p>
    </article>
  </body>
</html>