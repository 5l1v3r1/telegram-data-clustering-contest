<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/ekonomi/135149/chpli-tekinden-iktidara-cagri-elektronik-haciz-uygulamasindan-acilen-vazgecin"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T13:13:00+00:00"/>
    <meta property="og:title" content="CHP'li Tekin'den iktidara çağrı: 'Elektronik Haciz' uygulamasından acilen vazgeçin"/>
    <meta property="og:description" content="CHP'li Gürsel Tekin, &quot;Gelin, e-haciz sevdanızdan vazgeçin. Devlet kendi savurganlıklarını kapatmak için vatandaşına bunu reva görmez. &quot; dedi."/>
  </head>
  <body>
    <article>
      <h1>CHP'li Tekin'den iktidara çağrı: 'Elektronik Haciz' uygulamasından acilen vazgeçin</h1>
      <h2>CHP'li Gürsel Tekin, "Gelin, e-haciz sevdanızdan vazgeçin. Devlet kendi savurganlıklarını kapatmak için vatandaşına bunu reva görmez. " dedi.</h2>
      <address>
        <time datetime="2019-11-19T13:13:00+00:00">19 Nov 2019, 13:13</time>
      </address>
      <p>CHP İstanbul Milletvekili <b>Gürsel Tekin</b>, ekonomik göstergeler nedeniyle vatandaşların mağdur olduğunu belirterek, iktidar, “<b>piyasalarda istikrarın sağlanması, vatandaşların refah seviyesini yükseltecek politikaların acilen hayata geçirilmesi”</b> için çağrı yaptı.</p>
      <p>Gürsel Tekin'in açıklaması şöyle:</p>
      <p>Yurttaşlarımız mutfağındaki temel besin maddelerini dahi karşılayamaz duruma gelmişken son günlerde devlete borcu olan milyonlarca kişi e-haciz uygulaması ile karşı karşıya kaldı. E-haciz uygulamasıyla milyonlarca vatandaşın banka hesapları bloke edildi.</p>
      <p>Türkiye, tarihinin en büyük ekonomik krizlerinden birini yaşıyor. AKP iktidarının ekonomi politikaları nedeniyle bunalıma giren vatandaşlar ne yazık ki hayatına son veriyor.  Son 15 yılın zirvesine yükselmiş olan işsiz sayısı, ödenemeyen krediler, konkordatolar, yanan fabrikalar ortadayken, bütçe açığını, geçim derdine düşen vatandaşın sırtından kapamaya çalışıyorsunuz.</p>
      <p>Motorlu Taşıtlar Vergisi, trafik cezası, (KYK) borcu, sigara cezası dâhil hemen hemen tüm borç ve cezalar için e-haciz yapıldı. Gerek Hazine Maliye Bakanlığı gerekse Aile, Çalışma ve Sosyal Güvenlik Bakanlığı milyonlarca vatandaşın işsiz olduğunu ve geçim sıkıntısı içinde olduğunu bile bile vatandaşın sırtına binmiş durumda.</p>
      <p>AKP’nin ne yapmak istediğini sadece biz değil AKP’liler de anlamıyor. Biz insanlığımızdan utanır hale geldik ama devleti yönetenler utanmıyor! Bir ülkenin Bakanının aile şirketi bile icralık oluyorsa, siz sade vatandaşların halini düşünün.</p>
      <p>Buradan iktidara çağrı yapıyorum: Başlatmış olduğunu e-haciz uygulamasını acilen durdurun.</p>
      <p>Çıkın çarşıya ve özellikle esnafa sorun, “haliniz nasıl” diye. Alacağınız cevap belli, “perişanız. Hiç bir şey iyiye gitmiyor” …  İşadamı, esnaf, memur, işçi, ülkedeki ekonomideki gidişattan bezmiş. İşçi asgari ücretten, memur ise ay sonunu getirememekten şikâyetçi.</p>
      <p>Vatandaşın günlük hayatını kolaylaştırmalısınız. Çünkü vatandaşın dayanacak gücü kalmadı. Gelin, e- haciz sevdanızdan vazgeçin. Devlet kendi savurganlıklarını kapatmak için vatandaşına bunu reva görmez. Siz sürekli vatandaştan özveri bekliyorsunuz ama özveri yapma sırası sizde. E-hacizler sebebiyle çaresiz kalan esnafa haciz işlemi başlatmak yerine yapılandırma yolu açmalı, kredi borçlarının faizlerini silmelisiniz.</p>
      <p>İktidarı bu konuda da vatandaşın haklı sesine kulak vermeye davet ediyorum. Onun için, gelin, bu 5 milyondan fazla e-haciz mağduru meselesini lütfen çözün, çözelim. Bu insanlara bir kez olsun sahip çıkın.</p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>