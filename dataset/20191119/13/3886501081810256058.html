<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119526-regionalna-platforma-zatrazila-prekid-pritisaka-na-televiziju-n1-i-njene-novinare-i-urednike?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T13:50:05+00:00"/>
    <meta property="og:title" content="Regionalna platforma zatražila prekid pritisaka na televiziju N1 i njene novinare i urednike"/>
    <meta property="og:description" content="Regionalna platforma Zapadnog Balkana za zagovaranje medijskih sloboda i bezbednosti novinara osudila je danas pritiske i zastrašivanja kojima su izloženi televizija N1 i njeni urednici i novinari, Jugoslav Ćosić i Miodrag Sovilj, i optužila državne zvaničnike i provladine medije da stoje iza toga.&quot;Predsednik Aleksandar Vučić, njegovi bliski saradnici i prorežimski mediji redovno napadaju N1 televiziju šireći dezinformacije o njoj čime podstiču neprijateljsko okruženje za novinare. Od početka 2019. godine Nezavisno udruženje novinara Srbije je zabeležio 27 incidenata uperenih protiv N1 i njihovih novinara, uključujući dva fizička napada i tri verbalne pretnje&quot;, navodi se u saopštenju.Platforma je kao vrste pritisaka navela i javno zastrašivanje i etiketiranje, kampanje blaćenja, ali i distribuciju letaka koji impliciraju da je N1 strani medij, a Ćosić &quot;plaćeni kosovski lobista&quot;.Dodaje se da je poslednji talas javnih napada označio Miodraga Sovilja kao glavni razlog za prijem u bolnicu Aleksandra Vučića.&quot;Situacija…"/>
  </head>
  <body>
    <article>
      <h1>Regionalna platforma zatražila prekid pritisaka na televiziju N1 i njene novinare i urednike</h1>
      <address>
        <time datetime="2019-11-19T13:50:05+00:00">19 Nov 2019, 13:50</time>
      </address>
      <p>Regionalna platforma Zapadnog Balkana za zagovaranje medijskih sloboda i bezbednosti novinara osudila je danas pritiske i zastrašivanja kojima su izloženi televizija N1 i njeni urednici i novinari, Jugoslav Ćosić i Miodrag Sovilj, i optužila državne zvaničnike i provladine medije da stoje iza toga.<br/><br/>"Predsednik Aleksandar Vučić, njegovi bliski saradnici i prorežimski mediji redovno napadaju N1 televiziju šireći dezinformacije o njoj čime podstiču neprijateljsko okruženje za novinare. Od početka 2019. godine Nezavisno udruženje novinara Srbije je zabeležio 27 incidenata uperenih protiv N1 i njihovih novinara, uključujući dva fizička napada i tri verbalne pretnje", navodi se u saopštenju.<br/><br/>Platforma je kao vrste pritisaka navela i javno zastrašivanje i etiketiranje, kampanje blaćenja, ali i distribuciju letaka koji impliciraju da je N1 strani medij, a Ćosić "plaćeni kosovski lobista".<br/><br/>Dodaje se da je poslednji talas javnih napada označio Miodraga Sovilja kao glavni razlog za prijem u bolnicu Aleksandra Vučića.<br/><br/>"Situacija je izmakla kontroli sada se novinar koji se usudio da postavi pitanja od javnog interesa javno krivi za pogoršanje zdravlja predsednika", rekao je predsednik NUNS-a Željko Bodrožić.<br/><br/>Regionalna platforma je podržala NUNS u njihovim naporima da zaštite novinare i slobodu medija i pozvala najviše zvaničnike da svojim primerom i ponašanjem zaustave dalje širenje dezinformacija o N1, njihovim novinarima i svim drugim medijima koji izveštavaju u javnom interesu.<br/><br/>"Nadležni organi treba da istraže sve oblike zastrašivanja, osiguraju da počinioci budu adekvatno kažnjeni i time obeshrabre nove napade i pritiske na novinare i medije. Svaki napad na novinara predstavlja napad na javni interes, demokratiju i prava svih gradjana", dodaje se u saopštenju.<br/><br/>Platformu čine Udruženje/udruga BiH novinari, Sindikat medija Crne Gore, Hrvatsko novinarsko društvo, Udruženje novinara Kosova, Udruženje novinara Makedonije i Nezavisno udruženje novinara Srbije.</p>
    </article>
  </body>
</html>