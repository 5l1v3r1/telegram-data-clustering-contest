<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b7%cf%84%cf%83%ce%bf%cf%84%ce%ac%ce%ba%ce%b7%cf%82-%ce%b3%ce%b9%ce%b1-%ce%b1%ce%bd%cf%84%ce%b9%ce%ba%ce%b1%cf%80%ce%bd%ce%b9%cf%83%cf%84%ce%b9%ce%ba%cf%8c-%ce%bd%cf%8c%ce%bc%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T13:05:15+00:00"/>
    <meta property="og:title" content="Μητσοτάκης για αντικαπνιστικό νόμο: «Στόχος μας η μείωση του καπνίσματος κατά 25% μέχρι το 2023»"/>
    <meta property="og:description" content="Τους τέσσερις άξονες της αντικαπνιστικής εκστρατείας στην οποία εισέρχεται επισήμως από σήμερα η χώρα μας, παρουσίασαν ο πρωθυπουργός Κυριάκος Μητσοτάκης και ο υπουργός Υγείας Βασίλης Κικίλιας, στη διάρκεια εκδήλωσης στο Ιδρυμα Σταύρος Νιάρχος, επισημαίνοντας ότι η επιτυχής έκβασή της απαιτεί ευρεία κοινωνική συμμαχία και προσήλωση στον στόχο, που είναι πρωτίστως η προστασία της δημόσιας υγείας."/>
  </head>
  <body>
    <article>
      <h1>Μητσοτάκης για αντικαπνιστικό νόμο: «Στόχος μας η μείωση του καπνίσματος κατά 25% μέχρι το 2023»</h1>
      <address>
        <time datetime="2019-11-19T13:05:15+00:00">19 Nov 2019, 13:05</time>
      </address>
      <p>
        <b>Τους τέσσερις άξονες της αντικαπνιστικής εκστρατείας στην οποία εισέρχεται επισήμως από σήμερα η χώρα μας, παρουσίασαν ο πρωθυπουργός Κυριάκος Μητσοτάκης και ο υπουργός Υγείας Βασίλης Κικίλιας, στη διάρκεια εκδήλωσης στο Ιδρυμα Σταύρος Νιάρχος, επισημαίνοντας ότι η επιτυχής έκβασή της απαιτεί ευρεία κοινωνική συμμαχία και προσήλωση στον στόχο, που είναι πρωτίστως η προστασία της δημόσιας υγείας.</b>
      </p>
      <p>Η διαμόρφωση αντικαπνιστικής κουλτούρας, με προτεραιότητα στους αυριανούς πολίτες, τα παιδιά και τους εφήβους, η προστασία των παθητικών καπνιστών, η οργανωμένη μέριμνα για τους καπνιστές που επιθυμούν να (προσπαθήσουν να) κόψουν το κάπνισμα και τέλος η ρύθμιση της κυκλοφορίας των νέων καπνικών προϊόντων, είναι οι βασικοί άξονες επάνω στους οποίους θα δρομολογηθεί η υλοποίηση του Εθνικού Σχεδίου Δράσης κατά του καπνίσματος, όπως ανέφερε ο κ. Μητσοτάκης. Έθεσε δε ως εναν πρώτο χρονικό ορίζοντα αυτης της εκστρατείας, το 2023, έτος στο οποίο «θέλουμε να πετύχουμε μείωση του καπνίσματος στην Ελλάδα κατά 25%».</p>
      <figure>
        <iframe data-src="https://twitter.com/PrimeministerGR/status/1196748098690785280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο πρωθυπουργός δεν έκρυψε την απογοήτευσή του, που από το 2009 η Ελλάδα συνεχώς σβήνει το τσιγάρο, όπως σχολίασε δηκτικά τη σχετική καμπάνια που είχε εγκαινιαστεί επί υπουργίας Αβραμόπουλου. «Έντεκα νομοθετήματα τα τελευταία δέκα χρόνια με μηδενικό αποτέλεσμα: αυτός είναι ο θλιβερός απολογισμός της χώρας μας σε ό,τι αφορά τον αντικαπνιστικό νόμο», είπε ο κ. Μητσοτάκης και κάλεσε τους πολίτες, ιδιαίτερες ομάδες όπως πχ οι γιατροί, τους κοινωνικούς φορείς, τους επιχειρηματίες χώρων υγειονομικού ενδιαφέροντος, να δουν την εφαρμογή του νόμου, στην πραγματική της διάσταση η οποία «δεν είναι απειλητική, δεν ειναι τιμωρητική, δεν είναι περιοριστική. Είναι ένας νέος τρόπος ζωής, είναι θέμα υγείας».</p>
      <p>Μάλιστα, ο κ. Μητσοτάκης ανέσυρε ένα θλιβερό συμβάν από την παιδική του ηλικία, όταν στην ηλικία των 11 χρόνων επισκέφθηκε τον παππού του στο νοσοκομείο όπου νοσηλευόταν με καρκίνο του πνεύμονα. «Εμείς δεν γνωρίζαμε, εσείς όμως τωρα ξέρετε τι προκαλεί το κάπνισμα, μού είχε πει ο παππούς. Κι αυτό αισθάνομαι πλεόν, ότι απέναντι σε αυτή τη γνώση ο καθένας μας αλλά και η πολιτεία δεν μπορούν να μένουν αδρανείς και απαθείς» είπε ο πρωθυπουργός.</p>
      <p>Ανέφερε επίσης ως παράδειγμα προς μίμηση τη στάση της Γαλλίδας υπουργού Υγείας Σιμόν Βέιλ, η οποία το 1976 υπέγραψε πρώτη στην Ευρώπη την απαγόρευση του καπνίσματος σε κλειστούς χώρους. «Παρότι φανατική καπνίστρια ως υπουργός αντιλήφθηκε τις επιπτώσεις αλλά και το βάρος της δικής της δημόσιας εικόνας με το τσιγάρο παντού και πάντα και άλλαξε πορεία δίνοντας το στίγμα για μια τοσο μεγάλη αλλαγή στον δημόσιο τρόπο ζωής στη Γαλλία» είπε ο κ. Μητσοτάκης, επαναλαμβάνοντας την -αισιόδοξη- πεποίθησή του ότι «αφού το έχουν καταφέρει τόσες χώρες, μπορεί και η Ελλάδα». «Όπως μάθαμε να φοράμε τη ζώνη στα αυτοκίνητα, έτσι θα μάθουμε να μην καπνίζουμε στους χώρους όπου δεν επιτρέπεται το κάπνισμα» ανέφερε ο πρωθυπουργός.</p>
      <p>Καταλήγοντας δε τόνισε πως «σε αυτήν την εκστρατεία ο εχθρός είναι ο καπνός, και όχι οι καπνιστές, όπως ενδεχομένως λανθασμένα θεωρηθεί από κάποιους».</p>
      <figure>
        <img src="https://www.pentapostagma.gr/wp-content/uploads/2019/11/4957943.jpg"/>
      </figure>
    </article>
  </body>
</html>