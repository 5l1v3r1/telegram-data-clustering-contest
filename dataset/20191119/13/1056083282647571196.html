<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818537/%D9%86%D8%B5%DB%8C%D8%B1%D8%B2%D8%A7%D8%AF%D9%87-%DA%A9%D9%86%D8%A7%D8%B1%D9%87-%DA%AF%DB%8C%D8%B1%DB%8C-%D8%A7%D8%AA%D8%B1%DA%A9-%D8%B4%DB%8C%D8%B7%D9%86%D8%AA-%D8%B1%D8%B3%D8%A7%D9%86%D9%87-%D8%A7%DB%8C-%D8%A7%D8%B3%D8%AA-%DA%A9%D8%B4%D8%AA%DB%8C-%DA%AF%DB%8C%D8%B1%D8%A7%D9%86-%D9%88-%DA%A9%D8%A7%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T13:54:24+00:00"/>
    <meta property="og:title" content="نصیرزاده: کناره‌گیری اترک شیطنت رسانه‌ای است!/ کشتی‌گیران و کادر فنی تمام پولشان را گرفته‌اند"/>
    <meta property="og:description" content="در حالی که کادر فنی تیم اترک خراسان شمالی با قاطعیت از کناره‌گیری این تیم از لیگ برتر کشتی آزاد تاکید دارند و می‌گویند تمامی کشتی‌گیران بدلیل عدم انجام تعهدات مالی اقدام به ترک اردو تیم کرده اند، اما رییس سازمان لیگ کشتی می‌گوید این تیم قطعا در مرحله نیمه نهایی حاضر خواهد شد."/>
  </head>
  <body>
    <article>
      <h1>نصیرزاده: کناره‌گیری اترک شیطنت رسانه‌ای است!/ کشتی‌گیران و کادر فنی تمام پولشان را گرفته‌اند</h1>
      <address><time datetime="2019-11-19T13:54:24+00:00">19 Nov 2019, 13:54</time> by <a rel="author">وحید رجبی</a></address>
      <p>در حالی که کادر فنی تیم اترک خراسان شمالی با قاطعیت از کناره‌گیری این تیم از لیگ برتر کشتی آزاد تاکید دارند و می‌گویند تمامی کشتی‌گیران بدلیل عدم انجام تعهدات مالی اقدام به ترک اردو تیم کرده اند، اما رییس سازمان لیگ کشتی می‌گوید این تیم قطعا در مرحله نیمه نهایی حاضر خواهد شد.</p>
      <p>عبدالمهدی نصیرزاده در تماس با ایسنا، ضمن رد کناره‌گیری تیم اترک خراسان شمالی از حضور در مرحله نیمه نهایی لیگ کشتی آزاد، اظهار کرد: سرپرست و رییس هیات مدیره این تیم هم اکنون در کنار من حضور دارند و هر دو بر حضور جدی این تیم با تمامی نفرات خود در مرحله نیمه نهایی لیگ تاکید می‌کنند. این تیم بخت نخست قهرمانی در لیگ کشتی آزاد است و با قدرت روز جمعه به میدان خواهند رفت.</p>
      <p>رییس سازمان لیگ فدراسیون کشتی درباره تاکید کادر فنی تیم اترک بر کناره‌گیری از لیگ و ترک تیم توسط کشتی گیران، گفت: این موضوع اصلا صحت ندارد و یک شیطنت رسانه‌ای است! تمامی کشتی‌گیران در اردو حاضر هستند و خود را برای حضور در مرحله نیمه نهایی آماده می‌کنند. اینکه می‌گویند مسئولان تیم به تعهداتشان عمل نکرده‌اند کذب است و مسئولان تیم به تمامی تعهدات در قبال کشتی‌گیران و کادر فنی عمل کرده است. این تیم یکی از خوش حساب‌ترین تیم‌های لیگ است و موارد مطرح شده صحت ندارد.</p>
      <p>وی در پایان گفت: میزبانی جام باشگاه‌های جهان بر عهده این تیم است و دلیلی ندارد این تیم که مدعی اصلی قهرمانی است از مرحله نیمه نهایی لیگ کنار بکشد.</p>
      <p>انتهای پیام</p>
    </article>
  </body>
</html>