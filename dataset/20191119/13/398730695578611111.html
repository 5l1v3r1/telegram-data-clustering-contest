<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/bokrecensioner/ett-flode-av-vidunderlig-poesi/"/>
    <meta property="og:site_name" content="DN.SE"/>
    <meta property="article:published_time" content="2019-11-19T13:09:00+00:00"/>
    <meta property="og:title" content="Göran Sonnevis flöde är vidunderlig poesi"/>
    <meta property="og:description" content="I nya diktsamlingen ”Det osynliga motstyckets bok” fortsätter Göran Sonnevi flöda mellan inre liv och yttre. Anna Hallberg läser vidunderlig poesi."/>
  </head>
  <body>
    <article>
      <h1>Göran Sonnevis flöde är vidunderlig poesi</h1>
      <address><time datetime="2019-11-19T13:09:00+00:00">19 Nov 2019, 13:09</time> by <a rel="author" href="https://www.dn.se/av/anna-hallberg/" target="_blank">Anna Hallberg</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/19/3f213d4d-a6c7-41bf-bf7c-7068d8f46163/bigOriginal.jpg?interpolation=lanczos-none&amp;fit=inside%7C1010:568&amp;output-quality=80&amp;output-format=auto"/>
          <figcaption><b>Bild 1 av 2</b> Göran Sonnevi debuterade 1961 med diktsamlingen ”Outfört”.<cite>Foto: Stefan Tell</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/19/b548f388-e913-404c-9d76-ae7482fa19fe/bigOriginal.jpg?interpolation=lanczos-none&amp;fit=inside%7C280:158&amp;output-quality=80&amp;output-format=auto"/>
          <figcaption><b>Bild 2 av 2</b> Göran Sonnevi: ”Det osynliga motstyckets bok”<cite>Foto: Albert Bonniers förlag</cite></figcaption>
        </figure>
      </slideshow>
      <p>
        <b>Senaste gången Göran Sonnevi satte punkt i en diktsamling var 1967. I nya samlingen fortsätter hans flöde mellan inre liv och yttre, botanik och politik. Anna Hallberg läser vidunderlig poesi.</b>
      </p>
      <details>
        <summary>Diktsamling</summary>
        <p>
          <b>Göran Sonnevi</b>
        </p>
        <p>”Det osynliga motstyckets bok”</p>
        <p>Albert Bonniers förlag, 253 sidor</p>
      </details>
      <p>Det räcker med att öppna boken, så är man framme. Jag menar det helt konkret, på samma sätt som man efter många timmars bilfärd äntligen slår av motorn och kliver ut. Att läsa Sonnevi är att komma till en plats där man har varit förut. Landskapet känns igen. Makaonfjärilarna, tibastblommorna. Bach och Mozart. Men också de inströmmande nyhetsrapporterna, från Aleppo, Raqqa, Mosul, Nangarhar. </p>
      <p>Sonnevis poesi är stillsamt pågående, det är som om dikterna saknar startsträcka. Jag upplever att <i>de finns</i> på samma sätt som marken och tallarna gör det. Fasta och föränderliga samtidigt. Det är egentligen inte så konstigt. Så är det ju på de flesta platser. Berget ligger där det ligger medan årstiderna skiftar, en hare klipper med öronen, gräset multnar och växer. Olika hastigheter och processer samverkar. Det märkliga är att Sonnevis dikt, som bevisligen består av exakta ord på papper, uppvisar liknande organiska egenskaper. </p>
      <p><a href="https://www.dn.se/webb-tv/klipp/kultur/hor-goran-sonnevi-lasa-sina-dikter/">Läs mer. Hör Göran Sonnevi läsa sina dikter</a> </p>
      <p><b>Arne Melberg är något på</b> spåren i sin nyligen utgivna essäbok ”Inte en punkt. Snitt i Sonnevis Dikt.” Melberg har läst författarskapets dittills utgivna diktsamlingar – arton stycken, ungefär 3.700 sidor – och noterar att senaste gången Sonnevi satte punkt för en mening var 1967. Därefter har hans poesi rört sig i en öppen ström. Melberg skriver: ”Att han egentligen hela tiden skriver på en enda dikt, ett slags fortlöpande livskommentar. Ytterpunkterna är givna; men egentligen handlar det om en enda dikt; en samlad dikt – utan början, utan slut. Utan punkt. Jag kallar den Sonnevis Dikt.”</p>
      <p>Förra samlingen, ”Sekvenser mot Omega”, avslutades med dikten ”Koster; 2016; Sekvens mot Omega”. Det var augusti, ”Kerstins och min 55-te bröllopsdag”, dikten bredde ut sig över femton tättskrivna sidor. Där fanns Hölderlin och Heidegger, Celan och Cern, IS och Pol Pot, pärlemorfjäril och sandgräsfjäril och makaonfjäril. De levande och de döda, samtalen och musiken, de namngivna vännerna och de specifika platserna. Ett mikrokosmos myllrande, men det var inte det jag ville säga. </p>
      <p><b>Första dikten i</b> <b>”Det osynliga</b> <b>motstyckets bok”</b> är daterad till augusti 2016, den fortsätter alltså där förra boken slutade. ”En stor, mörk fjäril/fladdrar plötsligt mot/lampan i badrummet”, lyder första raderna. Läsaren hamnar direkt i sammanhanget, vi släpps in i detta tankerum hur enkelt som helst. Och jag tror att det är den delaktigheten som är nyckeln till Sonnevis storhet. Hur lätt han får med sig läsaren in i dikten, och hur han sedan håller nyfikenheten och uppmärksamheten vibrerande intakt. </p>
      <p>I nästa dikt bryts påpassligt nog kronologin. ”Förlovningsdag 2009” heter den, och så är den dialektiska dansen i gång. Mellan dåtid och nutid, små händelser och stora. Vad som är greppbart och vad som nästan inte kan uttryckas.</p>
      <p>
        <a href="https://www.dn.se/kultur-noje/dns-kulturpris-5-goran-sonnevi-litteratur/">Läs mer. Göran Sonnevi nominerad till DN:s kulturpris</a>
      </p>
      <p><b>När Melberg kallar Sonnevis</b> dikt för ”livskommentar” håller jag både med honom och inte. Det är sant att Sonnevi skriver i ständig dialog med samtidens politiska utveckling och den egna livshistoriens vardag. ”Jag behöver ingen fiktion/Det finns kanske heller/ingen hjälp”, står det i en av samlingens kortare dikter. Men till skillnad från många andra som skriver just ett slags ”livskommenterande” dikt och där tyngdpunkten hela tiden ligger utanför dikten (vanligtvis i politiken, religionen eller biografin) lyckas Sonnevi åstadkomma en sällsynt balans. Livet utanför och livet innanför dikten väger lika. Jag kan faktiskt inte komma på någon annan nu verksam poet som gör det. Det brukar vara antingen eller. </p>
      <p>Visst kan man se liknande drag hos skilda poeter som Johan Jönson, Lars Norén, Gunnar D Hansson, Johannes Anyuru och Göran Greider, men Sonnevi har en ojämförlig lätthet. Han står i dikten lika avslappnat som vore den hans eget badrum där en fjäril fladdrar förbi. Språket är avklarnat milt och mjukt, även när det handlar om fruktansvärda skeenden. Kärleken fattas honom inte, kanske är det så enkelt. </p>
      <p><b>I en av dikterna rannsakar</b> han sig själv: ”Finns det hos mig en fascination av det onda? Någon beskyller mig för det”. Nä, tänker jag. Din poesi lockas inte av det onda mörkret eller de destruktiva krafterna, även om du benämner dem. I dina dikter finns tvärtom en fascination för demokratin, det fungerande samspelet och den verkliga kärleken. Det är osexigt och mycket vackert. </p>
      <p>Den erotiska sinnligheten, som är stark hos Sonnevi, är aldrig smutsig eller farlig, den är jublande rusig och skör. </p>
      <p>Nittio dikter samsas i samlingen och det är helhetskompositionen som får ”livskommentarerna” att expandera till vidunderlig poesi. Långa dikter varvas med korta, filosofiska utläggningar bryts av blixtlika nedslag. Egensinniga avstavningar sätter ett slags gångjärn i orden så att de vinklas av och bromsar in: ”Cen- /sur”, ”blöt- /snö”, ”var- /samhet”. </p>
      <p><b>I ”Det osynliga motstyckets</b> bok” har den politiska skärpan vässats. Liksom sorgen känns djupare än tidigare. Men det går inte att peka ut en enskild dominerande riktning. Sista dikten rör sig svajande över avgrunden. Den lyssnar in det omöjliga och slutar, trösterikt utan punkt: ”Klingande / I leendet som kommer”</p>
      <p> </p>
      <p>Läs mer av <a href="https://www.dn.se/av/anna-hallberg/">Anna Hallberg här</a> och fler<a href="https://www.dn.se/kultur-noje/bocker/"> bokrecensioner här</a> </p>
    </article>
  </body>
</html>