<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215823/Actrice-Timna-Hacquebord-wint-twee-Amateur-Musical-Awards"/>
    <meta property="og:site_name" content="RTV Noord"/>
    <meta property="article:published_time" content="2019-11-19T13:34:00+00:00"/>
    <meta property="og:title" content="Actrice Timna Hacquebord wint twee Amateur Musical Awards"/>
    <meta property="og:description" content="Timna Hacquebord van het Groningse muziektheatergezelschap Vals Alarm is maandagavond tijdens het Amateur Musical Awards Gala 2019 in Rotterdam ruim in de prijzen gevallen."/>
  </head>
  <body>
    <article>
      <h1>Actrice Timna Hacquebord wint twee Amateur Musical Awards</h1>
      <address><time datetime="2019-11-19T13:34:00+00:00">19 Nov 2019, 13:34</time> by <a rel="author">René Walhout</a></address>
      <p>De actrice won een award in de categorie Beste Vrouwelijke Bijrol Comedy en kreeg daarnaast ook nog de Pia Douwes Special Talent Award.</p>
      <h3>'Het kon niet op'</h3>
      <p>'Het is natuurlijk fantastisch', vertelt de actrice vanuit de trein, onderweg terug naar Groningen. 'Het kon niet op, eerst kreeg ik de award voor beste bijrol en toen ook nog de Pia Douwes Special Talent Award.'</p>
      <p>De 29-jarige Groningse kreeg de awards voor haar rol in de voorstelling 'Pippin' van Vals Alarm die in januari van dit jaar te zien was in het Grand Theatre.</p>
      <h3>Profcarrière?</h3>
      <p>Of de awards voor Hacquebord een opstapje zijn voor een professionele theatercarrière, weet ze nog niet. 'Het is een enorme eer dat ik de prijzen heb gekregen. Voor de toekomst sluit ik niks uit, maar ik heb het enorm naar mijn zin bij Vals Alarm. Daar blijf ik zeker spelen.'</p>
      <h3>Luxor</h3>
      <p>Het Amateur Musical Awards Gala 2019 werd maandagavond gehouden in het Nieuwe Luxor Theater in Rotterdam.</p>
      <p>
        <i>Timna Hacquebord vertelt over haar awards</i>
        <i> in Noord Vandaag:</i>
      </p>
    </article>
  </body>
</html>