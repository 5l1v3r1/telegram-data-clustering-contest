<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_podolali-usi-trudnoschi-z-rosijskogo-taboru-do-kiyeva-privezli-tila-disidentiv/938849"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T13:24:00+00:00"/>
    <meta property="og:title" content="Подолали усі труднощі - з російського табору до Києва привезли тіла дисидентів"/>
    <meta property="og:description" content="19 листопада 1989 року в Києві провели в останню путь загиблих у радянських таборах українських дисидентів Василя Стуса, Юрія Литвина та Олексу Тихого. Попри демократичні процеси в СРСР, спроби перепоховання наштовхнулась на опір старої системи, який все ж вдалося подолати. Тіла Стуса і ..."/>
  </head>
  <body>
    <article>
      <h1>Подолали усі труднощі - з російського табору до Києва привезли тіла дисидентів</h1>
      <address><time datetime="2019-11-19T13:24:00+00:00">19 Nov 2019, 13:24</time> by <a rel="author">Gazeta.ua</a></address>
      <p><b>19 листопада 1989 року</b> в Києві провели в останню путь загиблих у радянських таборах українських дисидентів <b>Василя Стуса</b>, <b>Юрія Литвина</b> та<b> Олексу Тихого</b>. Попри демократичні процеси в СРСР, спроби перепоховання наштовхнулась на опір старої системи, який все ж вдалося подолати.</p>
      <p>Тіла Стуса і Литвина довелося вивозити з кладовища у селищі Кучино, Чусовського району Пермської області. Тіло Тихого привозили діти з території обласного шпиталю. Дисиденти відбували ув'язнення у місцевому таборі ВС-389/36. Одним з організаторів перепоховання був український письменник <b>Володимир Шовкошитний</b>.</p>
      <p>"Тоді це ще було заборонено. Була пряма заборона в усіх їхніх циркулярах по так званій пенітенціарній системі. Було записано, що забороняється перепоховання, особливо "політзеків", якщо вони не відсиділи і не відлежали після смерті, призначеного їм терміну", - згадував він на <a href="https://www.radiosvoboda.org/a/perepohovannya-stusa-lytvyna-tyhoho/30278986.html?fbclid=IwAR2j-SdiSDJOWE7OptDnILVYpglw2xMH3yPiwjMAzarBTEUkJgpBS37haOI">Радіо Свобода</a>.</p>
      <p>Українцям вставляли палки в колеса. Розповідали, що в Пермській області епідемія сибірської виразки. Тоді Шовкошитний вирішив отримати дозвіл санепідемстанції Чусовського району за допомогою клопотань до відомих діячів.</p>
      <p>"Я пішов до директора кіностудії імені Довженка <b>Миколи Мащенка</b>. Тоді був й з'їзд народних депутатів Радянського Союзу, то я пішов до тих, хто від нас там був – до <b>Бориса Олійника</b>, покійного вже тепер, на жаль, покійного теж уже <b>Михайла Бєлікова</b>, він був першим секретарем Спілки кінематографістів, і до <b>Юрія Щербака</b>. Запасся я листом і від <b>Юрія Мушкетика</b>, голови Спілки письменників України. Для кожного "клерка" був окремий лист, до кожної структури по декілька клопотань: щоб санепідемстанція не втручалася; щоб допомогла міліція, а до спецкомбінату, щоб виготовити труни, аж три депутати Союзу підписали клопотання. І таких клопотань на кожний дозвіл від інших людей з титулами я зібрав багато", - розповідає Шовкошитний.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_politvyaznya-znajshli-u-kameri-iz-rozrizanim-zhivotom/925780"/>
      </related>
      <figure>
        <img src="https://static2.gazeta.ua/img2/cache/gallery/938/938849_3_w_1200.jpg?v=1"/>
        <figcaption>Табір ВС-389/36 у Пермській області в якому перебували та помирали українські політв'язні<cite>Автор: radiosvoboda.org</cite></figcaption>
      </figure>
      <p>Згодом мав особисту зустріч із начальником КДБ Чусовського району майором Ченцовим, який знищив останню збірку віршів Стуса. Той хотів протидіяти, але змушений був погодитись на невтручання.</p>
      <p>"Заважати вам не будуть, тільки допомагати", - казав він. - А я кажу: "Моя професія після літінституту – літредактор. Редагуємо ваш текст: Ми вам заважати не будемо і крапка. Далі продовження не треба" - згадує діалог дисидент.</p>
      <p>"Володимир Шовкошитний замовив домовини цинкові в Пермі, на якомусь підприємстві, але їх до кінця не зробили. Приходили якісь там чиновники і радили майстрам цю роботу не робити. Дві домовини були зроблені, а ще одна ні. То був клопіт синів Олекси Тихого. Вони були змушені самі власноруч робити домовину, хоча за нашими звичаями це не дозволено", — пригадував на <a href="https://hromadske.radio/news/2015/11/19/hotily-nesty-tila-na-plechah-a-kdb-bulo-proty-svidok-perepohovannya-stusa?fbclid=IwAR08NWDkTZf2-ibsdYmzcNMKcA5asFtVXTibRC0bfmFKtyISSQuOXCm6kIw">Громадському</a> ще один учасник подій, дисидент <b>Василь Овсієнко</b>.</p>
      <p>Після поїхали на кладовище.</p>
      <p>"Домовини підняти не змогли. Тому що в нас ще не було цинкових. А чого не було? Тому що в дорозі машину, яка везла домовини, звинуватили у тому, що вони збили хлопчика. Треба було вертатись на кінець міста. Коли Шовкошитний і водій вийшли з будки ДАІ — побачили, що їм прокололи праві колеса. Їх відпустили тоді, вибачившись, що мовляв, це не вони збили хлопчика", — описує Овсієнко.</p>
      <p>Спочатку під пильним наглядом перевдягнених гебістів викопали труну Стуса. Допомагала кіногрупа та група волонтерів.</p>
      <p>"Погляд зафіксував рубану рану в нього на скроні. Шкіра була розбита і було враження, що на ній кров, - пригадує Шовкошитний. - Потім дивлюся, мають бути руки на грудях чи на животі схрещені, свічка або хлібина. Нічого цього немає і рук немає. Руки виструнчені вздовж по швах. Стус муміфікувався. Він пролежав 4 роки 2 місяці, мабуть, 13 днів. Жодного тління немає. Просто висохла шкіра як пергамент. Абсолютно не змінилися риси, я його впізнав по фотографії. Мали переносити тіло. І раптом чую, що хруснуло. А сліплять прожектори від знімальної апаратури, це ніч, я не бачу, що роблю. Дивлюся, на лівій руці Стуса закляк відчепиреним мізинчик і, коли я підтикав матеріал, надломилася остання фаланга. Я дивлюся туди, за моїм поглядом "пішов" і прожектор, а там кришталик блідочервоного кольору. Волосся у мене на голові підняло ту білу чорнобильську шапочку. Я розумію: "Це краплина крові. Це Стусова кров". А я ж поет – думка в голові пролітає: це остання краплина Стусової крові, яку він віддав за Україну."</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_u-policiyi-ogolosili-polyuvannya-na-ukrayinciv/924299"/>
      </related>
      <p>Тіла доправили літаком до Києва.</p>
      <figure>
        <img src="https://static2.gazeta.ua/img2/cache/gallery/938/938849_2_w_1200.jpg?v=2"/>
        <figcaption>Труни дисидентів несуть до Байкового кладовища<cite>Автор: radiosvoboda.org</cite></figcaption>
      </figure>
      <p>"В Борисполі було може чоловік із 300 з прапорами і корогвами. І як тепер бачу, як злетіла на машину Валентина, Василева вдова, і впала на цей ящик. Домовини ночували у Покровській церві на Куренівці", — додає Василь Овсієнко.</p>
      <p>У тодішньому Києві за спогадами очевидців зібралось понад 30 тис. людей.</p>
      <p>"Приїхали на Софіївську площу — а там уже тьма людей! Люди розповідали, що до останньої години не було людей на площі. Люди побоювалися, що їх можуть там порозганяти. І ховалися по тих маленьких вуличках. Як тільки три автобуси з домовинами приїхали, площа раз і наповнилася. Ми хотіли нести тіла на плечах аж на Байкове. Але КГБісти наполягали, що ні, везти у машинах", — зазначає колишній політв'язень.</p>
      <p>Тіла перепоховали на Байковому кладовищі.</p>
      <p>"Я взяв тоді слово: Кого ми ховаємо? Ховаємо "Особливо небезпечних рецедивістів". Ось Олекса Тихий відбув 17 років в неволі, Юрко Литвин 22 роки, Василь Стус 12 років. За що? За слово істини, за правду", — пригадував Овсієнко.</p>
      <p>Тоді радянська міліція вперше не наважилась видирати національні прапори з рук українців.</p>
      <blockquote>Радіо Свобода <a href="https://gazeta.ua/articles/history/_pokazali-unikalni-foto-perepohovannya-stusa-litvina-i-tihogo/938844">презентувало унікальні світлини</a> до 30 роковин перепоховання у Києві українських дисидентів Василя Стуса, Олекси Тихого та Юрія Литвина.</blockquote>
    </article>
  </body>
</html>