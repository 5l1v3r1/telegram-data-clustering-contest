<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175946/vijf-jaar-celstraf-voor-overvallen-op-supermarkten"/>
    <meta property="og:site_name" content="omroep flevoland"/>
    <meta property="article:published_time" content="2019-11-19T13:54:00+00:00"/>
    <meta property="og:title" content="Vijf jaar celstraf voor overvallen op supermarkten"/>
    <meta property="og:description" content="Een 26-jarige Almeerder is veroordeeld tot vijf jaar gevangenisstraf voor twee gewapende overvallen op supermarkten in Almere. De straf valt een jaar hoger uit dan de eis van het Openbaar Ministerie. Volgens de rechtbank hebben de overvallen grote indruk gemaakt op het personeel van de supermarkten en de getuigen. De man en zijn mededaders handelden 'enkel vanuit platte hebzucht'."/>
  </head>
  <body>
    <article>
      <h1>Vijf jaar celstraf voor overvallen op supermarkten</h1>
      <address>
        <time datetime="2019-11-19T13:54:00+00:00">19 Nov 2019, 13:54</time>
      </address>
      <p>
        <b>Een 26-jarige Almeerder is veroordeeld tot vijf jaar gevangenisstraf voor twee gewapende overvallen op supermarkten in Almere. De straf valt een jaar hoger uit dan de eis van het Openbaar Ministerie. Volgens de rechtbank hebben de overvallen grote indruk gemaakt op het personeel van de supermarkten en de getuigen. De man en zijn mededaders handelden 'enkel vanuit platte hebzucht'.</b>
      </p>
      <p>Het ging om zeer <a href="https://www.omroepflevoland.nl/nieuws/175547/eis-van-vier-jaar-cel-tegen-supermarktovervaller">heftige overvallen</a> volgens de aanklager. In beide gevallen drongen meerdere mannen de winkel binnen, vermomd met bandana's en bivakmutsen. Ze schreeuwden dat het een overval was, en dat iedereen moest bukken. Medewerkers aan de kassa of de informatiebalie werd bevolen de kassa open te maken. Daarbij werden wapens op hen gericht.</p>
      <p>Bij de Jumbo in de Waterwijk eind 2017 waren vier daders betrokken. Ze gingen er vandoor met ruim drieduizend euro en sloffen sigaretten. Bij een Albert Heijn in Almere Haven mislukte de overval. Die werd twee dagen later gepleegd door drie mannen. De politie werd door een medewerker gewaarschuwd toen de overvallers nog binnen waren, maar ze wisten zonder buit te vluchten.</p>
      <p>De Almeerder werd herkend op camerabeelden die werden getoond in Opsporing Verzocht. Hij was eerder al aangehouden omdat hij in een gestolen auto reed. Bij die aanhouding zijn ook tassen en bandanaâ€™s gevonden, maar een link met de overvallen werd toen nog niet gelegd. Uit onderzoek blijkt dat de tassen die in de auto werden gevonden identiek zijn aan de tassen die bij de overvallen zijn gebruikt.</p>
      <p>Een tweede verdachte is vrijgesproken. Er zijn volgens de rechtbank sterke aanwijzingen dat hij erbij betrokken was, maar er is onvoldoende bewijs.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>