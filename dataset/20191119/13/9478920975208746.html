<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/syriza-i-kyvernisi-anavionei-praktikes-poy-parapempoyn-se-skoteines-epoches/"/>
    <meta property="og:site_name" content="ert.gr"/>
    <meta property="article:published_time" content="2019-11-19T13:47:46+00:00"/>
    <meta property="og:title" content="ΣΥΡΙΖΑ: «Η κυβέρνηση αναβιώνει πρακτικές που παραπέμπουν σε σκοτεινές εποχές»"/>
    <meta property="og:description" content="Σε σημερινό δημοσίευμα της Εφημερίδας των Συντακτών για τις «παράνομες παρακολουθήσεις πολιτών, μέσω συσκευών γεωεντοπισμού», όπως υποστηρίζει η εφημερίδα, αναφέρεται ανακοίνωση του ΣΥΡΙΖΑ, καλώντας τον αρμόδιο υπουργό να «δώσει εξηγήσεις»."/>
  </head>
  <body>
    <article>
      <h1>ΣΥΡΙΖΑ: «Η κυβέρνηση αναβιώνει πρακτικές που παραπέμπουν σε σκοτεινές εποχές»</h1>
      <address><time datetime="2019-11-19T13:47:46+00:00">19 Nov 2019, 13:47</time> by <a rel="author">Κων/να Βαλαούρα</a></address>
      <p>Σε σημερινό δημοσίευμα της <b>Εφημερίδας των Συντακτών</b> για τις «<b>παράνομες παρακολουθήσεις πολιτών, μέσω συσκευών γεωεντοπισμού</b>», όπως υποστηρίζει η εφημερίδα, αναφέρεται ανακοίνωση του <b>ΣΥΡΙΖΑ</b>, καλώντας τον αρμόδιο υπουργό να «δώσει εξηγήσεις».</p>
      <p>«Η σημερινή αποκάλυψη της «Εφημερίδας των Συντακτών» για τις παράνομες παρακολουθήσεις πολιτών, μέσω συσκευών γεωεντοπισμού, συνιστά το αποκορύφωμα μιας σειράς πρακτικών ακραίας καταστολής της κυβέρνησης της Νέας Δημοκρατίας», αναφέρει ο ΣΥΡΙΖΑ, προσθέτοντας πως «η ελληνική κοινωνία παρακολουθεί ανήσυχη τον αυταρχικό κατήφορο της κυβέρνησης: την απρόκλητη άσκηση βίας ακόμα και κατά γονιών ανήλικων συλληφθέντων χθες στην Ευελπίδων, την επίθεση σε φοιτητές και φοιτήτριες στην ΑΣΟΕΕ, τις βίαιες συλλήψεις και τον ξυλοδαρμό περαστικών και πολιτών χωρίς καμία αιτία».</p>
      <p>«Η κυβέρνηση της Ν.Δ. αναβιώνει πρακτικές που παραπέμπουν σε σκοτεινές εποχές. Ως εδώ», συνεχίζει η σχετική ανακοίνωση και καλεί την πολιτική ηγεσία του υπουργείου Προστασίας του Πολίτη «να δώσει εξηγήσεις» για το κατά πόσο είναι σε γνώση της η «παράνομη πρακτική της παρακολούθησης πολιτών μέσω συσκευών γεωεντοπισμού», επίσης εάν «καλύπτει, πολιτικά και υπηρεσιακά, την πρακτική των ΜΑΤ να επιτίθενται βίαια, και δίχως να έχει προηγηθεί πρόκληση, σε πολίτες» και αν «προτίθεται να κάνει κάτι για τις καταγγελίες, που όλο πυκνώνουν, για πρακτικές της αστυνομίας που παραβιάζουν τα ατομικά και κοινωνικά δικαιώματα».</p>
      <p>«Δεν πρόκειται να επιτρέψουμε στον κύριο Μητσοτάκη και την κυβέρνησή του να καταλύσει κάθε έννοια κράτους δικαίου», καταλήγει η ανακοίνωση του ΣΥΡΙΖΑ.</p>
      <p>Πηγή ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/a-charitsis-i-parataxi-toy-k-mitsotaki-odigise-ti-chora-sti-chreokopia/"/>
        <a href="https://www.ert.gr/perifereiakoi-stathmoi/komotini/komotini-koini-ekdilosi-stis-vryxelles-me-thema-tin-exoryxi-chrysoy/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/p-polakis-epikairi-erotisi-sti-voyli-gia-toys-pligentes-apo-tin-kakokairia-paragogoys/"/>
        <a href="https://www.ert.gr/eidiseis/ellada/politiki/antiparathesi-gia-tin-paroysia-toy-a-tsipra-stin-poreia-toy-polytechneioy-video/"/>
        <a href="https://www.ert.gr/perifereiakoi-stathmoi/komotini/komotini-anakoinosi-syriza-gia-to-dimosieyma-ton-financial-times/"/>
        <a href="https://www.ert.gr/perifereiakoi-stathmoi/komotini/to-minyma-toy-syriza-gia-tin-46i-epeteio-tis-exegersis-toy-polytechneioy/"/>
      </related>
    </article>
  </body>
</html>