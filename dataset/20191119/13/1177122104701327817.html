<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/veaceslav-soltan-ar-fi-favoritul-lui-igor-dodon-pentru-funcia-de-procuror-general-al-r--moldova-148674.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T13:30:00+00:00"/>
    <meta property="og:title" content="Veaceslav Soltan ar fi favoritul lui Igor Dodon pentru funcția de Procuror General al R. Moldova"/>
    <meta property="og:description" content="Fostul vicepreședinte al Parlamentului, Alexandr Stoianoglo, nu ar fi candidatul agreat de președintele Igor Dodon pentru funcția de procuror general, chiar dacă în spațiul public s-a..."/>
  </head>
  <body>
    <article>
      <h1>Veaceslav Soltan ar fi favoritul lui Igor Dodon pentru funcția de Procuror General al R. Moldova</h1>
      <address>
        <time datetime="2019-11-19T13:30:00+00:00">19 Nov 2019, 13:30</time>
      </address>
      <p>Fostul vicepreședinte al Parlamentului, Alexandr Stoianoglo, nu ar fi candidatul agreat de președintele Igor Dodon pentru funcția de procuror general, chiar dacă în spațiul public s-a vehiculat această versiune, declară liderul „Partidului Nostru”, Renato Usatîi. Nemulțumirile PSRM și ale lui Igor Dodon la adresa Maiei Sandu și Ministerului Justiției au apărut atunci când au fost anulate rezultatele concursului și exista riscul ca „alesul” să fie exclus din lista celor patru finaliști.</p>
      <p>Potrivit lui Usatîi, candidatul lui Igor Dodon ar fi, de fapt, șeful Secției tehnologii informaționale și combaterea crimelor cibernetice din cadrul Direcției urmărire penală și criminalistică a Procuraturii Generale, Veaceslav Soltan, iar șeful statului ar fi lansat intenționat zvonul că Stoianoglo ar fi favoritul său.</p>
      <p>Mai mult, Renato Usatîi a menționat că Soltan ar fi avut o prestație slabă la proba interviu, dar cu toate acestea a fost propulsat printre cei patru finaliști.</p>
      <p>„Când Soltan (n.r. Veaceslav Soltan, unul dintre candidații selectați de comisia de preselecție) a încurcat chiar și termenologia... asemenea greșeli nu-și poate permite și un procuror de rând dintr-o procuratură de raion. (...) Soltan cândva a fost luat la lucru de o persoană cu numele Balaban. Soltan a fost toată viața omul lui Balaban (fostul procuror general Valeriu Balaban - n.r.). Balaban este socrul lui Lebedinschi (Maxim n.r.) din Partidul Socialiștilor”, a declarat liderul „Partidului Nostru”, în cadrul unei emisiuni de la TV 8.</p>
      <p>Sursa citată a mai adăugat că președintele Dodon le-ar fi promis democraților, care au votat pentru demiterea Guvernului Maia Sandu, că anume fostul lor coleg, Alexandr Stoianoglo, va fi procuror general. Totuși, spune Usatîi, șefului statului îi plac „cei ascultători”: „Iată Soltan este cel mai ascultător dintre toți patru candidați. Acesta este singurul care ar putea fi absolut ascultător”.</p>
      <p>De asemenea, Usatîi îi avertizează pe reprezentanții PD că Igor Dodon le-ar fi întins o cursă. Cu ajutorul procurorului general Dodon, va trebui să livreze rezultate, iar primii care vor avea de suferit vor fi democrații. „El îi va închide pe cei din PD care nu-i sunt sub control. Dacă el îl va numi pe Soltan procuror general, va avea loc sciziunea și PD se va împărți în două”, a conchis politicianul.</p>
    </article>
  </body>
</html>