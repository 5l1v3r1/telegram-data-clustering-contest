<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/turk-zirhlisi-yoruk-japon-fuarinda-goz-kamastirdi-bilim-ve-teknoloji-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-19T13:35:00+00:00"/>
    <meta property="og:title" content="Türk zırhlısı Yörük, Japon fuarında göz kamaştırdı"/>
    <meta property="og:description" content="Türk zırhlısı Yörük, Japon fuarında göz kamaştırdı | aydinlik.com.tr"/>
  </head>
  <body>
    <article>
      <h1>Türk zırhlısı Yörük, Japon fuarında göz kamaştırdı</h1>
      <address>
        <time datetime="2019-11-19T13:35:00+00:00">19 Nov 2019, 13:35</time>
      </address>
      <p>
        <b>Türk savunma sanayisinin son dönemde geliştirdiği zırhlı kara araçlarından Yörük 4x4, Japonya'daki ilk büyük ölçekli entegre savunma etkinliği DSEI Japan Fuarı'nda boy gösterdi.</b>
      </p>
      <p>Makuhari Messe'de düzenlenen DSEI Japan Fuarı, 3 gün boyunca 50'den fazla ülkeden üst düzey konuğa ve dünyanın dört bir yayından 250'den fazla katılımcıya ev sahipliği yapacak. Fuar için savunma sanayisinin önde gelen global oyuncuları Japonya'nın yolunu tuttu.</p>
      <p>Fuarda, Japon endüstrisinin küresel pazarla etkileşimde bulunması ve küresel savunma endüstrisine Japonya'da yeni iş fırsatları sunulması amaçlanıyor. Japonya aynı zamanda Asya-Pasifik pazarına giriş kapısı olma açısından da önem taşıyor.</p>
      <p>Japonya'nın savunma bütçesi rekor bir artışla 46 milyar dolara ulaştı ve savunma yeteneklerinin ciddi biçimde artırılması hedefleniyor. Fuar, Asya-Pasifik bölgesinde pazar için arayışta bulunan üreticilere geniş bir buluşma imkanı sunuyor.</p>
      <p>Türkiye'nin zırhlı kara aracı üreticilerinden Nurol Makina da binlerce kilometre uzaklıktaki fuara Yörük 4x4 hafif zırhlı araçla katıldı. Japonya'da sergilenen ilk Türk zırhlısı olan Yörük 4x4, ülkeye 3 haftalık bir deniz yolculuğuyla ulaştı. Araç, fuarda, üzerindeki ASELSAN'ın Uzaktan Komutalı Silah Sistemi ürün ailesinin yeni üyesi Sarp-Zafer ile birlikte sergilendi. Nurol Makina, fuarda zırhlı araç sergileyen sınırlı sayıdaki üreticiler arasında yer aldı.</p>
      <p>
        <b>İHRACAT BAŞARISI</b>
      </p>
      <figure>
        <img src="https://www.aydinlik.com.tr/_usr/files/img/2019111913353693_ce8dd00f1a1991b74590f95adb1f43df1.jpg"/>
      </figure>
      <p>Nurol Makina, Ejder Yalçın ve Yörük gibi zırhlı araçları bir dizi ülkeye ihraç etme başarısı yakaladı. Bu kapsamda Katar tarafından tercih edilen Yörük 4x4 ve Sarp-Zafer, böylece ilk ihracat başarısına birlikte imza atmıştı.</p>
      <p>Şirket, Japonya ile eş zamanlı olarak Asya-Pasifik bölgesinin önde gelen savunma sanayisi etkinliklerinden Bangkok'taki Tayland Savunma ve Güvenlik Fuarı'na katılıyor.</p>
      <p>
        <b>YÖRÜK İHTİYACA GÖRE ŞEKİLLENİYOR</b>
      </p>
      <figure>
        <img src="https://www.aydinlik.com.tr/_usr/files/img/2019111913355193_ce8dd00f1a1991b74590f95adb1f43df1.jpg"/>
      </figure>
      <p>Yörük, özellikle eklemeli zırh ve mobilite kabiliyetleriyle rakiplerinin önüne geçiyor. Herhangi bir zırh plakası eklenmemiş haliyle Seviye-1 balistik korumaya sahip Yörük'ün koruma seviyesi, farklı zırh plakalarının eklenmesiyle Seviye 4'e kadar çıkarılabiliyor.</p>
      <p>İhtiyaca göre farklı silah sistemleri entegre edilebilen Yörük, düşük silüeti, kısa dönüş yarıçapı ve yüksek süratiyle keşif-gözetleme görevlerinde ve meskun mahal operasyonlarında da fark yaratıyor. Ağırlık merkezi alçakta olan ve kullanıcıya üstün bir yol tutuş sunan aracın 140 kilometre/saat olan azami hızı, kendi sınıfında en üst segmentte yer alıyor.</p>
      <figure>
        <img src="https://www.aydinlik.com.tr/_usr/files/img/2019111913361093_ce8dd00f1a1991b74590f95adb1f43df1.jpg"/>
      </figure>
      <related>
        <h4>Benzer Haberler</h4>
        <a href="https://www.aydinlik.com.tr/turk-zirhlisi-yoruk-ten-guc-gosterisi-turkiye-temmuz-2018"/>
        <a href="https://www.aydinlik.com.tr/yasam/2017-temmuz/antalyali-yorukler-senlikte-bulustu"/>
        <a href="https://www.aydinlik.com.tr/yoruk-efeler-mugla-yi-senlendirdi-kultur-sanat-agustos-2019"/>
        <a href="https://www.aydinlik.com.tr/yoruk-toyu-manifestosu-mehmetcigin-yanindayiz-turkiye-ekim-2019-4"/>
      </related>
    </article>
  </body>
</html>