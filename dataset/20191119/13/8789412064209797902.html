<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/majitel-tiktoku-rozjizdi-levnejsi-konkurenci-pro-spotify-a-apple-music/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-19T13:00:58+00:00"/>
    <meta property="og:title" content="Majitel TikToku chystá konkurenci pro Spotify a Apple Music. Lákadlem má být nízká cena"/>
    <meta property="og:description" content="Jméno Alex Zhu se v jistých kruzích skloňuje v poslední době ve všech pádech. Tento muž stál v roce 2014 u zrodu hudební sociální sítě Musical.ly. Pokud patříte mezi šťastlivce, které tento fenomén zcela minul, vězte, že se – zjednodušeně řečeno – jedná o platformu, na kterou uživatelé mohou nahrávat krátká videa. Zpočátku jste zde mohli nalézt především pokusy o otevírání úst za zvuků populárních skladeb, postupem času kreativita uživatelů narůstala a na síti, která mezitím změnila název na TikTok, můžeme nyní najít poměrně širokou škálu krátkých videí, na kterých převážně mladší uživatelé zpívají, tančí, předvádějí scénky a s větším či menším úspěchem se snaží být zábavní."/>
  </head>
  <body>
    <article>
      <h1>Majitel TikToku chystá konkurenci pro Spotify a Apple Music. Lákadlem má být nízká cena</h1>
      <address><time datetime="2019-11-19T13:00:58+00:00">19 Nov 2019, 13:00</time> by <a rel="author">Amaya Tomanová</a></address>
      <p>Jméno Alex Zhu se v jistých kruzích skloňuje v poslední době ve všech pádech. Tento muž stál v roce 2014 u zrodu hudební sociální sítě Musical.ly. Pokud patříte mezi šťastlivce, které tento fenomén zcela minul, vězte, že se – zjednodušeně řečeno – jedná o platformu, na kterou uživatelé mohou nahrávat krátká videa. Zpočátku jste zde mohli nalézt především pokusy o otevírání úst za zvuků populárních skladeb, postupem času kreativita uživatelů narůstala a na síti, která mezitím změnila název na TikTok, můžeme nyní najít poměrně širokou škálu krátkých videí, na kterých převážně mladší uživatelé zpívají, tančí, předvádějí scénky a s větším či menším úspěchem se snaží být zábavní.</p>
      <p>Nápad na vytvoření TikToku se podle Zhua zrodil víceméně náhodou. Alex si při jedné ze svých cest vlakem ze San Francisca do kalifornského Mountain View začal všímat náctiletých spolucestujících. Většina z nich si cestu zpestřovala poslechem hudby ze svých sluchátek, ale také pořizováním selfies a vzájemným půjčováním svých mobilních telefonů. Zhua v té chvíli napadlo, že by bylo skvělé spojit všechny tyto prvky do jedné jediné „multifunkční“ aplikace. Netrvalo dlouho a zrodila se platforma Musical.ly.</p>
      <figure>
        <img src="https://jablickar.cz/wp-content/uploads/2019/11/TikTok-Logo-GUlfNews.jpeg"/>
      </figure>
      <p>U současné podoby aplikace ale společnost ByteDance, která TikTok zaštiťuje, očividně zůstat nehodlá. Podle zprávy deníku The Financial Times firma aktuálně vyjednává se společnostmi Universal Music, Sony a Warner Music o možném vzniku streamovací služby na bázi pravidelného měsíčního předplatného. Služba by dokonce mohla spatřit světlo světa ještě letos v prosinci, přičemž zpočátku by měla být dostupná v Indonésii, Brazílii a Indii, a posléze by se měla rozšířit i do Spojených států, které budou pro firmu nejdůležitějším trhem. Cena předplatného zatím jistá není, spekuluje se ale o tom, že by služba měla vyjít levněji než konkurenční Apple Music a Spotify, a její součástí má být i knihovna videoklipů.</p>
      <p>Tyto novinky ale nevyvolávají bezmezné nadšení. Ve Spojených státech se společnost ByteDance dostává kvůli vazbám na Čínu do hledáčku federálních úředníků. Demokratický senátor Chuck Shumer ve svém dopise například nedávno varoval před tím, že by TikTok mohl znamenat potenciální ohrožení pro národní bezpečnost. Uživatelská data ukládá firma na servery ve Virginii, záložní sever se ale nachází v Singapuru. Zhu nicméně odmítá, že by provoz své služby přizpůsoboval čínské vládě, a v jednom z rozhovorů bez zaváhání uvedl, že pokud by byl čínským prezidentem požádán o odstranění nějakého videa, odmítl by ho.</p>
      <related>
        <a href="https://jablickar.cz/apple-music-replay-playlist-nejprehravanejsich-skladeb-behem-roku/"/>
      </related>
      <p>Zdroj: <a href="https://bgr.com/2019/11/18/tiktok-music-streaming-service-bytedance/">BGR</a></p>
    </article>
  </body>
</html>