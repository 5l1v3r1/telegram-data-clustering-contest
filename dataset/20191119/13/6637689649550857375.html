<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-shtrafuyut-za-reklamu-pyva"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-19T13:01:00+00:00"/>
    <meta property="og:title" content="На Сумщині штрафують за рекламу пива"/>
    <meta property="og:description" content="Спеціалістами відділу контролю за рекламою управління захисту прав споживачів Головного управління Держпродспоживслужби в Сумській області у жовтні поточного року був проведений контроль дотримання законодавства про рекламу у м. Охтирка, в ході якого було досліджено більш ніж 30 об’єктів зовнішньої реклами, що розміщені на центральних вулицях міста."/>
  </head>
  <body>
    <article>
      <h1>На Сумщині штрафують за рекламу пива</h1>
      <address>
        <time datetime="2019-11-19T13:01:00+00:00">19 Nov 2019, 13:01</time>
      </address>
      <p>Спеціалістами відділу контролю за рекламою управління захисту прав споживачів Головного управління Держпродспоживслужби в Сумській області у жовтні поточного року був проведений контроль дотримання законодавства про рекламу у м. Охтирка, в ході якого було досліджено більш ніж 30 об’єктів зовнішньої реклами, що розміщені на центральних вулицях міста.</p>
      <p>За результатами вказаного контролю було встановлено 10 випадків розміщення на фасадах магазинів, вітринах або вікнах стаціонарних об’єктів торгівлі та малих архітектурних форм, шатрах, торговельних парасольках на літніх майданчиках зображення пляшок та келихів пива різних торговельних марок.</p>
      <p>Відповідно зі змінами, внесеними Законом України від 28.12.2014 р. № 71-VIII до Закону України «Про державне регулювання виробництва та обігу спирту етилового, коньячного і плодового, алкогольних напоїв та тютюнових виробів» від 19.12.95 р. № 481/95-ВР, з 1 липня 2015 року пиво вважається алкогольним напоєм, тому згідно до статті 22 Закону України «Про рекламу», реклама пива, знаків для товарів і послуг, інших об’єктів права інтелектуальної власності, під якими випускається пиво, забороняється засобами зовнішньої реклами.</p>
      <p>Враховуючи соціальну значимість порушеного питання та заборону реклами алкогольних напоїв засобами зовнішньої реклами, управлінням на адресу підприємців були скеровані вимоги про необхідність проведення демонтажу встановлених засобів зовнішньої реклами та застосовані штрафні санкції до порушників рекламного законодавства.</p>
      <p>З метою координації зусиль щодо заборони незаконно розміщеної реклами, управлінням захисту прав споживачів Головного управління Держпродспоживслужби в Сумській області на адресу міських голів направлені відповідні вимоги щодо необхідності посилення роботи управлінь архітектури та містобудування в цьому питанні, пише сайт відомства.</p>
    </article>
  </body>
</html>