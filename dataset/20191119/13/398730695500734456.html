<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/lang-resa-for-plattformsdorrar-i-stockholms-t-bana/"/>
    <meta property="og:site_name" content="DN.SE"/>
    <meta property="article:published_time" content="2019-11-19T13:32:18+00:00"/>
    <meta property="og:title" content="Lång resa för plattformsdörrar i Stockholms t-bana"/>
    <meta property="og:description" content="Plattformsdörrar i tunnelbanan är vanligt förekommande i flera storstäder runt om i världen. Men i Stockholm går det trögt på området."/>
  </head>
  <body>
    <article>
      <h1>Lång resa för plattformsdörrar i Stockholms t-bana</h1>
      <address><time datetime="2019-11-19T13:32:18+00:00">19 Nov 2019, 13:32</time> by <a rel="author" href="https://www.dn.se/av/mia-tottmar/" target="_blank">Mia Tottmar</a></address>
      <p>
        <b>Plattformsdörrar i tunnelbanan är vanligt förekommande i flera storstäder runt om i världen. Men i Stockholm går det trögt på området. I minst åtta år har politikerna i Region Stockholm diskuterat frågan. 2021 ska det bli av – på försök – på en enda station, Bagarmossen.</b>
      </p>
      <p>Syftet med plattformsdörrar är att minska risken att ramla ner, eller att någon tar sig ner, på spåren i Stockholms tunnelbana. Enligt tidigare uppgifter till DN dör drygt tio personer varje år efter händelser i tunnelbanan. Med plattformsbarriärer förväntas antalet skadade och döda i spårsystemet minska. </p>
      <p>Suicidala personer, de som har begränsad fysisk och psykisk förmåga samt äldre och barn förväntas, enligt trafikkontoret, få en säkrare resandemiljö. Olika yrkeskategorier, bland annat förare och stationspersonal, väntas få en bättre arbetsmiljö.</p>
      <figure>
        <img src="https://cached-images.bonnier.news/cms30/UploadedImages/2019/11/19/387cab30-6c86-49c2-8f6a-87c2531ceb28/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Plattformsdörrar i Hong Kongs tunnelbana.<cite>Foto: Anders Frelin</cite></figcaption>
      </figure>
      <p>I januari 2012 skrev den styrande alliansen i dåvarande Stockholms läns landsting i en debattartikel i DN: ”För att öka säkerheten ytterligare för oss resenärer kommer vi att se över möjligheten att införa plattformsdörrar”.</p>
      <p>
        <b>Det är åtta år sedan. Varför har det tagit så lång tid?</b>
      </p>
      <p>– Det här är en viktig fråga för Miljöpartiet. Det handlar om tillgänglighet och trygghet för resenärer och personal. Miljöpartiet har bara vart med och styrt i ett år. Det här visar att vi gör skillnad. 2021 får Bagarmossen en plattformsbarriär, säger kollektivtrafikregionrådet Tomas Eriksson (MP). </p>
      <p><b>Testet i Bagarmossen</b> väntas kosta 101 miljoner kronor och att just stationen i södra Stockholm blir försöksprojekt beror på att det jämförelsevis inte väntas påverka trafiken så mycket.</p>
      <figure>
        <img src="https://cached-images.bonnier.news/cms30/UploadedImages/2019/11/19/eafa4efc-9709-4038-bb2f-eb6c39efc05a/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Tomas Eriksson (MP), kollektivregionråd.<cite>Foto: Magnus Hallgren</cite></figcaption>
      </figure>
      <p>Plattformsbarriären kommer att ha genomskinliga halvhöga väggpartier och öppnas på liknande sätt som plattformsbarriärerna på pendeltågsstationen Stockholm City. Planerad driftstart är i början av 2021.</p>
      <p>
        <b>Plattformsdörrar har funnits i tunnelbanor runt om i världen i många år. Varför är det så svårt att få till det i Stockholm?</b>
      </p>
      <p>– Vi har plattformsväggar på Citybanan. Det är enklare att få till när vi bygger nya stationer. Sedan ser tunnelbanesystem olika ut och förutsättningarna kan skilja sig mellan stationer. Vårt klimat ställer till exempel tuffa krav om vi ska ha plattformsbarriärer utomhus. Det är utmanande att installera plattformsbarriärer på befintliga stationer och på ett sätt som påverkar resenärerna så lite som möjligt, säger Tomas Eriksson.</p>
      <p><a href="https://www.dn.se/sthlm/riskerna-okar-med-hogre-tryck-pa-slussen/">Läs mer: Riskerna ökar med högre tryck på Slussen</a> </p>
      <p>
        <a href="https://www.dn.se/sthlm/man-foll-ner-pa-sparet-sl-vill-hoja-sakerheten/">Läs mer: Man föll ner på spåret – SL vill höja säkerheten</a>
      </p>
    </article>
  </body>
</html>