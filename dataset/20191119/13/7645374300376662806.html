<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/19/news/marco_carta_giudice_insufficiente_prova_del_furto-241416301/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T13:08:00+00:00"/>
    <meta property="og:title" content="Marco Carta assolto, il giudice: &quot;Insufficiente la prova del furto, la sua amica voleva fargli un regalo&quot;"/>
    <meta property="og:description" content="Le motivazioni dell'assoluzione del cantante, accusato del furto di alcune magliette alla Rinascente di Milano"/>
  </head>
  <body>
    <article>
      <h1>Marco Carta assolto, il giudice: "Insufficiente la prova del furto, la sua amica voleva fargli un regalo"</h1>
      <h2>Le motivazioni dell'assoluzione del cantante, accusato del furto di alcune magliette alla Rinascente di Milano</h2>
      <address>
        <time datetime="2019-11-19T13:08:00+00:00">19 Nov 2019, 13:08</time>
      </address>
      <p>E' "insufficiente e contraddittoria" la prova che Marco Carta abbia concorso nel <a href="https://milano.repubblica.it/cronaca/2019/06/01/news/marco_carta_cantante_furto_rinascente_milano_magliette_amici_sanremo-227720847/">furto di 6 magliette, lo scorso 31 maggio alla Rinascente</a>, di Milano. Lo scrive il giudice Stefano Caramellino nelle motivazioni della sentenza con cui lo scorso 31 ottobre nel processo abbreviato <a href="https://milano.repubblica.it/cronaca/2019/10/31/news/furto_alla_rinascente_di_milano_il_pm_chiede_otto_mesi_per_marco_carta-239950709/">ha assolto "per non avere commesso il fatto" il cantante</a> dall'accusa di avere rubato le magliette.</p>
      <h3>Marco Carta assolto per il furto alla Rinascente, l'avvocato lo chiama: "Mi ha ringraziato, stava piangendo"</h3>
      <figure>
        <video src="https://media.gedidigital.it/repubblicatv/file/2019/10/31/670335/670335-video-rrtv-650-311019marco_carta_assolto_dopo_f.mp4"/>
      </figure>
      <p>Secondo il giudice "l'ipotesi ricostruttiva alternativa" della difesa invece "è confortata da 'elementi di conferma'". "Il movente dichiarato da Fabiana Muscas, consistente nel volere fare un regalo di compleanno a sorpresa a Marco Carta, corrisponde a una eventualità non certo remota né congetturale, bensì oggettivamente riscontrata nel caso concreto poiché coerente con l'effettiva data di compleanno di Marco Carta, dieci giorni prima del fatto".<br/><br/>Il vigilante che per primo li aveva fermati lo scorso 31 marzo aveva sostenuto che sia Carta che Muscas avevano ammesso il furto. Ma le sue dichiarazioni sono state però considerate "gravemente inattendibili" dal giudice di Milano Stefano Caramellino. Nel verbale di sommarie informazioni riportato nelle motivazioni del giudice e firmato dal vigilante, si legge: "La coppia uscita su pubblica via veniva invitata a rientrare all'interno del negozio. Il duo acconsentiva e una volta rientrato ammetteva il furto facendo vedere il contenuto della borsa, dalla quale si scorgevano le maglie ancora trafugate". Il giudice ha definito le affermazioni del testimone "gravemente inattendibili, perché descrivono fatti materiali incompatibili con quanto obiettivamente emerso dalle registrazioni video". Inoltre, secondo Caramellino, sarebbero caratterizzate da "genericità e obiettiva inesattezza".<br/><br/>Il giudice sostiene che "è in sostanza ragionevole ammettere che gli autori del verbale di sommarie informazioni formato nell'immediatezza del fatto abbiano costantemente avuto, nel corso dell'intera redazione del verbale, un imperfetto controllo".<br/>Una spiegazione che, si legge nel documento di 34 pagine, è "razionale" e "corrisponde a una eventualità  non certo remota né congetturale, bensì oggettivamente riscontrata sul piano logico (...) perché coerente con la relativa rapidità con cui tale verbale è stato formato" - ovvero dalle 21,15 alle 23,00 - e "al termine di una giornata di lavoro piuttosto pesante, per l'eccezionale afflusso di consumatori in occasione del venerdì nero".</p>
    </article>
  </body>
</html>