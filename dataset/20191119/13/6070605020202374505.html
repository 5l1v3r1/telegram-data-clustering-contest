<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-pressiona-comissaria-Via-Laietana_0_2346965405.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T13:14:21+00:00"/>
    <meta property="og:title" content="Barcelona pressiona el govern espanyol per tancar la comissaria de Via Laietana"/>
    <meta property="og:description" content="L'Ajuntament aprova una proposició d'ERC per convertir l'espai en un centre de memòria"/>
  </head>
  <body>
    <article>
      <h1>Barcelona pressiona el govern espanyol per tancar la comissaria de Via Laietana</h1>
      <h2>L'Ajuntament aprova una proposició d'ERC per convertir l'espai en un centre de memòria</h2>
      <address>
        <time datetime="2019-11-19T13:14:21+00:00">19 Nov 2019, 13:14</time>
      </address>
      <p>L'Ajuntament de Barcelona insisteix en la necessitat de tancar la comissaria de la Policia Nacional a la Via Laietana i reconvertir l'espai en un centre de memòria sobre la repressió franquista. La Prefectura, que aquests dies ha tornat a ser l'escenari de les protestes després de la sentència del Procés, ja s'hauria d'haver traslladat, segons la proposició no de llei que va aprovar el Congrés el juny del 2017. I, per això, ara el consistori ha tornat aprovar una proposició –presentada per ERC–  exigint al govern espanyol que apliqui de manera immediata el que va aprovar. El text ha sumat els suports de Junts per Catalunya i del govern municipal de comuns i socialistes. El PSC, això sí, ha forçat una transacció per incloure en el redactat final que s'ha de garantir el trasllat dels agents de la Via Laietana per assegurar que poden continuar prestant els seus serveis. La proposició aprovada també demana iniciar els tràmits per declarar l'edifici Bé Cultural d'Interès Local (BCIL) i negociar que l'espai passi a ser propietat de l'Ajuntament o del Govern.</p>
      <p>La republicana Gemma Sendra, que és qui ha defensat la mesura, ha recordat que molts barcelonins van patir violència i tortures en aquest edifici i ha considerat urgent reconvertir-lo, com ja es fa amb altres espais vinculats a la repressió franquista, com l'antiga presó Model. En nom del govern, el regidor de Ciutat Vella, Jordi Rabassa,<a href="https://www.ara.cat/societat/Ajuntament-policia-comissaria-Via-Laietana_0_2333766788.html"> que en el moment dels disturbis ja va remarcar que la Via Laietana no és el "lloc idoni" per a la Prefectura,</a> ha considerat necessari que l'edifici passi a recordar la "repressió de la dictadura més sanguinària i llarga de l'època contemporània". Rabassa, com també ha fet ERC, ha agraït la feina de les entitats que fa anys que treballen per aconseguir aquest trasllat. Junts per Catalunya també ha votat a favor de la proposta, mentre que el PP, Cs i Barcelona pel Canvi han votat en contra. Els tres grups han coincidit a considerar que el es busca no és retirar un símbol del franquisme, sinó un element que recorda Espanya. </p>
      <p>
        <a href="https://www.ara.cat/societat/Ajuntament-policia-comissaria-Via-Laietana_0_2333766788.html">L'Ajuntament demana a la policia que tregui la comissaria de Via Laietana</a>
      </p>
      <p>Óscar Ramírez, del PP, ho ha titllat de "proposició trampa", que s'agafa a la memòria històrica per retirar una bandera espanyola i la Policia Nacional. Des de Cs, Marilén Barceló ha remarcat la necessitat de donar suport a la feina d'aquest cos policial, i Eva Parera, de Barcelona pel Canvi, també ha defensat que el context actual –de "guerra al carrer", ha dit– no és el millor per a "mudances".</p>
      <figure>
        <img src="https://www.ara.cat/2019/03/26/societat/Installacio-memoria-repressio-Via-Laietana_2204189774_61486676_117x66.jpg"/>
      </figure>
      <p>
        <a href="https://www.ara.cat/societat/Installen-Prefectura-Policia-Via-Laietana-franquisme-repressio_0_2204179716.html">Instal·len una placa en memòria de la repressió davant de la Prefectura Superior de Policia de Via Laietana</a>
      </p>
      <p>Al març, l'Ajuntament ja va aprovar una proposició en aquest mateix sentit presentada llavors per Barcelona en Comú. Ara, per tant, Barcelona insisteix en la petició al Congrés.</p>
    </article>
  </body>
</html>