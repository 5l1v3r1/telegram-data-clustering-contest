<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/controversa-in-presa-legat-de-dezbaterea-organizata-de-echipa-lui-iohannis-rolul-jurnalistilor-este-de-a-pune-intrebari-de-a-insista-sa-obtina-raspunsuri-nu-de-a-umple-lojele-1922404019002019111319174701"/>
    <meta property="og:site_name" content="News.ro"/>
    <meta property="article:published_time" content="2019-11-19T13:40:00+00:00"/>
    <meta property="og:title" content="Controversă în presă legat de dezbaterea organizată de echipa lui Iohannis: Rolul jurnaliştilor este de a pune întrebări, de a insista să obţină răspunsuri, nu de a umple lojele"/>
    <meta property="og:description" content="Dezbaterea organizată marţi seară, la Bucureşti, de echipa de campanie a lui Klaus Iohannis a ridicat semne de întrebare în media, după ce mai multe nume de jurnalişti au fost incluse pe lista celor „agreaţi” să adreseze întrebări şi pe lista celor invitaţi să să participe tacit la discuţie."/>
  </head>
  <body>
    <article>
      <h1>Controversă în presă legat de dezbaterea organizată de echipa lui Iohannis: Rolul jurnaliştilor este de a pune întrebări, de a insista să obţină răspunsuri, nu de a umple lojele</h1>
      <address><time datetime="2019-11-19T13:40:00+00:00">19 Nov 2019, 13:40</time> by <a rel="author">News.ro</a></address>
      <p>
        <b>Dezbaterea organizată marţi seară, la Bucureşti, de echipa de campanie a lui Klaus Iohannis a ridicat semne de întrebare în media, după ce mai multe nume de jurnalişti au fost incluse pe lista celor „agreaţi” să adreseze întrebări şi pe lista celor invitaţi să să participe tacit la discuţie.</b>
      </p>
      <p>La dezbaterea electorală organizată de echipa de campanie a lui Iohannis, jurnaliştii, analiştii, politologii şi comentatorii politici invitaţi vor putea adresa între două şi patru întrebări. Potrivit anunţului făcut sâmbătă, la eveniment vor participa, în sală, studenţi şi jurnalişti care nu vor putea interveni în discuţie.</p>
      <p>Ion M. Ioniţă (Adevărul), Cristian Leonte (Pro TV), Radu Tudor (Antena 3), Cristina Şincai (România TV), Moise Guran (Europa FM) şi Cristian Pârvulescu (SNSPA) se aflau, luni, pe lista jurnaliştilor invitaţi la dezbaterea organizată marţi seara în Aula Bibliotecii Centrale Universitare „Carol I”.</p>
      <p>Potrivit surselor G4Media.ro, pe lângă cei şase confirmaţi ar urma să mai fie invitaţi încă 3 sau 4 jurnalişti şi analişti politici. Pe lista echipei de campanie din care ar urma să fie selectate încă trei sau patru nume suplimentare se numără: Cosmin Prelipceanu (Digi24.ro), Cristian Tudor Popescu (Digi24), Alina Manolache (Digi24.ro), Denise Rifai (Realitatea TV), Claudiu Popa (Realitatea TV), Marilena Mititelu (Realitatea TV) Tudor Muşat (Europa FM), Cristian Pantazi (G4Media.ro), Dan Tăpălagă (G4Media.ro), Clarice Dinu (HotNnews.ro), Liviu Avram (Adevărul.ro), Dumitru Borţun (SNSPA), Adriana Nedelea (Libertatea.ro), Magda Grădinaru (Ziare.com), Ioana Ene Dogioiu (Ziare.com), Silviu Mănăstire (B1TV).</p>
      <p>Partidul Naţional Liberal a anunţat marţi că la dezbaterea preşedintelui României, Klaus Iohannis, vor participa Ramona Avramescu, Clarice Dinu, Moise Guran, Ion M. Ioniţă, Cristian Leonte, Silviu Mănăstire, Cristian Pîrvulescu, Cristina Şincai şi Radu Tudor.</p>
      <p>Cristian Tudor Popescu - primul sunat şi invitat în calitate de formator de opinie şi de reprezentant al Digi24, după cum i-au spus reprezentanţii Administraţiei Prezidenţiale - a explicat, într-o intervenţie telefonică la Digi24, că a refuzat invitaţia pentru că nu vrea să se numere printre jurnaliştii preferaţi de Klaus Iohannis sau de alţi politicieni.</p>
      <p>„Am spus doamnei în cauză că eu nu sunt angajat al Digi24, prin urmare nu pot de capul meu să reprezint postul. (...) Asta arăta ca o recepţie exclusivistă a preşedintelui Iohannis. Şi am spus: nu se poate aşa ceva, domnul preşedinte nu are dreptul să facă el selecţia jurnaliştilor. Ce înseamnă? Sunt jurnaliştii care îi plac domnului preşedinte, puţini, care îi plac şi care sunt invitaţi acolo. Eu nu vreau să mă număr printre jurnaliştii preferaţi de domnul Iohannis, cum nu vreau să mă număr printre jurnaliştii preferaţi de niciun alt politician. Prefer să fiu detestat de toţi. (...) Dacă sunt invitaţii în alb trimise redacţiilor, aşa-i normal, să decidă ele pe cine trimit, nu domnul Iohannis, atunci eu pot să revin asupra hotărârii mele şi să particip. De atunci nu am mai primit niciun telefon”, a declarat Popescu.</p>
      <p>Dan Tapalagă a anunţat pe Facebook: „G4Media.ro a primit, luni, invitaţia de a trimite un jurnalist - spectator, fără posibilitatea de a pune întrebări, în sala în care va avea loc astăzi, începând cu ora 19.00, discuţia candidatului Klaus Iohannis cu jurnaliştii şi analiştii aleşi de domnia sa. Am comunicat decizia noastră de a nu trimite jurnalişti - spectatori. Rolul jurnaliştilor este de a pune întrebări, de a insista să obţină răspunsuri, nu de a umple lojele şi de a legitima un format de dezbatere cel puţin discutabil”.</p>
      <p>Pe de altă parte, jurnalistul Moise Guran, realizatorul emisiunii „Biziday” de la Europa FM, a anunţat că a hotărât să participe: „Am fost invitat la o dezbatere, nu la o conferinţă de presă. Am decis să merg”.</p>
      <p>Magda Grădinaru a scris, marţi, pe Facebook: „Am refuzat pentru că sunt la Bruxelles, înainte de afla orice detaliu. E corect că am fost invitată la dezbaterea cu preşedintele Klaus Iohannis. Sunt la Bruxelles, asta am şi spus în refuz, nu aş fi putut să merg, dar şi dacă aş fi fost la Bucureşti, nu m-aş fi dus dacă era doar pentru a asista din sală. Mă interesează ce se va vorbi acolo, dar nu aş fi avut ce să caut în asistenţă. Ca diferenţă, de câte ori am fost la Comisie sau la Parlamentul European, chiar dacă erau întâlniri <i>off </i>sau <i>background information</i>, am fost tratată ca jurnalist, al cărui instrument e şi întrebarea”.</p>
      <p>Dezbaterea anunţată de preşedintele Klaus Iohannis pentru ziua de marţi, la care nu va participa contracandidatul Viorica Dăncilă, va începe la ora 19.00 şi va dura între două şi trei ore.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/politic-intern/update-dezbaterea-participa-klaus-iohannis-ora-19-00-bcu-pnl-anunta-lista-jurnalistilor-invitati-ora-devreme-viorica-dancila-invita-presa-dialog-deschis-palatul-parlamentului-1924400019002019110719174290"/>
      </related>
    </article>
  </body>
</html>