<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653880/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="Херсонську нафтоперевалку Курченка продали за 200 мільйонів"/>
    <meta property="og:description" content="“СЕТАМ” Міністерства юстиції продало на майданчику онлайн-аукціонів OpenMarket Херсонський нафтоперевалочний комплекс за 200 млн грн, який раніше належав олігарху-утікачу Сергію Курченко."/>
  </head>
  <body>
    <article>
      <h1>Херсонську нафтоперевалку Курченка продали за 200 мільйонів</h1>
      <address>
        <time datetime="2019-11-19T13:53:00+00:00">19 Nov 2019, 13:53</time>
      </address>
      <p>"СЕТАМ" Міністерства юстиції продало на майданчику онлайн-аукціонів OpenMarket Херсонський нафтоперевалочний комплекс за 200 млн грн, який раніше належав олігарху-утікачу Сергію Курченко.</p>
      <p>Про це повідомляє <a href="https://ua.interfax.com.ua/">Інтерфакс-Україна</a> з посиланням на прес-службу підприємства.</p>
      <p>"Це вже другі торги по цьому лоту. На перших торгах бажаючих купити актив не знайшлося, а на других ціна виросла майже до торгів без уцінки", - заявив гендиректор сетах Віктор Вишнів.</p>
      <p>В аукціоні з продажу майнового комплексу загальною площею 5,471 тис. кв. м брали участь п'ять компаній.</p>
      <p>Інформація про учасників і переможця не розкривається. Одним з претендентів на покупку комплексу була компанія з групи "ТАС Ессет Менеджмент" Сергія Тігіпка.</p>
      <p>"Як ми і очікували, лот зацікавив великих гравців на ринку. Завдяки конкурентним торгам заробили додатково майже 39 млн грн. Сподіваюся, після продажу підприємство буде ще більш активніше працювати на паливному ринку України", - зазначив Вишнів.</p>
      <p>Перший аукціон, що відбувся в жовтні, завершився безрезультатно.</p>
      <p><b>Читайте також</b>: <a href="https://www.epravda.com.ua/publications/2019/09/9/651402/"><b>Прилаштували. Як "перевалку Курченка" віддали компанії з "манікюрного салону"</b></a></p>
      <p>
        <b>Нагадаємо:</b>
      </p>
      <p>
        <i>Суд <a href="https://www.epravda.com.ua/news/2019/09/16/651679/">дозволив</a> передати майно Херсонського нафтоперевалочного комплексу, а саме обладнання, спецтранспорт і меблі, в управління Агентству розшуку і менеджменту активами.</i>
      </p>
      <p>
        <i>Агентство з розшуку та менеджменту активів передало Херсонський нафтоперевалочний комплекс, якій раніше належав Сергію Курченку, в управління невідомій компанії "Вествайт трейд", яка має ознаки <a href="https://www.epravda.com.ua/news/2019/09/9/651412/">фіктивності</a>.</i>
      </p>
      <p>
        <i>В Агентстві з розшуку та менеджменту активів, коментуючи передачу управління Херсонським нафтоперевалочним комплексом невідомій компанії, заявили, що <a href="https://www.epravda.com.ua/news/2019/08/28/651025/">провели повноцінний і законний конкурс.</a></i>
      </p>
      <p>
        <i>Національне антикорупційне бюро <a href="https://www.epravda.com.ua/news/2019/10/29/653107/">відкрило справу</a> стсовно посадових осіб Агентства з розшуку та менеджменту активів за фактом передачі Херсонського нафтоперевалочного комплексу в управління ТОВ "Вествайт Трейд".</i>
      </p>
      <p>
        <i>15 листопада Національне агентство з розшуку та менеджменту активів <a href="https://www.epravda.com.ua/news/2019/11/15/653766/">розірвало договір з компанією "Вествайд Трейд"</a> про управління майном Херсонського нафтоперевалочного комплексу.</i>
      </p>
      <p>
        <i>Восени 2014 року Приморський суд Одеси в рамках кримінального провадження у справі Сергія Курченко передав Херсонський нафтоперевалочний комплекс в якості речового доказу в оперативне управління державному "Підприємству із забезпечення нафтопродуктами".</i>
      </p>
      <p>
        <i>Аукціон з продажу Херсонської нафтоперевалки відбудеться 18 листопада на майданчику СЕТАМ. Це буде друга спроба виконавчої служби продати об'єкт. Стартова ціна - 161,3 млн грн.</i>
      </p>
      <p>
        <i>Комплекс виставляється на торги в рамках виконавчого провадження щодо стягнення заборгованості "Реал Банку" за кредитом рефінансування, наданому Нацбанком в листопаді 2013 року. Прострочений борг за цим кредитом становить 787,4 млн грн без урахування відсотків і штрафних санкцій.</i>
      </p>
      <p><i>У компанії ТОВ "Неон Фінанс", 100% статутного капіталу якої належить "ТАС Ессет Менеджмент" Сергія Тігіпка, <a href="https://www.epravda.com.ua/news/2019/11/8/653489/">підтвердили інформацію</a> про подання заявки на участь у аукціоні з продажу Херсонського нафтоперевалочного комплексу.<br/><br/></i>Економічна правда</p>
    </article>
  </body>
</html>