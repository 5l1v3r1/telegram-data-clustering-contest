<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/oficialu-l-enrique-grizta-i-ispanijos-rinktine/73280"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-19T13:33:08+00:00"/>
    <meta property="og:title" content="Oficialu: L. Enrique grįžta į Ispanijos rinktinę"/>
    <meta property="og:description" content="Ispanijos futbolo federacijos prezidentas Luisas Rubialesas antradienį įvykusioje spaudos konferencijoje patvirtino, kad Luisas Enrique grįžta į rinktinės trenerio postą."/>
  </head>
  <body>
    <article>
      <h1>Oficialu: L. Enrique grįžta į Ispanijos rinktinę</h1>
      <address>
        <time datetime="2019-11-19T13:33:08+00:00">19 Nov 2019, 13:33</time>
      </address>
      <p>Ispanijos futbolo federacijos prezidentas Luisas Rubialesas antradienį įvykusioje spaudos konferencijoje patvirtino, kad Luisas Enrique grįžta į rinktinės trenerio postą.</p>
      <p>49-erių metų strategas iš šių pareigų pasitraukė birželio mėnesį. Tokį sprendimą jis priėmė dėl asmeninių priežasčių – sunkia liga sirgo jo mažametė dukra.</p>
      <p>Strategą šioje pozicijoje pakeitė ilgus metus jo asistentu dirbęs Robertas Moreno. Jis komandai vadovavo nuo pat kovo mėnesio, kai L. Enrique nebegalėjo būti su rinktine.</p>
      <p>R. Moreno per tą laikotarpį su rinktine laimėjo septynerias iš devynerių rungtynių bei atvedė ją į Europos čempionatą. Kaip atskleidė L. Rubialesas, R. Moreno rinktinėje neliko vadovauti dėl paprasčiausios priežasties – šio projekto lyderiu visada buvo L. Enrique, todėl galimybė, jog pastarasis grįš į šį postą, visada buvo reali.</p>
      <p>Priduriama, kad R. Moreno neliks L. Enrique trenerių štabe, nors ir su juo kartu dirbo nuo 2011 metų.</p>
      <p>Skaudžią netektį šeimoje išgyvenęs L. Enrique su rinktine vėl dirbti pradės kovo mėnesį, kai įvyks pirmoji rinktinių pertrauka po atrankos etapo.</p>
      <figure>
        <iframe data-src="https://twitter.com/elchiringuitotv/status/1196755606700347392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>