<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/porzingis-kamer-komanda-uzvar-neuztraucos-par-individualo-sniegumu/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-19T13:31:12+00:00"/>
    <meta property="og:title" content="Porziņģis: Kamēr komanda uzvar, neuztraucos par individuālo sniegumu"/>
    <meta property="og:description" content="Kamēr komanda uzvar, latviešu basketbolists Kristaps Porziņģis neuztraucas par savu sniegumu, Nacionālās basketbola asociācijas (NBA) komandas Dalasas “Mavericks” spīdeklis atzina intervijā pēc aizvadītās spēles."/>
  </head>
  <body>
    <article>
      <h1>Porziņģis: Kamēr komanda uzvar, neuztraucos par individuālo sniegumu</h1>
      <address><time datetime="2019-11-19T13:31:12+00:00">19 Nov 2019, 13:31</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Kamēr komanda uzvar, latviešu basketbolists Kristaps Porziņģis neuztraucas par savu sniegumu, Nacionālās basketbola asociācijas (NBA) komandas Dalasas “Mavericks” spīdeklis atzina intervijā pēc aizvadītās spēles.</p>
      <p>Jau ziņots, ka “Mavericks” otrdien ar rezultātu 117:110 apspēlēja Sanantonio “Spurs” komandu. Latvietis laukumā pavadīja 31 minūti un 33 sekundes, kuru laikā guva 18 punktus. Viņš realizēja četrus no deviņiem trīspunktu metieniem, divus no pieciem divpunktu metieniem un divus no četriem soda metieniem.</p>
      <p>Vēl Porziņģis atzīmējās ar desmit atlēkušajām bumbām, kas ļāva tikt pie “double-double”, vienas rezultatīvas piespēles, divām kļūdām un četrām personīgajām piezīmēm. Ar viņu laukumā “Mavs” guva par deviņiem punktiem vairāk nekā ielaida.</p>
      <p>“Cenšos būt efektīvs,” pēc spēles žurnālistiem sacīja Porziņģis. “Protams, vēlos gūt 30 punktus un dot komandai vairāk, turklāt treneri dara visu, lai mani maksimāli iesaistītu uzbrukumu veidošanā, bet kamēr mēs uzvaram, nav svarīgi, kāds ir mans individuālais sniegums. Esmu priecīgs par šo uzvaru un dodamies tālāk!”</p>
      <p>Porziņģi iepriekš kritizēja medija <a href="https://www.sportazinas.com/nba-apskatnieks-kritisks-par-porzinga-sniegumu-vins-posta-ir-ka-nudele/">“The Ringer” apskatnieki</a>, sakot, ka viņa izteikts mīnuss sniegumā ir spēle “postā”, kur viņš nespēj izmantot savas auguma priekšrocības un sodīt savus augumā mazākos pretiniekus.</p>
      <p>Kā atslēgas elementu uzvaru izcīnīšanā Porziņģis minēja spēli aizsardzībā. “Domāju, ka mēs arvien vairāk viens otram uzticamies, spēlējot aizsardzībā. Ja arī kāds nenospēlē labi aizsardzībā, mēs nebaidāmies to viens otram pateikt.”</p>
      <p>Izcilu sniegumu “Mavs” sastāvā aizvadītajā mačā demonstrēja Luka Dončičs, kurš iekrāja 42 punktus, 11 atlēkušās bumbas un 12 rezultatīvas piespēles, tiekot pie “triple-double”.</p>
      <p>“Viņš ir super-talantīgs,” komentēja Porziņģis. “Dončičam ir pārliecība, ko nevar iemācīties un kas viņam vienkārši piemīt. Tas ir fantastiski, ka viņš 20 gadu vecumā spēj paveikt šādas lietas. Protams, Luka ir jauns, bet uz laukuma viņš ir bezbailīgs.”</p>
      <p>Porziņģis arī ir priecīgs, ka klubu beidzot atradis viņa kādreizējais mentors Ņujorkas “Knicks” sastāvā Karmelo Entonijs, kurš pievienojies Portlendas “Trail Blazers”. “Nevaru sagaidīt, kad atkal viņu redzēšu laukumā. Viņš noteikti neuzskata, ka viņam viss tagad būs garantēts. Melo līdz šim ir daudz strādājis, lai būtu formā un jebkurā brīdī varētu iziet laukumā.”</p>
      <figure>
        <iframe src="https://www.youtube.com/embed/1KG40j6Tgj8" width="640" height="360" data-service="Youtube" scrolling="no"/>
      </figure>
      <p>Tikmēr “Spurs” galvenais treneris Gregs Popovičs pēc spēles īsi un kodolīgi slavēja Porziņģi. “Viņš ir lielisks atlēts un gudrs spēlētājs.”</p>
      <figure>
        <iframe src="https://www.youtube.com/embed/vKq7tUmV8QA" width="640" height="360" data-service="Youtube" scrolling="no"/>
      </figure>
      <p>Nākamo spēli “Mavericks” aizvadīs 21. novembrī plkst. 2:30 pret Rietumu konferences pastarīti Goldensteitas “Warriors”. Komandai šobrīd ir astoņas uzvaras un pieci zaudējumi, kas ļauj ieņemt piekto pozīciju Rietumu konferencē.</p>
      <p>Porziņģis šosezon vidēji guvis 18,6 punktus spēlē, kas ir otrs augstākais rādītājs komandā aiz Dončiča (29,5). Tāpat latvietim ir vidēji 8,9 atlēkušās bumbas un 2,2 bloki mačā.</p>
    </article>
  </body>
</html>