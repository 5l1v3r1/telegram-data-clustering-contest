<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125584/agoraste-ellinikes-metohes-protrepei-i-hsbc"/>
    <meta property="og:site_name" content="Insider"/>
    <meta property="article:published_time" content="2019-11-19T13:48:00+00:00"/>
    <meta property="og:title" content="«Αγοράστε ελληνικές μετοχές» προτρέπει η HSBC"/>
    <meta property="og:description" content="H HSBC αναβάθμισε σε overweight τη σύσταση για το ελληνικό χρηματιστήριο, ένα 24ωρο μετά την αναβάθμιση σε buy της σύστασής της για τις τραπεζικές μετοχές."/>
  </head>
  <body>
    <article>
      <h1>«Αγοράστε ελληνικές μετοχές» προτρέπει η HSBC</h1>
      <h2>H HSBC αναβάθμισε σε overweight τη σύσταση για το ελληνικό χρηματιστήριο, ένα 24ωρο μετά την αναβάθμιση σε buy της σύστασής της για τις τραπεζικές μετοχές.</h2>
      <address>
        <time datetime="2019-11-19T13:48:00+00:00">19 Nov 2019, 13:48</time>
      </address>
      <p><b>«Αγοράστε ελληνικές μετοχές» συστήνει τώρα η HSBC</b>, μια μέρα μετά την προτροπή της <a href="https://www.insider.gr/epiheiriseis/trapezes/125507/hsbc-agoraste-ellinikes-trapezes-den-eystathoyn-oi-anisyhies-ton">προς τους επενδυτές να αγοράσουν τις μετοχές των ελληνικών τραπεζών.</a></p>
      <p>Ειδικότερα, μόλις ένα 24ωρο μετά την αναβάθμιση της σύστασης της, σε buy, για το ελληνικό τραπεζικό σύστημα<b>, η βρετανική τράπεζα αναβαθμίζει σε overweight, από neutral προηγουμένως, τη σύστασή της για το ελληνικό χρηματιστήριο και τις ελληνικές μετοχές.</b></p>
      <p>Παράλληλα, η HSBC ανακοίνωσε ότι<b> υποβαθμίζει σε neutral, από overweight προηγουμένως, τη σύστασή της για την Αίγυπτο,</b> επισημαίνοντας πως από μακροοικονομική σκοπιά, ελληνική και αιγυπτιακή οικονομία, κινούνται πλέον σε αντίστροφη κατεύθυνση.</p>
      <p>Όπως σημειώνει η HSBC στη νέα έκθεσή της, υπό τον τίτλο «Raise Greece to overweight, cut Egypt to neutral», η άνοδος στην εξουσία μιας φιλικής προς το επιχειρείν κυβέρνησης αλλά και η επιτάχυνση των ρυθμών ανάπτυξης βελτιώνουν τις προοπτικές για τη βιωσιμότητα του ελληνικού χρέους και ενισχύουν τις θετικές ειδήσεις που χρειάζεται ως «καύσιμο» το ελληνικό χρηματιστήριο.</p>
      <p>Η βρετανική τράπεζα διαπιστώνει πως η κερδοφορία των εισηγμένων στην ελληνική αγορά εταιρειών αναθεωρείται συνεχώς σε υψηλότερα επίπεδα, ενώ την ίδια ώρα οι αποδόσεις των ελληνικών κρατικών ομολόγων δοκιμάζουν ιστορικά χαμηλά. Αποτέλεσμα αυτών είναι η μείωση του σχετικού κόστους κεφαλαίου στην Ελλάδα.</p>
      <p>Σύμφωνα με την HSBC, οι επιδόσεις του ελληνικού χρηματιστήριου κρίνονται ιδιαίτερα ικανοποιητικές για εφέτος, ωστόσο «η αγορά έχει δρόμο να διανύσει ακόμη». Λαμβάνοντας ώθηση από τη βελτίωση του μακροοικονομικού περιβάλλοντος της Ελλάδας, οι ελληνικές μετοχές μπορούν να καταγράψουν ακόμη καλύτερες επιδόσεις.</p>
      <h3>Οι προοπτικές της ελληνικής οικονομίας</h3>
      <p>Σε ό,τι αφορά τις εκτιμήσεις για την πορεία της ελληνικής οικονομίας, η HSBC προβλέπει ανάπτυξη 1,7% για το 2019 και 2,2% για το 2020, αλλά και οριακή επιβράδυνση της ελληνικής οικονομίας, στο 2% το 2021. Μοχλός της ανάπτυξης της ελληνικής οικονομίας είναι η προσέλκυση άμεσων ξένων επενδύσεων, προειδοποιούν οι αναλυτές της επενδυτικής τράπεζας.</p>
      <p>«Η κυβέρνησης της ΝΔ έχει λάβει δεσμεύσεις για περισσότερο φιλικές προς τις επιχειρήσεις πολιτικές απ’ ό,τι η προηγούμενη κυβέρνηση, κάτι που έως τώρα έχουν καλωσορίσει οι αγορές», προσθέτουν για να επαναλάβουν πως «θετικές ειδήσεις από το μακροοικονομικό πεδίο και το μέτωπο των μεταρρυθμίσεων θα βελτιώσουν τις επιδόσεις του ελληνικού χρηματιστηρίου».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/oikonomia/125632/dieyrynsi-tis-forologikis-basis-epibolis-toy-enfia"/>
        <a href="https://www.insider.gr/eidiseis/oikonomia/125631/allazoyn-ta-posa-kai-oi-dikaioyhoi-toy-kea"/>
        <a href="https://www.insider.gr/oikonomia/hristika/125621/epidoma-thermansis-oi-dikaioyhoi-ta-posa-kai-oi-proypotheseis"/>
      </related>
    </article>
  </body>
</html>