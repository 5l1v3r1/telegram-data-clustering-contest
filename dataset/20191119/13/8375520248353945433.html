<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zvidki-u-centri-kijeva-vzyalisya-vkazivniki-zi-smishnim-perekladom-kmda-oprilyudnila-oficiyne-poyasnennya-640957.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T13:56:03+00:00"/>
    <meta property="og:title" content="Звідки у центрі Києва взялися вказівники зі смішним перекладом? КМДА оприлюднила офіційне пояснення"/>
    <meta property="og:description" content="Управління туризму та промоцій назвало замовника інформаційних вказівників біля сходів з Пейзажної алеї"/>
  </head>
  <body>
    <article>
      <h1>Звідки у центрі Києва взялися вказівники зі смішним перекладом? КМДА оприлюднила офіційне пояснення</h1>
      <address>
        <time datetime="2019-11-19T13:56:03+00:00">19 Nov 2019, 13:56</time>
      </address>
      <h4>Управління туризму та промоцій назвало замовника інформаційних вказівників біля сходів з Пейзажної алеї</h4>
      <p>Замовником встановлення інформаційних вказівників біля сходів з Пейзажної алеї на Поділ до урочища Гончарі-Кожум’яки виступило КП «Інженерний центр», і вони були встановлені в рамках реконструкції сходів у 2018 році.</p>
      <p>Про це йдеться в офіційному листі Управління туризму та промоцій Київської міської держадміністрації на адресу <a href="https://glavcom.ua/">«Главкома»</a>.</p>
      <p>В ньому зазначається, що Управлінням не здійснювалось замовлення цих вказівників, фінансування та погодження місць встановлення і макетів.</p>
      <p>«Одночасно інформуємо, що балансоутримувач території має змогу самостійно і за власні кошти встановити подібні вказівники із дотриманням норм чинного законодавства, не погоджуючи даний захід в Управлінні», - сказано в листі, підписаному в.о. начальника Управління туризму та промоцій Мариною Радовою.</p>
      <figure>
        <a href="https://glavcom.ua/pub/pdf/49/4937/7_%D0%B4%D0%BE%D0%BA2.pdf">
          <img src="https://glavcom.ua/pub/pdf/49/4937/7_%D0%B4%D0%BE%D0%BA2.pdf.jpg"/>
        </a>
      </figure>
      <p>
        <b>Для перегляду документа натисніть на нього</b>
      </p>
      <p>Як повідомляв <a href="https://glavcom.ua/">«Главком»</a>, біля сходів з Пейзажної алеї на Поділ до урочища Гончарі-Кожум’яки <a href="https://glavcom.ua/kyiv/news/skhody-do-vozdvyzhenky-stolichni-chinovniki-zganbilisya-iz-turistichnimi-vkazivnikami-v-centri-kijeva-foto-640703.html">з’явився інформаційний вказівник із дивним перекладом на англійську мову.</a></p>
      <p>Згодом Управління туризму та промоцій повідомило <a href="https://glavcom.ua/">«Главкому»</a>, що «у 2019 році в рамках виконання Міської цільової програми розвитку туризму в місті Києві <a href="https://glavcom.ua/kyiv/news/u-stolichniy-administraciji-vidhrestilis-vid-divnih-turistichnih-vkazivnikiv-u-centri-kijeva-foto-640763.html">не було передбачено встановлення туристичної навігації на вказаному об'єкті</a> та не було відповідного фінансування».</p>
      <p>Раніше Управління туризму та промоцій інформувало, що у<a href="https://glavcom.ua/kyiv/news/u-stolici-zyavitsya-sistema-turistichnoji-navigaciji-560935.html"> всіх десяти районах Києва облаштують 223 носії туристичної інформації</a>. Усього буде встановлено 178 інформаційних стендів (пілонів) і 45 покажчиків напрямку руху. Перші нові навігаційні пілони розпочали встановлювати у центрі міста. У КМДА повідомляли, що інформаційні стенди містять вказівники до найпопулярніших серед туристів місць відвідування, карти навколишніх кварталів і навіть трохи цікавої інформації українською й англійською мовами. Забезпечити встановлення носіїв туристичної інформації доручено Управлінню туризму та промоцій і комунальному підприємству «Київський міський туристично-інформаційний центр».</p>
      <p>Нагадаємо, що у березні було проведено тендер на 14,9 млн грн на будівництво сходів та благоустрій території на Старокиївській горі на Пейзажній алеї. Пізніше комунальне підприємство «Інженерний центр» оголосило <a href="https://glavcom.ua/kyiv/news/na-budivnictvo-shodiv-z-peyzazhnoji-aleji-potratyat-shche-ponad-38-mln-grn-494667.html">черговий тендер на реконструкцію сходів в районі Пейзажної алеї та благоустрій території на 38,3 млн грн. </a></p>
      <p>У липні цього року мер Києва <a href="https://glavcom.ua/video/klichko-vidkriv-onovleni-shodi-z-peyzazhnoji-aleji-na-podil-513449.html">Віталій Кличко відкрив сходи з Пейзажної алеї на Поділ до урочища Гончарі-Кожум’яки</a> та частину великого туристичного маршруту, який з’єднав Пейзажну алею з Аркою дружби народів.</p>
      <related>
        <a href="https://glavcom.ua/kyiv/news/u-stolichniy-administraciji-vidhrestilis-vid-divnih-turistichnih-vkazivnikiv-u-centri-kijeva-foto-640763.html"/>
        <a href="https://glavcom.ua/kyiv/news/skhody-do-vozdvyzhenky-stolichni-chinovniki-zganbilisya-iz-turistichnimi-vkazivnikami-v-centri-kijeva-foto-640703.html"/>
        <a href="https://glavcom.ua/world/observe/povin-u-veneciji-ploshchu-svyatogo-marka-vidkrili-dlya-turistiv-640419.html"/>
      </related>
    </article>
  </body>
</html>