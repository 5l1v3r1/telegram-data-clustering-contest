<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/0nqM1o/perry-er-usikker-paa-landslagsfremtiden"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T13:40:23+00:00"/>
    <meta property="og:title" content="«Perry» er usikker på landslagsfremtiden"/>
    <meta property="og:description" content="Assistenttrener Per Joar Hansens (54) kontrakt går også ut i sommer."/>
  </head>
  <body>
    <article>
      <h1>«Perry» er usikker på landslagsfremtiden</h1>
      <h2>Assistenttrener Per Joar Hansens (54) kontrakt går også ut i sommer.</h2>
      <address><time datetime="2019-11-19T13:40:23+00:00">19 Nov 2019, 13:40</time> by <a rel="author">Lars Sørnes</a></address>
      <p>Landslagssjef Lars Lagerbäck er ønsket med videre av Norges Fotballforbund (NFF), men har sagt at han må diskutere med seg selv om han som 71-åring har tilstrekkelig energi til å fortsette i minst to år til.</p>
      <h3>Avventer</h3>
      <p>Kontrakten til assistenttrener Per Joar Hansen går også ut i sommer. Han sier følgende om sin egen situasjon:</p>
      <p>– Først må Lars bestemme seg. Jeg tar ingen avgjørelse før han har kommet med sin beslutning, sier 54-åringen.</p>
      <p>
        <a href="https://www.bt.no/sport/i/qLxjAw/etter-i-kveld-avgjoer-han-fremtiden-dette-taler-for-at-lagerback-forts">Les også<br/>Etter i kveld avgjør han fremtiden: Dette taler for at Lagerbäck fortsetter som norsk landslagssjef</a>
      </p>
      <p>Lagerbäck har varslet at han vil gi sitt svar før jul, men har ikke vært mer presis enn det.</p>
      <p>– Han må bli enig med seg selv om han har lyst til å fortsette, sier Per Joar Hansen.</p>
      <figure>
        <img src="https://images.sacdn.no/v2/images/c9006983-1e5e-4bd3-809d-939bd5994848?fit=crop&amp;h=1266&amp;w=1900&amp;s=97a1f36b804d8212891ac62c1a6d82778a41334a"/>
        <figcaption>Landslagssjef Lars Lagerbäck har fortsatt ikke gitt svar på om han skriver under ny kontrakt med NFF.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <p>«Perry» understreker at han forholder seg til kontrakten med fotballforbundet.</p>
      <p>– I toppfotballen lever man her og nå. Nå skal vi spille mot Serbia i mars, og den skal både jeg og han være med på uansett. Det er fokuset. Utover det har jeg ikke spekulert så veldig om hva som skjer med meg selv, sier Hansen.</p>
      <p>
        <a href="https://www.bt.no/sport/i/AdW91j/her-er-det-viktigste-spoersmaalet-lars-lagerback-maa-stille-seg-naa">Les også<br/>Her er det viktigste spørsmålet Lars Lagerbäck må stille seg nå</a>
      </p>
      <h3>Vil ikke kommentere NFF-dialog</h3>
      <p>
        <b>
          <i>– Har du vært i dialog med NFF om å fortsette?</i>
        </b>
      </p>
      <p>– Det vil jeg ikke kommentere. Det viktigste nå er å lande hva Lars vil først. Vi må ta ting i riktig rekkefølge.</p>
      <p>Generalsekretær Pål Bjerketvedt i NFF skriver følgende i en SMS:</p>
      <p>«Avklaring av hovedtrener vil alltid komme før avklaring av assistenttrener. Hovedtrener velger sin assistent selv».</p>
      <p>Per Joar Hansen skrev under kontrakten som assistenttrener på landslaget i februar i 2017. Han har tidligere trent klubber som Rosenborg i to perioder, Aalesund, Ranheim og GIF Sundsvall, i tillegg til å ha vært sjef for U21-landslaget.</p>
      <p>Som spiller tok han både seriegull og cupgull med Rosenborg i 1988.</p>
      <related>
        <h4>Les også</h4>
        <a href="https://www.bt.no/sport/i/AdW91j/her-er-det-viktigste-spoersmaalet-lars-lagerback-maa-stille-seg-naa"/>
      </related>
      <related>
        <h4>Mest lest akkurat nå</h4>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/nyheter/lokalt/i/kJxea9/i-retten-lovet-mangemilliardaeren-aa-gjoere-opp-for-seg-ombestemte-seg"/>
        <a href="https://www.bt.no/nyheter/lokalt/i/GGXoqB/foer-var-dette-en-bilvei-naa-kan-frigg-5-springe-fritt-rundt"/>
        <a href="https://www.bt.no/nyheter/lokalt/i/2GgLJG/fjerner-masse-i-bunnen-av-joelstravatnet-etter-nytt-metallfunn"/>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
      </related>
      <ol>
        <li>
          <a href="https://www.bt.no/tag/Norges_Fotballforbund_(NFF)">Norges Fotballforbund (NFF)</a>
        </li>
      </ol>
    </article>
  </body>
</html>