<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2578090/oblradi-ne-vdalos-obednati-lvivsku-psihlikarnu-z-analogicnou-likarneu-u-seli-zaklad"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-19T13:20:00+00:00"/>
    <meta property="og:title" content="Облраді не вдалось об’єднати Львівську психлікарню з аналогічною лікарнею у селі Заклад"/>
    <meta property="og:description" content="Львівській облраді 19 листопада не вдалось об’єднати Львівську обласну психлікарню та психлікарню у селі Заклад"/>
  </head>
  <body>
    <article>
      <h1>Облраді не вдалось об’єднати Львівську психлікарню з аналогічною лікарнею у селі Заклад</h1>
      <address><time datetime="2019-11-19T13:20:00+00:00">19 Nov 2019, 13:20</time> by <a rel="author">Юлія Лавришин</a></address>
      <p>Львівська облрада не прийняла рішення про реорганізацію психіатричної служби Львівщини шляхом зміни місця реєстрації Львівської обласної клінічної психіатричної лікарні зі Львова у село Заклад у Миколаївському районі. За це рішення 19 листопада проголосували лише 42 депутати, тоді як для його прийняття потрібно не менше 43 голосів.</p>
      <p>Як повідомила кореспондентка 032.ua, йдеться про зміну юридичної адреси Львівської психлікарні шляхом приєднання її КНП ЛОР "Львівська обласна психіатрична лікарня "Заклад", яка розташована у селі Заклад.</p>
      <figure>
        <img src="https://s.032.ua/section/newsInText/upload/images/news/intext/000/051/459/2222222222222222222222222222222222222222222222222222222222222222222222_5dd3eae187f83.jpg"/>
      </figure>
      <p>Про цей намір Львівської обласної ради 19 листопалда вранці у своєму Facebook повідомив міський голова Львова Андрій Садовий, додавши, що у разі його прийняття міський бюджет Львова втратить до 14 млн грн податкових надходжень.</p>
      <p>“Фактично лікарню “переносять” лише на папері, штучно і з єдиною метою — забрати гроші. Якщо таке рішення буде прийнято, то громада Львова втратить протягом року від 10 до 14 мільйонів податку на доходи фізичних осіб. Це ті гроші, які в тому числі йдуть на благоустрій, ремонт доріг та хідників біля лікарні”, —<a href="https://www.facebook.com/andriy.sadovyi/posts/2678412118864993?__xts__%5B0%5D=68.ARA9VWgA0J19RwUTiezFnQiTN8s7CRxGK6fpis3csWWK79vUPkWG4GrAxlKOSciiMnGoRwE_QCgGKhiz5TKLRgS-LDGc4KX2iqZMLOe76AzNaYjgqDUQ8WGbmjG6nqwAWjzlm6MphqMAKT3DF4PTsDnRkU4-QUe-XeRdufrP5zmAvSj0SwzR5eiv5gmKf4s4K5xJ7xmacOCgLr610tREq8O0yVVTNEZVgJhInijXPkcR6dJdGKxQIGUrkoeSUd6rdKHh5jr-pLiRSv1eew1Xk4ytdq-Se5oDf4fzCiji2Hvl-LESZiapajRif_1STDQ-NkhhHxbp47PA60fuyWel5A&amp;__tn__=-R">написав</a> Андрій Садовий.</p>
      <figure>
        <img src="https://s.032.ua/section/newsInText/upload/images/news/intext/000/051/459/3aacb65f621d8514ad28459d6b0bd8f5_5dd3eb2570130.jpg"/>
      </figure>
      <p>Проте уже після того, як відбулось голосування за цю ініціативу та не вистачило одного голосу, голова Львівської облради на брифінгу заявив, що злиття двох психлікарень було потрібне для покращення якості надання медичних послуг у них. </p>
      <p>“В Україні стартувала медична реформа і відповідно до її вимог кошти, що закладені у держбюджеті на фінансування медицини по так званій медичній субвенції, закладені рівно на один квартал [2020 року, — ред.]. Після цього заклади мають напряму працювати з Національною службою здоров’я України, яка буде платити за кожну послугу 40% її вартості та 60% у разі, якщо ця послуга відповідатиме протоколам НСЗУ. Обласні бюджети фінансуватимуть лише комунальні послуги та енергоносії. В ситуації зі спеціалізованими медзакладами доцільно об’єднати такі лікарні за зразком інших областей, щоб вони могли перепрофілюватися, відповідати нормам НСЗУ та надавати їм послуги, які дозволять отримувати ці 60%”, — сказав Олександр Ганущин.</p>
      <p>Водночас він не пояснив, як саме злиття дозворлить покращити якість надання медичних послуг, сказавши, що це у компетенції директорки департаменту охорони здоров’я ЛОДА Ірини Микичак, та звинуватив Андрія Садового у тому, що його лише цікавлять гроші, а натомість місто ніяк не допомагає психіатричній лікарні.</p>
      <p>Ірина Микичак на засіданні сесії пояснила, що функції двох лікарень — на Кульпарківській і в селі Заклад — дублюються і “щоб уникнути конкуренції доцільно провести їх юридичне об'єднання”. Однак вона відмовилась пояснити 032.ua, як це може покращити якість надання медичних послуг, сказавши: “Я більше не хочу коментувати цю тему. На мене і так багато бруду вилили”.</p>
      <p>032.ua наразі не вдалось зв’язатись із директором Львівської обласної психіатричної лікарні Богданом Чечоткою та отримати коментар з цього приводу.</p>
      <p>Нагадаємо, ще один скандал нещодавно виник через намір департаменту охорони здоров’я ЛОДА реорганізувати Львівську обласну дитячу клінічну лікарню ОХМАТДИТ, приєднавши її до Західноукраїнського спеціалізованого дитячого медичного центру. Через це, за інформацією кількох неофіційних джерел, директорці департаменту Ірині Микичак <a href="https://www.032.ua/news/2566091/cerez-skandal-iz-lvivskim-ohmatditom-irini-mikicak-zagrozue-zvilnenna">загрожує звільнення.</a></p>
    </article>
  </body>
</html>