<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821267-zelenskij-pidpisav-zakon-so-zaboronae-sucilni-virubki-lisiv-u-karpatah.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T13:51:00+00:00"/>
    <meta property="og:title" content="Зеленський підписав закон, що забороняє суцільні вирубки лісів у Карпатах"/>
    <meta property="og:description" content="Президент Володимир Зеленський підписав закон, що забороняє суцільні рубки на гірських схилах в ялицево-букових лісах Карпат."/>
  </head>
  <body>
    <article>
      <h1>Зеленський підписав закон, що забороняє суцільні вирубки лісів у Карпатах</h1>
      <h2>Президент Володимир Зеленський підписав закон, що забороняє суцільні рубки на гірських схилах в ялицево-букових лісах Карпат.</h2>
      <address>
        <time datetime="2019-11-19T13:51:00+00:00">19 Nov 2019, 13:51</time>
      </address>
      <p>Про це повідомляється на <a href="https://www.president.gov.ua/news/prezident-pidpisav-zakon-shodo-zaboroni-sucilnih-rubok-na-gi-58417">сайті глави держави</a>.</p>
      <p>“Президент України Володимир Зеленський підписав Закон «Про внесення змін до деяких законів України щодо заборони суцільних рубок на гірських схилах в ялицево-букових лісах Карпатського регіону» № 249-ІХ, ухвалений Верховною Радою 30 жовтня 2019 року”, - ідеться в повідомленні.</p>
      <p>Як зазначили в ОП, закон вдосконалює систему охорони ялицево-букових лісів на гірських схилах <a href="https://www.ukrinform.ua/tag-karpati">Карпатського </a>регіону від суцільного вирубування.</p>
      <p>Згідно з пояснювальною запискою до документа, у 2000 році був ухвалений закон, який вводив мораторій на 10 років на проведення суцільних рубок головного користування в ялицево-букових деревостанах на стрімких схилах в Карпатському регіоні. У 2011 році цей мораторій перестав діяти, і відповідно, знову з’явилася можливість проводити суцільні рубки ялицево-букових лісів на стрімких гірських схилах.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2815848-kabmin-zapustiv-lis-u-smartfoni-u-sistoh-oblastah.html">Кабмін запустив "Ліс у смартфоні" у шістьох областях</a>
      </blockquote>
      <p>За даними ОП, підписаний Президентом закон передбачає встановлення заборони проведення рубок головного користування в національних природних парках, заказниках та продовження дії заборони на проведення суцільних рубок головного користування ялицево-букових лісів на стрімких схилах Карпатського регіону.</p>
      <p>Зазначається, що реалізація норм закону сприятиме збереженню лісів, попередженню суцільному вирубуванню ялицево-букових лісів Карпатського регіону, а також захисту Карпат від стихійних лих та природних катаклізмів.</p>
    </article>
  </body>
</html>