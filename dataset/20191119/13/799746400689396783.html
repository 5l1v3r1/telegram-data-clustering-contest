<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103220/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="РФ відповіла Туреччині на звинувачення щодо Сирії та ідею нової операції"/>
    <meta property="og:description" content="Погроза Туреччини відновити військову операцію “Джерело миру” в Сирії, якщо курдські формування не відведуть своїх бійців від турецько-сирійського кордону, викликає подив у Москви."/>
  </head>
  <body>
    <article>
      <h1>РФ відповіла Туреччині на звинувачення щодо Сирії та ідею нової операції</h1>
      <address>
        <time datetime="2019-11-19T13:00:00+00:00">19 Nov 2019, 13:00</time>
      </address>
      <p>Погроза Туреччини відновити військову операцію "Джерело миру" в Сирії, якщо курдські формування не відведуть своїх бійців від турецько-сирійського кордону, викликає подив у Москви.</p>
      <p>Про це заявив речник Міністерства оборони РФ Ігор Конашенков, повідомляє "Європейська правда" з посиланням на <a href="https://www.reuters.com/">Reuters</a>.</p>
      <p>Міністр закордонних справ Туреччини Мевлют Чавушоглу <b><a href="https://www.eurointegration.com.ua/news/2019/11/18/7103184/">заявив </a></b>у понеділок, що Росія та США не виконали того, що вимагали угоди, які припинили турецький наступ минулого місяця, і закликав їх зробити все необхідне.</p>
      <p>Міністерство оборони Росії заявило, що воно здивоване заявою Чавушоглу, оскільки нібито Москва повністю виконала свої зобов'язання в рамках угоди, укладеної між президентом Владіміром Путіним та його турецьким колегою Таїпом Ердоганом.</p>
      <p>"Завдяки цілій низці заходів, що реалізуються Російською Федерацією, вдалося значно стабілізувати ситуацію", - заявив Конашенков.</p>
      <p>"Заява глави МЗС Турецької Республіки з закликом до розв'язування бойових дій може привести тільки до загострення ситуації на півночі Сирійської Арабської Республіки, а не до її врегулювання, як це зафіксовано в спільному меморандумі, підписаному президентами Росії і Туреччини", - сказав Конашенков.</p>
      <related>
        <a href="https://www.eurointegration.com.ua/news/2019/11/19/7103200/"/>
      </related>
    </article>
  </body>
</html>