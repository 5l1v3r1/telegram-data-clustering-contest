<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/19/bpco-pneumologi-e-fisioterapisti-maugeri-mobilitati-in-tre-istituti/153325/"/>
    <meta property="og:site_name" content="VITA"/>
    <meta property="article:published_time" content="2019-11-19T13:49:00+00:00"/>
    <meta property="og:title" content="Bpco, pneumologi e fisioterapisti Maugeri mobilitati in tre Istituti"/>
    <meta property="og:description" content="Giornata di prevenzione della Bronco Pneumopatia Cronica Ostruttiva (Bpco): “Questionari-screening ai pazienti e spirometria nei casi sospetti” saranno somministrati mercoledì 20 novembre negli ospedali italiani e in particolare nelle sedi di Lumezzane (Brescia), Veruno (Novara) e Cassano (Bari)"/>
  </head>
  <body>
    <article>
      <h1>Bpco, pneumologi e fisioterapisti Maugeri mobilitati in tre Istituti</h1>
      <address><time datetime="2019-11-19T13:49:00+00:00">19 Nov 2019, 13:49</time> by <a rel="author">Redazione</a></address>
      <p>
        <b>Giornata di prevenzione della Bronco Pneumopatia Cronica Ostruttiva (Bpco): “Questionari-screening ai pazienti e spirometria nei casi sospetti” saranno somministrati mercoledì 20 novembre negli ospedali italiani e in particolare nelle sedi di Lumezzane (Brescia), Veruno (Novara) e Cassano (Bari)</b>
      </p>
      <p>Nel 2020, secondo l’Oms, nel mondo sarà la terza causa di morte, dopo tumori e malattie cardiocircolatorie, si tratta della Bronco Pneumopatia Cronica Ostruttiva-Bpco. La malattia respiratoria, che è anche quinta causa di invalidità a livello mondiale, aumenta con l’età fino a raggiungere il 10,8% negli over 75, rispetto al 3,1% di prevalenza generale.<br/><b>Mercoledì 20 novembre</b>, in 22 ospedali italiani, l'Associazione Italiana Pnemologi Ospedalieri-Aipo e l'Associazione Riabilitatori dell'Insufficienza Respiratoria-Arir organizzano presidii per sensibilizzare pazienti e cittadini sull’importanza della diagnosi precoce di questa malattia.</p>
      <p>La Maugeri, da anni attiva sul fronte della Pneumologia riabilitativa, forte dell’impegno di quasi 80 pneumologi, che lavorano in molti dei suoi 18 istituti italiani, <b>aderisce alla Giornata di sensibilizzazione nelle sedi di Lumezzane (Brescia), Veruno (Novara) e Cassano (Bari),</b> nella mattinata dalle 8,30 alle 13</p>
      <figure>
        <img src="http://i.cdn-vita.it/blobs/variants/d/9/4/b/d94be8a9-a0f6-427f-9911-d9e83e3ac6b0_large.jpg?_637097682455417208"/>
      </figure>
      <p>«Somministreremo i questionari di screening», spiega <b>Michele Vitacca</b> (<i>nella foto</i>), primario all’Irccs di Lumezzane e capo dipartimento Pneumologico Maugeri a livello nazionale, «e, nei casi sospetti, proporremo di effettuare una spirometria, esame molto semplice e non invasivo, che consente di diagnosticare questa malattia».</p>
      <p><b>Vitacca è anche l’autore di recente vademecum contro la Bpco, presentato al XX Congresso Aipo</b> di Firenze: «<b>Lo abbiamo chiamato <i>ABCDEF</i>,</b> per ricordare ai pazienti i loro diritti ma anche i loro doveri rispetto a questa grave patologia. La <b>A</b> sta per “Alt al fumo”, il pre-requisito per guarire, <b>B</b> per “buona diagnosi”, fondamentale quanto più è precoce e accurata. Per <b>C</b> intendiamo “corretta terapia”, decisiva per affrontarla Bpco, così come la <b>D</b>, vale a dire “decisione”, perché i pazienti devono voler guarire, chiedendo percorso riabilitativo perché, ancora oggi, l’aderenza terapeutica, per questa malattia, è del <b>26%</b>, ossia 74 pazienti su 100 non seguono le adeguate prescrizioni mediche. Con<b> E</b>», prosegue Vitacca, «abbiamo voluto ricordare il diritto dei pazienti di “esigere” una continuità di cura nel tempo, perché siamo di fronte a una patologia tipicamente cronica’. Con la<b> F,</b> infine, invitiamo i pazienti a “far presente la propria fragilità”: le proprie condizioni sociali e di vita, che sono spesso correlate al decorso della Bpco, e segnalarle: è importante, perché i curanti possano tenerne conto per scegliere il miglior percorso di cura».</p>
      <p>Vitacca sarà presente con altri medici e fisioterapisti all’Irccs di Lumezzane mentre negli istituti di Veruno (Novara) e Cassano (Bari) ci saranno, rispettivamente, i primari <b>Bruno Balbi</b> e <b>Maria Aliani</b>.</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/23/per-i-figli-dei-pazienti-arriva-larea-gioco-incontro/153072/"/>
        <a href="http://www.vita.it/it/article/2019/09/25/settimana-della-scienza-a-pavia-i-ricercatori-si-raccontano/152751/"/>
        <a href="http://www.vita.it/it/article/2019/09/09/fisioterapia-visite-gratuite-anti-mal-di-schiena/152606/"/>
        <a href="http://www.vita.it/it/article/2019/09/09/skills4adherence-la-summer-school-su-cure-e-farmaci/152598/"/>
      </related>
    </article>
  </body>
</html>