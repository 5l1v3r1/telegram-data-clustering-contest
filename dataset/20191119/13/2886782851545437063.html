<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/ujra-leszavazta-a-fidesz-zente-es-levente-sorstarsainak-allami-segiteset"/>
    <meta property="og:site_name" content="euronews"/>
    <meta property="article:published_time" content="2019-11-19T13:51:07+00:00"/>
    <meta property="og:title" content="Újra leszavazta a Fidesz Zente és Levente sorstársainak állami segítését"/>
    <meta property="og:description" content="Egy jobbikos képviselő pénzügyi alapot létrehozását javasolta a ritka betegségben szenvedők támogatására."/>
  </head>
  <body>
    <article>
      <h1>Újra leszavazta a Fidesz Zente és Levente sorstársainak állami segítését</h1>
      <address><time datetime="2019-11-19T13:51:07+00:00">19 Nov 2019, 13:51</time> by <a rel="author">Pálfi Rita</a></address>
      <p>Megakadályozta a kormánypárt, hogy a parlamentben tárgyaljanak egy javaslatról, ami egy pénzügyi alapot hozott volna létre ritka betegségben szenvedők részére – <a href="https://merce.hu/2019/11/19/ketszer-is-leszavazta-a-fidesz-az-sma-s-gyerekek-allami-megsegiteset/">számolt be a Mérce.</a></p>
      <p>Az elmúlt hónapokban két, ritka betegségben, SMA-ban szenvedő magyar kisfiú kapott esélyt az életre. Zente, majd Levente 700 milliós gyógykezelésére is az emberek gyűjtötték össze a pénzt. Esetük felhívta az egész ország figyelmét a ritka betegségben szenvedők problémájára.</p>
      <p>A jobbikos Rig Lajos külföldi mintákat felhasználva dolgozott ki egy tervezetet. Az Országgyűlés Népjóléti Bizottságában a múlt héten a kormánypárti politikusok tartózkodtak, így szavazták le a javaslatot. A Jobbik külön napirendre kérte a javaslatot, ezúttal nemmel szavaztak a fideszesek. Így 106 nem, 61 igen és 4 tartózkodás mellett vetették el a törvénytervezetet<a href="https://hvg.hu/itthon/20191119_Leszavazta_a_Fidesz_hogy_allami_segitseget_nyujthassanak_SMAs_gyerekeknek">, írja a hvg.hu.</a></p>
      <h3>Mi van a javaslatban ?</h3>
      <p>Egy pénzügyi alapot hoznának létre a ritka betegségben szenvedők (ide tartoznak az SMA-sok) támogatására. Ebbe az alapba érkezhetnének az adó egyszázalékok, és egyéb adományok, vállalkozásoktól és magánszemélyektől. A harmadik pillért a kormányzati hozzájárulások tennék ki, hasonlóan a vörösiszap-katasztrófa után létrehozott alaphoz.</p>
      <p>A javaslatot <a href="https://www.parlament.hu/irom41/07892/07892.pdf">ide kattintva</a> olvashatja el.</p>
      <p>Az SMA kezelése Romániába, Szlovákiában, Ausztriában, Németországban és több más helyen is ingyenes – <a href="https://merce.hu/2019/11/19/ketszer-is-leszavazta-a-fidesz-az-sma-s-gyerekek-allami-megsegiteset/">írja a Mérce</a>. A lap információi szerint a napirendre vételről hétfőn vitáztak a parlamentben, egyetlen kormánypárti képviselő sem szólalt fel.</p>
      <p>További források<b> • Mérce, hvg.hu</b></p>
    </article>
  </body>
</html>