<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158839_1007.html"/>
    <meta property="og:site_name" content="Novsport"/>
    <meta property="article:published_time" content="2019-11-19T13:10:00+00:00"/>
    <meta property="og:title" content="Калабак победи Огражден-1955 в Самуилово с 2:1"/>
    <meta property="og:description" content="Главният съдия Росен Стоянов скъси първото полувреме с 10 минути"/>
  </head>
  <body>
    <article>
      <h1>Калабак победи Огражден-1955 в Самуилово с 2:1</h1>
      <address><time datetime="2019-11-19T13:10:00+00:00">19 Nov 2019, 13:10</time> by <a rel="author">Велизар Антов</a></address>
      <p>В мач от 9 кръг за първенството на областна група Струма-2 се срещнаха отборите на Калабак Самуилово и Огражден-1955 Първомай. <br/><br/>През първата част на мача футболистите на двата отбора играха почти равностойно. <br/><br/>Единственият гол в нея отбеляза Радослав Златков, който след центриране отдясно на Георги Гавазов в наказателното поле на гостите отклони кълбото отблизо с крак за 1:0 в 26-та минута.  <br/><br/>След съдийския сигнал на Росен Стоянов за край на първата част на мача футболистите на Огражден-1955, начело с треньора Кирил Атанасов, реагираха бурно , защото, според тях арбитърът е трябвало да престои на терена още десетина минути. Независимо от реакциите, футболистите на двата отбора се оттеглиха на почивка при резултат 1:0 за домакините.<br/><br/>Веднага беше проведен разговор с председателя на Областния съвет на БФС Александър Кабзималски за случилото се. През второто полувреме футболистите на двата отбора си размениха по едно попадение. За домакините Костадин Георгиев при поредна атака на Калабак с далечен шут от движение изпрати топката в мрежата на противниковия вратар за 2:0 в 58-ма минута. <br/><br/>Почетното попадение за отбора на Огражден-1955 отбеляза Атанас Пановски при ответна атака и при това положение върна колегите си в мача. До края на срещата не успяха да се разпишат отблизо Владислав Петров, Илия Ризов и Иво Златков от гостите и Георги Малинов, Кирил Стоименов и Илия Илиев и от домакините. „Напълно заслужена победа за нашия отбор. Изпуснахме доста голови положения. Надиграхме по всички линии гостуващия тим от Първомай”, сподели Георги Гавазов-играещ треньор на Калабак.<br/><br/>„В този мач бяхме тотално ощетени от главния съдия Росен Стоянов, който на всичко отгоре освен че изсвири по-рано първото полувреме, показа, че не е в час с новостите на футболния правилник. Надяваме се за в бъдеще председателят на областния съвет Благоевград да не изпраща на наши срещи този арбитър. Без 6 основни състезатели заради контузии и отсъствие по лични причини изиграхме този двубой”, сподели старши треньорът на Огражден Кирил Атанасов. По повод съдийството на Росен Стоянов в този мач Председателят на областния съвет на БФС Благоевград Александър Кабзималски сподели: Незабавно реагирах на сигнала. Свързах се с председателя на съдийската колегия в Петрич Николай Липошлиев, който обеща да вземе отношение по случая и за в бъдеще да не се допускат такива нарушения. <br/><br/>Отборът на Локомотив Генерал Тодоров победи Ураган Михнево с 3:1. Хеттрик на Георги Калайджиев от домакините. Без Велик Чаров, Мартин Стоев и Димитър Масларов – отсъстващи по лични причини – и наказания Красимир Стоев започна мача си отбора на Ураган Михнево в Генерал Тодоров. На всичко отгоре Илиян Йочев закъсня с 10 минути за двубоя. В 24-та минута Георги Калайджиев след бърза контраатака на домакините изпрати топката в мрежата за 1:0. Девет минути по-късно отново Калайджиев успя да простреля вратаря на Ураган. Две минути преди края на полувремето Христо Касареев след самостоятелна атака от дълбочина излъга двама от защитата на домакините, а след това и вратаря, насочи кълбото към Сотир Касареев, който не сгреши за 2:1. <br/><br/>След почивката футболистите от Михнево тръгнаха вабанк за да може да променят резултата на терена. В 73-та минута Георги Калайджиев отбеляза третия си гол в срещата. Последваха реакции от страна на футболистите на Ураган пред съдиите за засада, но това не даде своя резултат. До края на мача Христо Касареев и Васил Стоев опитаха да изненадат вратаря на Локомотив, но ударите им бяха неточни.</p>
      <p> </p>
    </article>
  </body>
</html>