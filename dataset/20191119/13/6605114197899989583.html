<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/otvenmillio-europait-erint-a-szekely-nemzeti-tanacs-kezdemenyezese-2040852/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T13:50:00+00:00"/>
    <meta property="og:title" content="Ötvenmillió európait érint a Székely Nemzeti Tanács kezdeményezése"/>
    <meta property="og:description" content="A polgárjogi akció lényege, hogy mindenki a szülőföldjén élhesse meg saját nemzeti identitását."/>
  </head>
  <body>
    <article>
      <h6 class="kicker">ÍRJA ALÁ ÖN IS!</h6>
      <h1>Ötvenmillió európait érint a Székely Nemzeti Tanács kezdeményezése</h1>
      <address>
        <time datetime="2019-11-19T13:50:00+00:00">19 Nov 2019, 13:50</time>
      </address>
      <h4>A határon túli magyar közösségeket fenyegető tényezőkről évek óta hallgatnak Brüsszelben. Ezért is indította el a nemzeti régiókról szóló kezdeményezését a Székely Nemzeti Tanács. Folyamatosan gyűjtik az aláírásokat a nemzeti régiók védelméért és a tényleges társadalmi támogatásért.</h4>
      <p>A tanács kezdeményezésének lényege, hogy mindenki a szülőföldjén élhesse meg saját nemzeti identitását. A tétje pedig az, hogy fel tudják-e használni az EU-s forrásokat arra, hogy javítsák a magyarlakta területek népességmegtartó erejét.</p>
      <p>A szervezők szerint ha az egymillió aláírás összegyűlik, az Európai Unióban sem nézhetik többé levegőnek az őshonos nemzeti közösségek ügyeit. A <a href="https://nemzetiregiok.eu/">nemzeti régiókról szóló kezdeményezést</a> minden magyar párt támogatja. Össznemzeti ügyként kezelték a kezdeményezést a néhány napja tartott Magyar Állandó Értekezleten is. A résztvevők itt megállapodtak abban is, hogy 2020 az erős magyar közösségek éve lesz.</p>
      <h3>A diszkriminatív forráselosztás veszélyezteti a régiók sajátos kultúráját</h3>
      <p>Dabis Attila, a Kisebbségi Jogvédő Intézet nemzetközi koordinátora <a href="https://hirado.hu/belfold/cikk/2019/11/18/a-szekely-nemzeti-tanacs-kezdemenyezese-az-europai-kozosseg-csaknem-otvenmillio-tagjat-erinti">az M1 csatorna Szemtől szemben című műsorában</a> elmondta, a kezdeményezés mozgatórugója, hogy Székelyföld esetében sajnos</p>
      <blockquote>a román hatóságok nemcsak a központi költségvetés forrásait használják fel diszkriminatívan a székelység kárára, hanem az Európai Unióból érkező fejlesztési forrásokat is.</blockquote>
      <p>Hozzátette, ehhez hasonló szituáció figyelhető meg Szerbiában, Görögországban és Bulgáriában is.</p>
      <p>Dabis Attila szerint ez az eljárás ellentétes az unió alapító szerződéseiben foglaltakkal. Hozzátetette, a diszkriminatív forráselosztás mesterséges gazdasági lemaradást is előidéz az érintett térségekben, ami pedig serkenti az elvándorlást, és veszélybe sodorja a régiók sajátos kultúráját és identitását. A Kisebbségi Jogvédő Intézet nemzetközi koordinátora arra hívta fel a figyelmet, hogy</p>
      <blockquote>a Székely Nemzeti Tanács célja a helyi kultúrák és az identitás védelme.</blockquote>
      <p>A múlt héten nagyot növekedett a kezdeményezés erkölcsi legitimitása, hiszen egyre többen állnak ki mellette – mondta Dabis Attila. Hozzátette, múlt kedden a Nemzeti Összetartozás Bizottságának a gyűlésén és a Magyar Állandó Értekezleten is egyhangúlag támogatták a kezdeményezést.</p>
      <p>Azonban arra is emlékeztetett, hogy az aláírásgyűjtés első felében harmincháromezer aláírást sikerült gyűjteni. Hozzátette, még nagyon messze van az egymillió, és rengeteg feladat vár a Székely Nemzeti Tanácsra, de bíznak abban, hogy a támogatók segítségével a rövid idő ellenére is sikerül megszerezniük a kellő számú aláírást.</p>
      <h3>A magyar baloldal is magáévá tehetné a kezdeményezést</h3>
      <p>Pászkán Zsolt külpolitikai elemző szerint Brüsszel is kiállhat a kezdeményezés mellett, hiszen nemcsak a magyar közösséget érinti a probléma, hanem többek között a görögországi és bulgáriai törököket, illetve a német kisebbség tagjait is, vagyis számos olyan kisebbséget, amelyek összességében az európai közösség ötvenmillió tagját jelentik. Hozzátette,</p>
      <blockquote>a magyarországi baloldali pártok példaként tekinthetnének a külföldi baloldali körökre, mivel számos más országban a nemzeti érdekek védelme is részét képezi a baloldal tevékenységének,</blockquote>
      <p>például Katalóniában az autonomista pártok jelentős része is baloldali. Kiemelte, anomália, hogy Magyarországon a baloldaliságba eddig nem tartozott bele a nemzeti értékek védelme.</p>
      <h3>Az EU-nak kiemelt figyelmet kell fordítania a kisebbségek életére</h3>
      <p>Dabis Attila elmondta, ha bármelyik párt elolvassa a kezdeményezés eredeti címét, már akkor nagyon sok ihletet meríthet ahhoz, hogy hogyan tudja beépíteni saját értékrendszerébe a kezdeményezés célkitűzéseit. Hozzátette, az eredeti cím ez: Kohéziós politika a régiók egyenlőségéért és a regionális kultúrák fenntarthatóságáért.</p>
      <p>Hozzátette, az Európai Bizottság tevékenységében sok hiányosságot észleltek a Székely Nemzeti Tanács tagjai. Dabis Attila kiemelte, az alapító okiratok részét képezi, hogy az uniónak fent kell tartania, illetve proaktívan hozzá kell járulnia ahhoz, hogy az unió kulturális és nyelvi sokszínűsége megmaradjon, de valamiért erre egyelőre nem hajlandó az EU vezetősége.</p>
      <hr/>
      <p><b>Ön is aláírhatja!<br/></b>A polgárjogi kezdeményezést <a href="https://nemzetiregiok.eu/">ezen a linken</a>, a „Támogatom” fülre kattintva interneten keresztül is alá tudja írni.</p>
      <hr/>
      <p>
        <i>Borítóképünk illusztráció, rajta két székely leányka az ezer székely leány napján a csíksomlyói hegynyeregben 2019. július 6-án</i>
      </p>
    </article>
  </body>
</html>