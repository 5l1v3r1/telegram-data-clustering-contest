<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2821259-u-kievi-arestuvali-partiu-mobilnih-telefoniv-ta-komputeriv-majze-na-60-miljoniv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T13:51:00+00:00"/>
    <meta property="og:title" content="У Києві арештували партію мобільних телефонів та комп’ютерів майже на 60 мільйонів"/>
    <meta property="og:description" content="Столичний суд задовольнив клопотання прокуратури Київської області про накладення арешту на товари вартістю 59 млн грн та передачі їх в управління Агентству з розшуку та менеджменту активів (АРМА)."/>
  </head>
  <body>
    <article>
      <h1>У Києві арештували партію мобільних телефонів та комп’ютерів майже на 60 мільйонів</h1>
      <h2>Столичний суд задовольнив клопотання прокуратури Київської області про накладення арешту на товари вартістю 59 млн грн та передачі їх в управління Агентству з розшуку та менеджменту активів (АРМА).</h2>
      <address>
        <time datetime="2019-11-19T13:51:00+00:00">19 Nov 2019, 13:51</time>
      </address>
      <p>Про це повідомили у <a href="https://kobl.gp.gov.ua/ua/news.html?_m=publications&amp;_c=view&amp;_t=rec&amp;id=261326">пресслужбі прокуратури Київської області</a>.</p>
      <p>Зокрема, як зазначається в повідомленні, прокуратурою Київщини здійснюється процесуальне керівництво у кримінальному провадженні за фактом незаконного ввезення на територію України товарно-матеріальних цінностей на загальну суму майже 59 мільйонів гривень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818974-v-ukraini-vze-zareestruvali-vsi-16-mitnic-novoi-sluzbi-nefodov.html">В Україні вже зареєстрували всі 16 митниць нової служби - Нефьодов</a>
      </blockquote>
      <p>За даними відомства, під час досудового розслідування слідчим управлінням фінансових розслідувань ГУ ДФС у Київській області на території Київської митниці ДФС виявлено та вилучено мобільні телефони різних виробників та моделей, аксесуари до мобільних телефонів та комп’ютерної техніки, медичні апарати та пристрої для оброблення інформації.</p>
      <p>“Ухвалою Солом’янського районного суду м. <a href="https://www.ukrinform.ua/tag-kiiv">Києва</a> задоволено клопотання прокуратури про накладення арешту на вищевказані товари та передачу зазначеного майна в управління Національному агентству України з питань виявлення, розшуку та управління активами, одержаними від корупційних та інших злочинів”, - підкреслили в прокуратурі.</p>
    </article>
  </body>
</html>