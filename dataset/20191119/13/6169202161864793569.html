<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-auto-23500549-bugatti-putea-lansa-prima-masina-electrica-model-care-cel-mai-accesibil-marcii-fiindca-putea-coste-sub-milion-euro.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T13:02:00+00:00"/>
    <meta property="og:title" content="Bugatti ar putea lansa prima sa mașină electrică, model care va fi cel mai...accesibil al mărcii, fiindcă ar putea să coste sub un milion de euro"/>
    <meta property="og:description" content="Bugatti, extravaganta marcă din grupul VW, analizează posibilitatea de a lansa un vehicul electric de patru locuri care ar putea costa între 500.000 și un milion de euro, devenind cel"/>
  </head>
  <body>
    <article>
      <h1>Bugatti ar putea lansa prima sa mașină electrică, model care va fi cel mai...accesibil al mărcii, fiindcă ar putea să coste sub un milion de euro</h1>
      <address><time datetime="2019-11-19T13:02:00+00:00">19 Nov 2019, 13:02</time> by <a rel="author">Vlad Barza</a></address>
      <p><b>Bugatti, extravaganta marcă din grupul VW, analizează posibilitatea de a lansa un vehicul electric de patru locuri care ar putea costa între 500.000 și un milion de euro, devenind cel mai...accesibil al mărcii. Bugatti, celebră pentru mașinile sale ce pot depăși 400 km/h, vrea să devină rentabilă și ar putea să-și crească puternic producția anuală. Bugatti a livrat 76 de mașini anul trecut și puțin peste 250 în ultimii șase ani.</b><br/><br/>Bugatti vinde supercar-ul de 2,5 milioane euro Chiron și ar putea adăuga o mașină cu un preț mai mic care să fie electrică, să aibă patru locuri, să coste undeva între 500.000 și un milion de euro și să aibă, probabil, și ceva capacități off-road.<br/><br/>CEO-ul Stephan Winkelmann, care a condus și Lamborghini, spune că Bugatti trebuie să se adapteze vremurilor și să facă schimbări, fiindcă industria s-a modificat în mod fundamental.<br/><br/>Bugatti va produce doar 500 de mașini Chiron în acești ani, iar un nou model cu un preț net mai mic ar putea duce producția anuală la 600 de mașini, a mai spus Winkelmann, cel care a promovat masiv lansarea primului SUV Lamborghini, modelul Urus.<br/><br/>Winkelmann vrea să pregătească marca și pentru un viitor puțin probabil, unul în care VW ar putea renunța la Bugatti, iar noua companie ar trebui să se descurce pe cont propriu.<br/><br/>Deși Bugatti vinde mașini fantastic de scumpe, faptul că produce atât de puține o face să aibă costuri foarte mari și deci și pierderi.<br/><br/>În Europa, Bugatti livrează extrem de puține mașini: anul trecut au fost 22, iar anul acesta, 24 până în prezent. Între 2005 și 2015 a vândut supercar-ul Veyron, iar din 2016 vinde Chiron.<br/><br/><br/>Surse: Bloomberg, Automotive News</p>
    </article>
  </body>
</html>