<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motogpsport.autorevue.cz/clanek/motogp-ve-valencii-2019-ohlasy-prvnich-peti-v-cili"/>
    <meta property="og:site_name" content="MotoGPsport.cz"/>
    <meta property="article:published_time" content="2019-11-19T13:52:00+00:00"/>
    <meta property="og:title" content="MotoGP ve Valencii 2019: Ohlasy prvních pěti v cíli"/>
    <meta property="og:description" content="V posledním závodě letošního roku se na podium podívali Marc Márquez, Fabio Quartararo a Jack Miller."/>
  </head>
  <body>
    <article>
      <h1>MotoGP ve Valencii 2019: Ohlasy prvních pěti v cíli</h1>
      <h2>V posledním závodě letošního roku se na podium podívali Marc Márquez, Fabio Quartararo a Jack Miller.</h2>
      <address><time datetime="2019-11-19T13:52:00+00:00">19 Nov 2019, 13:52</time> by <a rel="author">Michaela Neumannová</a></address>
      <p>
        <b>Marc Márquez (Repsol Honda Team) – 1. místo</b>
      </p>
      <p>Osminásobný šampion letos ve všech závodech (kromě Austinu, kde upadl) dojel buď první, nebo druhý a nic se na tom nezměnilo ani ve Valencii, Márquez uzavřel svou rekordně úspěšnou sezónu vítězstvím. <i>„Tohle vítězství je perfektní tečkou za perfektní sezónou,“</i> radoval se po závodě Márquez. <i>„Tím, že jsem jel se zlatou helmou, jsem na sebe vyvinul trochu větší tlak, takže jsem musel jet obzvlášť chytře. Udělali jsme přesně to, co jsme chtěli, a vybojovali jsme i mistrovský titul mezi týmy, takže jsme si v této velkolepé sezóně dojeli pro hattrick. Hlavním cílem je vždy samozřejmě titul mezi jezdci, ale jsem velmi rád, že jsme také získali titul pro tým, a to nejen pro všechny z nich, ale i pro Jorgeho [Lorenza], který byl skvělým šampionem, tvrdým soupeřem a skvělým týmovým kolegou. Bude hodně těžké se ještě nějak zlepšit, protože letos jsme jeli opravdu skvěle,“</i> dodal Márquez.<br/><br/><b>Fabio Quartararo (Petronas Yamaha SRT) – 2. místo</b></p>
      <p>Mladý Francouz do závodu ve Valencii vyrážel z pole position. Ve své nováčkovské sezóně tento jezdec šestkrát startoval z pole position a sedmkrát vystoupil na podium, přesto ani jednou nedokázal zvítězit. <i>„Už včera jsem věděl, že Marc bude opravdu silný a že pokud nebudu moci vyhrát, budu šťastný za druhé místo,“</i> řekl po závodě Quartararo. <i>„Nebyli jsme moc daleko od vítězství, takže můžeme být na tento výsledek velmi hrdí. Je to úžasný závěr sezóny. V roce 2018 mi mnoho lidí říkalo, že si nezasloužím místo v MotoGP a že na to nejsem připraven - ale teď si myslím, že se sedmi pódii a šesti starty z pole position jsem jim ukázal, že se mýlili! Jsem šťastný, jak letošní rok proběhl a na to by měl být celý tým hrdý, “</i> uzavřel Francouz.<br/><br/><b>Jack Miller (Pramac Racing) - 3. místo</b></p>
      <p>Spolu s Márquezem a Quartararem se ve Valencii na podium dostal i Jack Miller, který tak dojel jako nejlepší jezdec Ducati. Dovi z továrního týmu skončil až jedno místo za ním. <i>„Řekl bych, že jsem dnes ze sebe vydal maximum. Jezdil jsem konzistentně a dělal jsem vše pro to, abych dohnal Fabia,“</i> pravil Miller po závodě. <i>„Kolem poloviny závodu jsem párkrát chyboval, takže jsem pak musel dohánět ztracený čas. Pak jsem získal pocit, jako by moje pneumatiky chytily druhý dech, přilnavost se totiž zlepšila. Marc a Fabio odjeli úžasný závod a nechybovali, zatímco my ostatní jsme se docela prali sami se sebou. Závod byl dlouhý, ale zábavný,“</i> řekl Miller závěrem.</p>
      <related>
        <a href="https://motogpsport.autorevue.cz/clanek/diskutujte-pri-zavodech-ve-valencii_3"/>
      </related>
      <p>
        <b>Andrea Dovizioso (Ducati Team) – 4. místo</b>
      </p>
      <p>Dovi skončil ve Valencii těsně pod podiem. Na Millera ze satelitního týmu Ducati tentokrát nestačil. V pořadí šampionátu letos skončil Dovi na druhém místě, už potřetí v řadě – vicemistrem byl i v letech 2017 a 2018. <i>„Celkově vzato jsem spokojený s naší rychlostí v závodě: naše tempo bylo velmi konstantní a nakonec ani ztráta na Márqueze nebyla příliš velká,“</i> zhodnotil Dovi. <i>„Pokusil jsem se dohnat Millera, ale jel velmi dobře a na několika místech byl rychlejší než já, takže si zasloužil pódium. Jsem spokojený s tím, jak jsme zakončili sezónu, protože jsme byli v Sepangu i tady ve Valencii rychlí. Znovu jsme získali druhé místo v šampionátu, ale bohužel s velmi velkou ztrátou na Marqueze, ale také s velkým náskokem před třetím jezdcem v pořadí a to dokonce i navzdory dvěma nulám v Barceloně a Silverstone, které nebyly naší chybou,“</i> hodnotil Dovi dále.</p>
      <p>
        <b>Alex Rins (Team Suzuki Ecstar) – 5. místo</b>
      </p>
      <p>Stejně jako v Malajsii dojel na páté pozici Alex Rins. Jezdec Suzuki sice dojel ve Valencii před Viňalesem, ale pouze o jedno místo, takže na posun na celkově třetí místo v šampionátu mu to nestačilo, musel se smířit se čtvrtým místem. <i>„Tento rok byl opravdu dobrý, bojoval jsem o 3. místo v šampionátu. Dnes jsem se tvrdě bojoval a dokázal jsem porazit Viñalese, který byl mým nejbližším soupeřem v šampionátu. Bojoval jsem s Doviziosem až do cíle, ale bylo velmi náročné ho předjet. Teď tedy musíme pokračovat v tvrdé práci a připravit se na novou sezónu! “</i> řekl Rins po Valencii.</p>
      <p>Foto: Petronas Yamaha SRT</p>
      <related>
        <h4>Další podobné články</h4>
        <a href="https://motogpsport.autorevue.cz/clanek/motogp-test-ve-valencii-uzavrel-na-nejvyssi-pricce-vinales"/>
        <a href="https://motogpsport.autorevue.cz/clanek/navzdory-padu-byl-dnes-ve-valencii-nejrychlejsi-quartararo"/>
        <a href="https://motogpsport.autorevue.cz/clanek/alex-marquez-podepsal-s-tymem-repsol-honda-pro-rok-2020"/>
        <a href="https://motogpsport.autorevue.cz/clanek/abraham-uzavrel-letosni-sezonu-ziskem-dvou-bodu_1"/>
        <a href="https://motogpsport.autorevue.cz/clanek/motogp-navzdory-padu-byl-ve-warm-upu-nejrychlejsi-marquez_1"/>
        <a href="https://motogpsport.autorevue.cz/clanek/diskutujte-pri-zavodech-ve-valencii_3"/>
        <a href="https://motogpsport.autorevue.cz/clanek/motogp-quartararo-si-vyjel-sestou-pole-position-letosniho-roku"/>
        <a href="https://motogpsport.autorevue.cz/clanek/motogp-do-druhe-kvalifikace-se-posouvaji-rins-a-pol-espargaro"/>
        <a href="https://motogpsport.autorevue.cz/clanek/motogp-ve-ctvrtem-treninku-nakonec-kraloval-vinales"/>
        <a href="https://motogpsport.autorevue.cz/clanek/motogp-quartararo-zustal-neprekonan-i-ve-tretim-treninku-ve-valencii"/>
        <a href="https://motogpsport.autorevue.cz/clanek/motogp-quartararo-udrzel-prvni-misto-i-ve-druhem-treninku"/>
        <a href="https://motogpsport.autorevue.cz/clanek/motogp-prvni-trenink-nakonec-ovladl-quartararo"/>
        <a href="https://motogpsport.autorevue.cz/clanek/jorge-lorenzo-dnes-oznamil-konec-kariery"/>
        <a href="https://motogpsport.autorevue.cz/clanek/od-roku-2022-by-se-mohlo-motogp-jezdit-v-madarsku"/>
      </related>
    </article>
  </body>
</html>