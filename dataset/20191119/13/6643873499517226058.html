<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/WbXQGg/alle-anklager-mot-assange-henlagt-i-sverige"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T13:10:19+00:00"/>
    <meta property="og:title" content="Alle anklager mot Assange henlagt i Sverige"/>
    <meta property="og:description" content="Ni år etter at Wikileaks-grunnlegger Julian Assange ble beskyldt for voldtekt og seksuelle overgrep mot to kvinner i Sverige, er begge saker henlagt."/>
  </head>
  <body>
    <article>
      <h1>Alle anklager mot Assange henlagt i Sverige</h1>
      <h2>Ni år etter at Wikileaks-grunnlegger Julian Assange ble beskyldt for voldtekt og seksuelle overgrep mot to kvinner i Sverige, er begge saker henlagt.</h2>
      <address><time datetime="2019-11-19T13:10:19+00:00">19 Nov 2019, 13:10</time> by <a rel="author">NTB</a></address>
      <p>Nyheten om at den siste saken er henlagt, ble sluppet på en pressekonferanse i Stockholm tirsdag. Aktor Eva-Marie Persson mener at bevisene er svekket og at de ikke er tilstrekkelige for å stille Assange for retten.</p>
      <p>– Det var ikke en helt enkel beslutning, sier Persson.</p>
      <p>Hun mener imidlertid at kvinnen som har anmeldt Assange for voldtekt, fortsatt er troverdig. I stedet er det mangel på muntlige støttebevis som gjør at saken nå henlegges.</p>
      <p>– Det skyldes hovedsakelig at det har gått lang tid siden hendelsen. Minnene blekner av naturlige grunner, sier Persson.</p>
      <h3>Saker henlagt</h3>
      <p>Etterforskningen av Assange i Sverige har pågått til og fra siden 2010. Da ble Assange anklaget for voldtekt mot én kvinne og seksuelle overgrep mot en annen i forbindelse med et Sverige-besøk.</p>
      <p>Den minst alvorlige saken ble henlagt i 2015 på grunn av foreldelsesfristen. Voldtektssaken ble henlagt i 2017, men da fordi Assange befant seg i Ecuadors ambassade i London, noe som gjorde etterforskningen praktisk vanskelig.</p>
      <p>Da Assange ble hentet ut av ambassaden av britisk politi og fengslet i april i år, besluttet svensk påtalemyndighet å gjenoppta etterforskningen.</p>
      <p>Voldtektssaken ville først vært foreldet neste år, men nå har svensk påtalemyndighet altså valgt å henlegge saken fordi den antar at bevisene ikke er sterke nok for en fellende dom.</p>
      <figure>
        <img src="https://images.sacdn.no/v2/images/1e294d06-70b9-4fea-b44c-e5251b048fd8?fit=crop&amp;h=1267&amp;w=1900&amp;s=20d880696d052fd6474186a32c7f1ccd53d1cd7b"/>
        <figcaption>Julian Assanges støttespillere protesterer mot fengslingen av Wikileaks-grunnleggeren utenfor Parlamentet i London i oktober.<cite>Foto: Alberto Pezzali / AP / NTB scanpix</cite></figcaption>
      </figure>
      <h3>Avviser anklagene</h3>
      <p>Assange har hele tiden avvist anklagene. Han har fryktet at saken i Sverige ville bli brukt som et påskudd til å utlevere ham til USA. Australieren sitter nå fengslet i Storbritannia i påvente av en avgjørelse om hvorvidt han skal utleveres til USA.</p>
      <p>Amerikanske myndigheter anklager ham for blant annet for å ha hjulpet til med et datainnbrudd som førte til lekkasje av store mengder hemmeligstemplede dokumenter, blant annet om USAs krigføring i Irak. Lekkasjene ble publisert av Wikileaks og førte til nyhetsoppslag i en rekke medier verden over.</p>
      <p>Assange tilbrakte syv år i Ecuadors ambassade i London for å slippe unna en utlevering til Sverige. Hans helsetilstand beskrives som svært alvorlig av både en FN-utsending og Assanges far.</p>
      <related>
        <h4>Les også</h4>
        <a href="https://www.bt.no/utenriks/i/AdxE2q/advokat-stor-seier-for-assange-i-sverige"/>
        <a href="https://www.bt.no/kultur/i/AdXOjA/her-henger-de-opp-igjen-den-omstridte-utstillingen"/>
        <a href="https://www.bt.no/utenriks/i/dOMegA/julian-assange-tiltalt-for-brudd-paa-spionasjeloven-i-usa"/>
        <a href="https://www.bt.no/nyheter/lokalt/i/RR5WzJ/oedelagt-assange-tilbake-hos-kunstneren"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/kultur/i/VbXVe3/musiker-hans-martin-austestad-har-sluttet-aa-turnere-paa-norske-skoler-p"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/btmeninger/debatt/i/vQGoKB/nav-skandalen-er-uendelig-mye-stoerre"/>
        <a href="https://www.bt.no/nyheter/lokalt/i/2GgLJG/fjerner-masse-i-bunnen-av-joelstravatnet-etter-nytt-metallfunn"/>
        <a href="https://www.bt.no/nyheter/lokalt/i/8mVrq2/i-hoest-har-paahengsmotorer-for-millioner-blitt-stjaalet-i-bergensomraadet"/>
      </related>
    </article>
  </body>
</html>