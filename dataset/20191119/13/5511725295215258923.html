<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/porzingis-bijis-piemers-savainotajam-spurs-talantam.d?id=51649767"/>
    <meta property="og:site_name" content="DELFI"/>
    <meta property="article:published_time" content="2019-11-19T13:06:39+00:00"/>
    <meta property="og:title" content="Porziņģis bijis piemērs savainotajam 'Spurs' talantam "/>
    <meta property="og:description" content="Nacionālās basketbola asociācijas (NBA) kluba Sanantonio &quot;Spurs&quot; saspēles vadītājs Dežante Marejs, atgūstoties no labā ceļgala krustenisko saišu plīsuma, motivāciju guvis, sekojot līdzi Kristapa Porziņģa rehabilitācijai pēc tāda paša savainojuma, ziņo Dalasas &quot;Mavericks&quot; kluba mājaslapa."/>
  </head>
  <body>
    <article>
      <h1>Porziņģis bijis piemērs savainotajam 'Spurs' talantam </h1>
      <address><time datetime="2019-11-19T13:06:39+00:00">19 Nov 2019, 13:06</time> by <a rel="author">DELFI Sports</a></address>
      <p>
        <b>Nacionālās basketbola asociācijas (<a href="https://www.delfi.lv/temas/nba">NBA</a>) kluba Sanantonio "<a href="https://www.delfi.lv/temas/spurs">Spurs</a>" saspēles vadītājs Dežante Marejs, atgūstoties no labā ceļgala krustenisko saišu plīsuma, motivāciju guvis, sekojot līdzi Kristapa Porziņģa rehabilitācijai pēc tāda paša savainojuma, ziņo Dalasas "<a href="https://www.delfi.lv/temas/mavericks">Mavericks</a>" kluba mājaslapa.</b>
      </p>
      <p>Šobrīd 23 gadus vecais Marejs savainojumu guva pārbaudes spēlē pirms 2018./2019. gada sezonas, kuru pilnībā izlaida gan viņš, gan Porziņģis.</p>
      <p>"Šķiet, ka viņš [Porziņģis] mīl basketbolu," pirms pirmdienas spēles starp "Spurs" un "Mavericks" izteicās Marejs. "Sāku viņam sekot sociālajos tīklos, lai redzētu, kā viņam klājas rehabilitācijas laikā."</p>
      <p>Porziņģis šosezon laukumā devies 12 no 13 spēlēm, kuru laikā vidēji izcēlies ar 18,6 punktiem un 8,9 atlēkušajām bumbām. Basketbolists vienu maču izlaida, jo pagaidām nav paredzēts, ka viņš piedalās divās spēlēs divās dienās pēc kārtas.</p>
      <p>"Piemērs, kā viņš cītīgi strādāja, lai varētu atgriezties elites līmenī, bijusi svētība. Tas man deva motivāciju. Piekrītu viņa teiktajam – vēlies visu izdarīt uzreiz. Taču jāapzinās, ka tas tomēr prasa laiku," sprieda Marejs.</p>
      <p>Marejs pirmajās 12 sezonas spēlēs vidēji mačā laukumā pavadījis 22,5 minūtes, jo viņa spēles laikam piemērots ierobežojums no kluba treneru korpusa puses. Basketbolists, kurš 2017./2018. gadā tika iekļauts NBA pirmajā simboliskajā aizsardzības piecniekā, vidēji spēlē izcēlies ar 10,6 punktiem un 4,7 rezultatīvām piespēlēm.</p>
      <p>"Nevaru sagaidīt līdz būšu pilnībā brīvs [bez spēles laika ierobežojuma], taču tāds ir šis process. Vienmēr teikšu, ka vēlos spēlēt. Tomēr galu galā kluba vadība ir pieredzējusi šādos jautājumos," klāstīja saspēles vadītājs.</p>
      <p>Jau ziņots, ka <a href="https://www.delfi.lv/temas/kristaps-porzingis">Kristaps Porziņģis</a> spēlē pret "Spurs" izcīnīja trešo "double double" pēc kārtas, <a href="https://www.delfi.lv/sports/news/basketbols/porzingim-tresais-double-double-pec-kartas.d?id=51648877">palīdzot komandai izcīnīt uzvaru ar rezultātu 117:110 (36:22, 23:27, 34:30, 24:31)</a>.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/porzingim-tresais-double-double-pec-kartas.d?id=51648877"/>
        <a href="https://www.delfi.lv/sports/news/basketbols/porzingis-doncics-spele-ligas-vertigaka-speletaja-limeni.d?id=51649279"/>
      </related>
    </article>
  </body>
</html>