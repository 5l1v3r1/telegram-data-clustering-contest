<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/battisti_cassazione_conferma_ergastolo-6578941/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="La Cassazione ha confermato l'ergastolo per Cesare Battisti"/>
    <meta property="og:description" content="Bocciato il ricorso presentato a maggio per chiedere la commutazione in 30 anni di carcere"/>
  </head>
  <body>
    <article>
      <h1>La Cassazione ha confermato l'ergastolo per Cesare Battisti</h1>
      <h2>Bocciato il ricorso presentato a maggio per chiedere la commutazione in 30 anni di carcere</h2>
      <address><time datetime="2019-11-19T13:53:00+00:00">19 Nov 2019, 13:53</time> by <a rel="author">AGI - Agenzia Giornalistica Italia</a></address>
      <p><b>Ergastolo</b> confermato per l'ex terrorista dei Pac<b> Cesare Battisti</b>: la prima sezione penale della<b> Cassazione</b>, dopo una camera di consiglio svolta oggi, ha dichiarato inammissibile <a href="https://www.agi.it/cronaca/battisti_difesa_chiede_cancellare_ergastolo-5038177/news/2019-02-21/">il ricorso presentato dalla difesa</a> contro l'ordinanza con cui, il 17 maggio scorso, la Corte di assise di appello di Milano aveva negato la commutazione della pena dell'ergastolo in quella di trent'anni di reclusione. </p>
      <p>Battisti, condannato per quattro <b>omicidi</b> commessi alla fine degli anni '70, è stato arrestato nello scorso gennaio in<b> Bolivia</b>, dopo 37 anni di latitanza, ed è detenuto in carcere a<b> Oristano</b>. Le questioni sollevate con il ricorso dalla difesa riguardavano la persistenza dell'efficacia dell'accordo di commutazione della pena che era stato stipulato tra le Autorità italiane e brasiliane, in vista dell'estradizione dal Brasile (ma Battisti alla fine venne consegnato all'Italia dalla Bolivia) nonché la legittimità della procedura culminata nell'<b>espulsione</b> del condannato dalla Bolivia. La Corte di Cassazione ha dunque ritenuto corretta la decisione della Corte di assise di appello milanese.</p>
    </article>
  </body>
</html>