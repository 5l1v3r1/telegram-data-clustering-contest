<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/a-honismereti-szakkor-35-eve-orzi-a-mult-szazad-ertekeit-2039310/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="A Honismereti Szakkör 35 éve őrzi a múlt század értékeit"/>
    <meta property="og:description" content="A Jászsági Civil Vándordíjat és a vele járó kétszázezer forint elismerést immár tizedik alkalommal ítélte oda „A Jászságért” Alapítvány Kuratóriuma."/>
  </head>
  <body>
    <article>
      <h6 class="kicker">JÁSZDÓZSA</h6>
      <h1>A Honismereti Szakkör 35 éve őrzi a múlt század értékeit</h1>
      <address><time datetime="2019-11-19T13:00:00+00:00">19 Nov 2019, 13:00</time> by <a rel="author">Illés Anita</a></address>
      <h4>A Jászsági Civil Vándordíjat és a vele járó kétszázezer forint elismerést immár tizedik alkalommal ítélte oda „A Jászságért” Alapítvány Kuratóriuma, mégpedig a „Dósai” Honismereti Szakkörnek.</h4>
      <p>A harmincöt évvel ezelőtt alakult szakkör közösségmegtartó és hagyományőrző szerepe meghatározó Jászdózsa és a térség életében. A <a href="https://www.szoljon.hu/kozelet/helyi-kozelet/immar-10-alkalommal-lehet-elnyerni-a-jaszsagi-civil-vandordijat-1559824/">jubileumi vándordíjat</a> ünnepélyes keretek között adta át dr. Dobos László, a Jászok Egyesülete elnöke Zsidei Andrásnénak, a honismereti szakkör vezetőjének.</p>
      <p>– Tizedik alkalommal került olyan helyre a díj, ahol olyanok élnek, akik tudják, nemcsak kenyérrel él az ember. A mindennapi munka mellé kellenek azok a pillanatok, amikor megállunk, és visszatekintünk, vagy éppen előre – emelte ki dr. Dobos László, aki ismertette a díj hivatalos indoklását is. Felidézte a Gulyás János tanár vezetésével 1984-ben alakult közösség történetét.</p>
      <figure>
        <img src="https://www.szoljon.hu/wp-content/uploads/2019/11/+otf/922w/JaszsagiCivilVandordijpincekep1.jpg"/>
        <figcaption>Ünnepélyes keretek között adták át az elismerést<br/>Fotó: Illés Anita</figcaption>
      </figure>
      <p>Megtudtuk, hogy a szakkör tagjai az elmúlt évtizedekben összegyűjtötték a falu tárgyi emlékeit, melyet 1989-től a tájházban mutatnak be. Létrehozták a település második világháborús emlékművét, feltérképezték a valamikor népes tanyavilágot. Megszervezték az elszármazottak találkozóját és kapcsolatot építettek ki az erdélyi Nyújtód községgel. Ezenkívül együttműködnek a helyi Szent Mihály Cserkészcsapattal, testvértelepüléseikkel és természetesen a Jászság honismereti szakköreivel is.</p>
      <p>A közösség őrzi a múlt századi falusi élet eseményeit, így felelevenítették többek között a kézi aratást, a paraszti lakodalmi szokásokat és a nevezetes jász táncalkalmat, a pendzsomot is. A Jászok Egyesületéhez 1994-ben csatlakoztak, amely a szakkör több sikeres programjának társrendezője volt. Munkájukat a település „Jászdózsa Községért” díjjal ismerte el.</p>
      <p>A díjátadón az egyik alapítóra, Nyilasi Jánosnéra is emlékeztek, akinek versét lánya, Zsótér Lászlóné szavalta el. Az eseményen Dékány Noémi, a Bozóky János Általános Iskola hetedik osztályos tanulója jászsági népdalokat adott elő. Baranyi Sándor polgármester köszöntőjében hangsúlyozta a civil szervezetek fontosságát a település életében, és gratulált a szakkörnek.</p>
    </article>
  </body>
</html>