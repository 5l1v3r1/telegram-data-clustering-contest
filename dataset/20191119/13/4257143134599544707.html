<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/19/het-evet-kapott-a-pedofil-tatabanyai-hittantanar"/>
    <meta property="og:site_name" content="infostart"/>
    <meta property="article:published_time" content="2019-11-19T13:58:00+00:00"/>
    <meta property="og:title" content="Hat évet kapott a pedofil tatabányai hittantanár"/>
    <meta property="og:description" content="A másodfokú bíróság nem változtatott, jogerősen hat év börtönt kapott a tatabányai férfi, aki hétéves diákjait zaklatta."/>
  </head>
  <body>
    <article>
      <h1>Hat évet kapott a pedofil tatabányai hittantanár</h1>
      <address><time datetime="2019-11-19T13:58:00+00:00">19 Nov 2019, 13:58</time> by <a rel="author">Infostart</a></address>
      <h3>A másodfokú bíróság nem változtatott, jogerősen hat év börtönt kapott a tatabányai férfi, aki hétéves diákjait zaklatta.</h3>
      <p>A férfi egy tatabányai általános iskolában alsó tagozatos gyermekek hitoktatójaként 2018 májusában az órán az egyik 7 éves gyermeket a tiltakozása ellenére felkapta, felemelte, illetve a nadrágját combközépig többször, egy alkalommal pedig az alsóneműjét lehúzta. Ugyanezen az órán a gyermek két egymás mellé tolt széken feküdt, amikor a férfi ráfeküdt, az elkövető a sértett védekezése hatására hagyta abba a cselekményét. Ugyanezen az órán egy másik 7 éves gyermek a leesett ceruzájáért ment le az asztal alá, ahonnan a férfi nem engedte felállni, a gyermek fejét a ruhával fedett nemi szerve közelébe húzta.</p>
      <p>Az elkövető 2015 novemberétől egészen a 2018. júniusi bűnügyi őrizetbe vételéig kiskorú gyermekekről készült, a nemi vágy felkeltésére, illetve fokozására alkalmas, súlyosan szeméremsértő több száz fotót, illetve videofelvételt szerzett meg, amelyeket informatikai eszközein tárolt.</p>
      <p>Az ügyészség indítványára az elsőfokú bíróság a vádlottat halmazati büntetésként mint visszaesőt 6 év börtönbüntetésre, 7 év közügyektől eltiltásra, és végleges hatályú, minden olyan foglalkozás gyakorlásától eltiltásra ítélte, amelynek keretében kiskorú személlyel kerülne kapcsolatba.</p>
      <p>Az ítélettel szemben a vádlott és a védő enyhítésért, a szabadságvesztés mértékének csökkentése érdekében jelentett be fellebbezést. A Tatabányai Törvényszék mint másodfokú bíróság az elsőfokú bíróság által kiszabott büntetéseket helybenhagyta, erre figyelemmel a büntetőeljárás jogerősen befejeződött.</p>
      <p>
        <i>Nyitókép: Pixabay</i>
      </p>
    </article>
  </body>
</html>