<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259823/proti-se-katanalosi-antiviotikon-i-ellada-efarmogi-ton-eyropaikon-odigion-zita-o-iatrikos-syllogos"/>
    <meta property="og:site_name" content="LiFO"/>
    <meta property="article:published_time" content="2019-11-19T13:13:00+00:00"/>
    <meta property="og:title" content="Πρώτη σε κατανάλωση αντιβιοτικών η Ελλάδα - Εφαρμογή των Ευρωπαϊκών οδηγιών ζητά ο Ιατρικός Σύλλογος"/>
    <meta property="og:description" content="Πρώτη στην Ευρώπη θα είναι η Ελλάδα που θα αντιμετωπίσει σοβαρό πρόβλημα μικροβιακής αντοχής λόγω της υπερβολικής κατανάλωσης αντιβιοτικών"/>
  </head>
  <body>
    <article>
      <h1>Πρώτη σε κατανάλωση αντιβιοτικών η Ελλάδα - Εφαρμογή των Ευρωπαϊκών οδηγιών ζητά ο Ιατρικός Σύλλογος</h1>
      <h2>Πρώτη στην Ευρώπη θα είναι η Ελλάδα που θα αντιμετωπίσει σοβαρό πρόβλημα μικροβιακής αντοχής λόγω της υπερβολικής κατανάλωσης αντιβιοτικών</h2>
      <address><time datetime="2019-11-19T13:13:00+00:00">19 Nov 2019, 13:13</time> by <a rel="author">NEWSROOM</a></address>
      <p>
        <b>Πρώτη στην Ευρώπη θα είναι η Ελλάδα, η χώρα που θα αντιμετωπίσει σοβαρό πρόβλημα μικροβιακής αντοχής λόγω της<a href="https://www.lifo.gr/now/greece/259004/isa-apeilitiki-i-yperkatanalosi-antiviotikon-sti-xora-mas-oi-ellines-pairnoyn-antiviosi-akoma-kai-gia-to-synaxi"> υπερκατανάλωσης αντιβιοτικών</a>, σύμφωνα με στοιχεία του Παγκόσμιου Οργανισμού Υγείας.</b>
      </p>
      <p>Ο Πανελλήνιος Ιατρικός Σύλλογος (ΠΙΣ) ζητά την αυστηρή τήρηση της εθνικής νομοθεσίας, αλλά και την εφαρμογή των Ευρωπαϊκών Οδηγιών που προβλέπουν ότι όλα τα φάρμακα και ειδικά τα αντιβιοτικά, θα πρέπει να χορηγούνται στους ασθενείς μόνο όταν υπάρχει ιατρική συνταγή.</p>
      <p>Άλλωστε ο υπάρχον νόμος ισχύει εδώ και 46 χρόνια (ΦΕΚ 172 8.8.1973) και προβλέπει τη χορήγηση όλων των φαρμάκων μόνο με συνταγή γιατρού. Ο Πανελλήνιος Ιατρικός Σύλλογος (ΠΙΣ) μέσω του Γενικού Γραμματέα κ. Γιώργου Ελευθερίου διατύπωσε τις απόψεις του Συλλόγου για το θέμα της χρήσης των αντιβιοτικών στη χώρα μας, κατά τη διάρκεια της συνάντησης φορέων που πραγματοποιήθηκε στον ΕΟΔΥ, με αφορμή την Παγκόσμια Εβδομάδα και την Ευρωπαϊκή Ημέρα Ευαισθητοποίησης για την Ορθολογική Χρήση των Αντιβιοτικών.</p>
      <p>Ο ΠΙΣ εξέφρασε το χρόνιο αίτημα του κλάδου, ότι τα αντιβιοτικά θα πρέπει να δίνονται στους ασθενείς μόνο όταν υπάρχει συνταγή γιατρού. Παράλληλα σύμφωνα με τις Κατευθυντήριες γραμμές της ΕΕ σχετικά με τη συνετή χρήση των αντιμικροβιακών στην ανθρώπινη υγεία (Εφημερίδα της Ευρωπαϊκής Ενώσεως 2017/C 212/01 της 1.7.2017), προβλέπεται σαφώς στο άρθρο 4.7 ότι: «Οι φαρμακοποιοί θα πρέπει να χορηγούν αντιμικροβιακά μόνο με συνταγή γιατρού, εκτός εάν, βάσει ειδικών διατάξεων, επιτρέπεται η ελεγχόμενη χορήγηση σε ειδικές περιπτώσεις».</p>
      <p>Από τα παραπάνω είναι σαφές ότι το ρυθμιστικό πλαίσιο εισάγει αυστηρούς κανόνες σχετικά με τη χορήγηση φαρμάκων και ειδικότερα αντιβιοτικών, τα οποία και θα πρέπει να χορηγούνται ΜΟΝΟ μετά από ιατρική συνταγή.</p>
      <figure>
        <img src="https://www.lifo.gr/uploads/image/1569505/pinakas_1_antibiotika-ellada.jpg"/>
        <figcaption>Κατανάλωση αντιβιοτικών στην Ευρώπη για το 2018</figcaption>
      </figure>
      <p>Η χρήση αντιβιοτικών με στοιχεία</p>
      <p>-Η Ελλάδα είναι η 1η χώρα σε κατανάλωση αντιβιοτικών στην Πρωτοβάθμια Φροντίδα Υγείας.</p>
      <p>-Τα αντιβιοτικά κεφαλοσπορίνες, Αμοξικιλλίνη, τετρακυκλίνες και κινολόνες είναι πρώτα στη λίστα κατανάλωσης.</p>
      <p>-Στις κατηγορίες αυτές των αντιβιοτικών καταγράφεται διαχρονική αύξηση στη χρήση, με εξαίρεση τις κινολόνες για τις οποίες έχει θεσμοθετηθεί εδώ και χρόνια ως απαραίτητο στοιχείο η αιτιολογημένη συνταγή γιατρού. Γι' αυτό και οι κινολόνες έρχονται στην 3η θέση κατανάλωσης.</p>
      <p>-Tο ECDC (Ευρωπαϊκό Κέντρο Πρόληψης και Ελέγχου Νοσημάτων) καταγράφει σχεδόν διπλάσια χρήση αντιβιοτικών στη χώρα μας, σε σύγκριση με τον μέσο όρο που ισχύει στην Ε.Ε.</p>
      <p>-Οι κυριότερες λοιμώξεις για τις οποίες οι Έλληνες παίρνουν από το ράφι τα αντιβιοτικά είναι για το αναπνευστικό και για το ουροποιητικό σύστημα.</p>
      <p>Κατόπιν αυτών, ο ΠΙΣ καλεί το Υπουργείο Υγείας να ενσωματώσει άμεσα τις Ευρωπαϊκές Οδηγίες στην Εθνική Νομοθεσία και να εφαρμόσει τους Νόμους του Κράτους προκειμένου να μην υπάρξουν θύματα στο άμεσο μέλλον, από την ανάπτυξη ανθεκτικών στελεχών λόγω της αλόγιστης και ανεξέλεγκτης χρήσης φαρμάκων και ιδιαίτερα αντιβιοτικών, καθώς δεν παράγονται νέα αντιβιοτικά σκευάσματα που να μπορούν να καλύψουν τη μικροβιακή αντοχή που αναπτύσσεται.</p>
      <figure>
        <img src="https://www.lifo.gr/uploads/image/1569506/pinakas_2_antibiotika-ellada.jpg"/>
        <figcaption>Πρώτη η Ελλάδα σε κατανάλωση αντιβιοτικών στην Ευρώπη για το 2018</figcaption>
      </figure>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>