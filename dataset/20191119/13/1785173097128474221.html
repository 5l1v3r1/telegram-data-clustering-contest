<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/israelienii-jubileaza-palestinienii-condamna-decizia-sua-de-a-nu-mai-considera-coloniile-israeliene-din-cisiordania-ocupata-contrare-dreptului-international-1922403419002019111319174708"/>
    <meta property="og:site_name" content="News.ro"/>
    <meta property="article:published_time" content="2019-11-19T13:34:00+00:00"/>
    <meta property="og:title" content="Israelienii jubilează, palestinienii condamnă decizia SUA de a nu mai considera coloniile israeliene din Cisiordania ocupată contrare dreptului internaţional"/>
    <meta property="og:description" content="Schimbarea politicii Washingtonului cu privire la statutul coloniilor din Cisiordania ocupată - sărbătorită ca o victorie în Israel şi denunţată drept o lovitură în Palestina - îi împarte din nou pe protagoniştii unui conflict fără ieşire pe termen scurt, relatează AFP."/>
  </head>
  <body>
    <article>
      <h1>Israelienii jubilează, palestinienii condamnă decizia SUA de a nu mai considera coloniile israeliene din Cisiordania ocupată contrare dreptului internaţional</h1>
      <address><time datetime="2019-11-19T13:34:00+00:00">19 Nov 2019, 13:34</time> by <a rel="author">Valentin Vidu</a></address>
      <p>
        <b>Schimbarea politicii Washingtonului cu privire la statutul coloniilor din Cisiordania ocupată - sărbătorită ca o victorie în Israel şi denunţată drept o lovitură în Palestina - îi împarte din nou pe protagoniştii unui conflict fără ieşire pe termen scurt, relatează AFP.</b>
      </p>
      <p>Clasa politică israeliană, o mare parte a presei şi locuitorii coloniilor israeliene jubilau marţi, după anunţul administraţiei Trump cu privire la coloniile israeliene în teritoriile palestiniene ocupate.</p>
      <p>Această decizie ”este reflectarea unui adevăr istoric - că evreii nu sunt colonizatori străini în Iudeea-Samaria (numele biblic folosit de Israel pentru a desemna Cisiordania ocupată)”, a declarat premierul israelian în exerciţiu Benjamin Netanyahu.</p>
      <p>După ce a recunoscut Ierusalimul drept capitală a Israelului şi o parte a Platoului Golan sirian ca fiind al Israelului, Casa Albă apreciază de-acum că aceste colonii israeliene din Cisiordania ocupată ”nu sunt contrare dreptului internaţional”.</p>
      <p>Washingtonul îşi schimbă astfel nu doar politica, ci înoată împotriva curentului rezoluţiilor Consiliului de Securitate al ONU - precum Rezoluţia 2334 - care consideră coloniile israeliene drept o ”încălcare a dreptului internaţional umanitar” care pune ”grav în pericol” soluţia cu două state.</p>
      <p>Colonizarea Cisiordaniei de către Israel a continuat în toate guvernele israeliene după Războiul din 1967, însă ea s-a accelerat în ultimii ani, la iniţiativa lui Netanyahu şi al aliatului său de la Washington, preşedintele Donald Trump.</p>
      <p>În prezent, peste 400.000 de israelieni locuiesc în Cisiordania ocupată, un teritoriu fragmentat în care trăiesc, de asemenea, 2,7 milioane de palestinieni.</p>
      <p>”În pofida bucuriei pe care această decizie o creează în Israel, această decizie importantă este înainte de toate simbolică şi nu va fi urmată, fără îndoială, de restul comunităţii internaţionale”, scrie marţi marele cotidian israelian Yediot Aharonot.</p>
      <p>”Acestea fiind spuse, această decizie ar putea să fie înţeleasă de către Israel ca o undă verde în a-şi continua expansiunea coloniilor şi a merge înainte cu proiectul său de anexare”, continuă ziarul.</p>
      <p>Netanyahu promitea în septembrie să anexeze rapid Valea Iordanului, un teritoriu strategic, care reprezintă aproape o treime din Cisiordania ocupată, în cazul în care este menţinut la putere.</p>
      <p>Anunţul Washingtonului intervine în timp ce rivalul lui Netanyahu, fostul general Benny Gantz, şi el favorabil unei anexări a Văii Iordanului, are termen până miercuri să încerce să formeze un guvern.</p>
      <p>Pentru a forma un guvern fără sprijinul lui Netanyahu, Gantz este necesar să conteze cel puţin pe susţinerea deputaţilor arabi.</p>
      <p>Gantz a salutat ”susţinerea solidă” a Washingtonului, însă partidele arabe au denunţat-o.</p>
      <p>
        <b>AMĂRĂCIUNE LA RAMALLAH</b>
      </p>
      <p>Conducătorii palestinieni au denunţat decizia administraţiei Trunp, care aşteaptă de altfel formarea unui nou guvern în Israel pentru a-şi dezvălui planul de pace la conflictul israeliano-palestinian.</p>
      <p>”Noi am început deja negocieri la ONU în vederea prezentării unui proiect de rezoluţie în Consiliul de Securitate al ONU. Ne aşteptăm la un veto al Washingtonului, însă vom merge înainte”, a declarat marţi negociatorul-şef al palestinienilor Saëb Erekat.</p>
      <p>”Statele Unite vor opune atunci vetoul lor dreptului internaţional”, a subliniat el într-o conferinţă de presă la Ramallah, la sediul Autorităţoii Palestiniene. ”Ei vor să ne vadă în genunchi... Dar noi vom rămâne în picioare”, a adăugat el.</p>
      <p>Anunţul Casei Albe ”confirmă evaluarea Palestinei a administraţiei Trump drept o ameninţare la adresa păcii internaţionale, pentru că ea este complicea crimelor Israelului”, a comentat Hanan Ashrawi, un cadru al Organizaţiei pentru Eliberarea Palestinei (OLP).</p>
      <p>Ofer Zalzberg, un analist de la International Crisis group, consideră că palestinienii, ţările arabe şi europenii ”îşi pierd încrederea” în Statele Unite ca ”mediator” în conflictul israeliano-palestinian, în timp ce coloniştii se simt revigoraţi.</p>
      <p>”Administraţia Trump încearcă să facă ţăndări consensul internaţional” cu privire la colonii, apreciază el. ”Însă asta nu va schimba situaţia peste măsură pe teren”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/presedintele-palestinian-mahmoud-abbas-ameninta-la-tribuna-onu-sa-rupa-toate-acordurile-incheiate-cu-israelul-daca-un-viitor-guvern-incearca-sa-anexeze-cisiordania-asa-cum-vrea-benjamin-netanyahu-1922405827002019091119126077"/>
      </related>
    </article>
  </body>
</html>