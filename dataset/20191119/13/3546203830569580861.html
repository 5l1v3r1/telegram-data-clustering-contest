<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_845290488_13_barzi_saveta_koito_ne_varshat_nikakva_rabota"/>
    <meta property="og:site_name" content="webcafé"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="13 &quot;бързи съвета&quot;, които не вършат никаква работа"/>
    <meta property="og:description" content="Мястото, на което тези &quot;хитрини&quot; действат, е интернет"/>
  </head>
  <body>
    <article>
      <h1>13 "бързи съвета", които не вършат никаква работа</h1>
      <address><time datetime="2019-11-19T13:00:00+00:00">19 Nov 2019, 13:00</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <figure>
        <img src="https://images.webcafe.bg/2019/11/19/pastaa/1170x820.jpg"/>
        <figcaption>Мястото, на което тези "хитрини" действат, е интернет<cite>Снимка: © iStock/ Getty</cite></figcaption>
      </figure>
      <figure>
        <img src="https://images.webcafe.bg/2019/11/19/spagghetti/1170x781.jpg"/>
        <figcaption><b>Дървената лъжица ще попречи на водата за спагетите да изкипи </b><br/><br/>И така, сложили сте тенджера с паста да се вари на котлона, обръщате се за няколко минути и... водата е изкипяла, а хаосът на печката е пълен. Затова мнозина споделят съвета да се постави дървена лъжица, която ще попречи на водата да прекипи и да изцапа всичко наоколо. Всъщност, това е една от най-често срещаните "хитринки" в тематичните клипове и списъци с трикове. <br/><br/>В действителност обаче този съвет не върши почти никаква работа. Ако сте сложили твърде много вода в тенджерата и тя е стигнала до кипене - дървената лъжица няма да спре процеса. Затова просто внимавайте с количествата и наглеждайте пастата, докато се вари.</figcaption>
      </figure>
      <figure>
        <img src="https://images.webcafe.bg/2019/11/19/pizzzza/1170x549.jpg"/>
        <figcaption><b>Можете да стоплите парче пица на ютията си </b><br/><br/>Колкото и шантаво да звучи, в някои клипове в YouTube виждаме този трик, който се представя като бърз метод за стопляне на парче пица. Някои влогъри споделят, че го използват по време на път или в ситуации, в които незнайно защо имат под ръка единствено ютия (в някои видеа използват и сешоар за затопляне на пицата отгоре). <br/><br/>Този съвет директно попада в списъка "Деца, не опитвайте това у дома". Повечето пици са доста мазни, а добавките отгоре падат лесно от тестото, което означава, че не ги искате точно върху ютията си. Нищо чудно, че голяма част от клиповете с тази хитрина са снимани в хотели...</figcaption>
      </figure>
      <figure>
        <img src="https://images.webcafe.bg/2019/11/19/pizzzzzza/1170x754.jpg"/>
        <figcaption><b>Чаша вода в микровълновата ще направи пицата по-хрупкава </b><br/><br/>Понякога се случва да се опитваме да направим невъзможното, а именно да направим вчерашната пица отново вкусна. За тази цел интернет ни съветва при притоплянето в микровълнова фурна да сложим и чаша вода вътре, за да стане пицата отново вкусна и хрупкава. Идеята е, че така изпаренията от водата ще овлажнят отново изсъхналата пица и тя ще си върне апетитния вид. <br/><br/>Хрупкавостта на храната обаче изисква далеч по-горещ въздух, за да се случи. В конкретния случай вместо да постигнете желания ефект, възможно е пицата да се овлажни допълнително и да омекне, вместо да стане отново хрупкава.</figcaption>
      </figure>
      <figure>
        <img src="https://images.webcafe.bg/2019/11/19/vinovino/1170x780.jpg"/>
        <figcaption><b>Можете да отворите виното с помощта на чук и пирон </b><br/><br/>Съвети как да отворим бутилка вино без помощта на тирбушон има безброй и една огромна част от тях са напълно безполезни. Един от вариантите препоръчва да забиете тънък пирон в корковата тапа, а след това да го измъкнете с "козия крак" от обратната страна на чука. Така тапата ще излезе заедно с пирона. <br/><br/>Не е напълно невъзможно тази хитрина да проработи, но е по-вероятно тънкият пирон да се изкриви или сравнително рехавият корк да се раздроби. А ако все пак измъкнете тапата - шансът да излеете значителна част от виното заради рязкото дърпане е огромен. По-добре попитайте съседите за тирбушон или изберете бутилка с винтова капачка.</figcaption>
      </figure>
      <figure>
        <img src="https://images.webcafe.bg/2019/11/19/baatteries/1170x713.jpg"/>
        <figcaption><b>Ако държите батериите в хладилника, те ще издържат повече </b><br/><br/>Някои съветват да държите батериите си в хладилника и дори в камерата, за да работят те възможно най-дълго и да са като нови, когато и да ги поставите в дистанционното. Оказва се, че подобно нещо не просто е излишно, а може и да увреди живота на батериите. <br/><br/>Ниските температури в хладилника не са никак полезни за тях, а евентуален конденз може да доведе до корозия и необратими щети. В камерата вредното влияние е още по-силно. Най-доброто място за резервните ви батерии е тъмно, сухо и със стайна температура.</figcaption>
      </figure>
      <figure>
        <img src="https://images.webcafe.bg/2018/05/29/best-brands-2018-fbs-01/1170x748.PNG"/>
        <figcaption><b>Кока-Колата е идеална за почистване </b><br/><br/>Из мрежата обикалят безброй клипове за почистване на различни повърхности с Кока-Кола. А и всеки от нас е пробвал да потопи монета в чаша с газираната напитка и след това да я извади блестяща и като нова. Защо тогава подобна "магия" да не действа и върху санитарния фаянс, кухненския плот, котлоните и дори колата ни? <br/><br/>Колата действително има известна почистваща мощ, но формулата й не е достатъчна, за да замести пълноценно препаратите, предназначени точно за целта. Захарта в напитката пък не само не почиства, а прави повърхностите лепкави, а за убиване на бактериите и дума не може да става.</figcaption>
      </figure>
      <figure>
        <img src="https://images.webcafe.bg/2019/04/21/cwetq93939/1170x780.jpg"/>
        <figcaption><b>Монета във вазата с цветя ще ги запази за по-дълго </b><br/><br/>Тази домашна хитрина би била доста полезна, ако използвахме монети с голямо съдържание на мед в себе си. Сегашните монети, които са в обращение, са със състав от мед, алуминий и никел, но медта в тях не е достатъчна, за да задържи бактериите далеч от цветята и така да ги съхрани свежи.</figcaption>
      </figure>
      <figure>
        <img src="https://images.webcafe.bg/2016/01/28/47567456756/618x346.jpg"/>
        <figcaption><b>Сърцевината на ягодите се маха лесно със сламка </b><br/><br/>Почистването на ягодите е досадно и пипкаво занимание, което с удоволствие бихме си спестили, ако не обичахме толкова тези горски плодове. Затова ни съветват - за бързо отстраняване на сърцевината на ягодите, използвайте сламка. В някои от клиповете из социалните мрежи подобна хитрина се прилага и на черешите и вишните и отстрани изглежда наистина лесно. <br/><br/>Всъщност повечето пластмасови сламки са меки, тънки и твърде гъвкави, за да ви свършат работа. Освен това те никак не са остри, което прави промушването им през плодовете още по-трудно. Дори и да успеете, почистването на килограм ягоди ще ви отнеме цяла вечност.</figcaption>
      </figure>
      <figure>
        <img src="https://images.webcafe.bg/2019/11/19/smarmar/1170x876.jpg"/>
        <figcaption><b>Нямате нужда от колонки, а само от картон от тоалетна хартия </b><br/><br/>Преносимите колонки невинаги осигуряват добър звук, а и са сравнително скъпи. Защо да давате пари за такива, когато решението се крие в банята ви? Този трик предполага, че ако срежете прорез в картончето от тоалетната хартия и поставите смартфона си там - нямате никаква нужда от колонки - тясното руло увеличава и разпръсква достатъчно звука. <br/><br/>В YouTube има безброй клипове, които показват как да приложите съвета и какъв ефект има той. Да, отнема няколко минути. Да, не ви струва нищо. Но звукът обикновено е кошмарен - по-силен, но и по-неразличим. Същото важи за хитрините с пластмасови чаши и кутии от сладолед - просто ги хвърлете в кофата и не си губете времето.</figcaption>
      </figure>
      <figure>
        <img src="https://images.webcafe.bg/2019/11/19/kofazaboklik/1170x780.jpg"/>
        <figcaption><b>Няколко дупки в кошчето за боклук са добра идея </b><br/><br/>И като говорим за кошчето за боклук - редица клипове и статии съветват да пробием няколко дупки по дъното и долната им част. Така торбата с отпадъците няма да се пълни с излишен въздух и ще я извадим лесно и бързо, а не както понякога се случва - с много мъка и усилия. <br/><br/>Съветът не е особено удачен по няколко причини. Първо, невинаги работи, в зависимост от това колко е голямо кошчето и от какъв материал е. По-важното е, че дупките могат да разкъсат торбата за отпадъци и да стане голяма бъркотия. Отворите освен това ще пропускат неприятните миризми, което обезсмисля използването на кошчето.</figcaption>
      </figure>
      <figure>
        <img src="https://images.webcafe.bg/2017/09/15/eggs/1170x779.jpg"/>
        <figcaption><b>Можете да си направите "златни яйца" </b><br/><br/>Ако следите кулинарни влогове, със сигурност често попадате на разнообразни трикове, с които да приготвите по различен и неповторим начин яйцата. Една от тези хитрини показва как ако разклатите достатъчно едно сурово яйце, а след това го сварите и обелите - то ще изглежда "златно", защото жълтъкът и белтъкът са се смесили. <br/><br/>В действителност няма нищо "златно" в този съвет. Жълтъкът ще придобие странна форма, защото ще се спука и разлее, но със сигурност след сваряване ще виждате ясна разлика между жълтъка и белтъка.</figcaption>
      </figure>
      <figure>
        <img src="https://images.webcafe.bg/2017/09/15/eggs-1111/1170x696.jpg"/>
        <figcaption><b>Кората за яйца е перфектна подложка за лаптоп </b><br/><br/>Докато сме на темата за яйцата, няма как да не се сетим и за друг популярен съвет от интернет, социалните мрежи и влоговете за "домашни хитринки" - ако лаптопът ви има нужда от охлаждаща подложка, можете спокойно да използвате кора от яйца. На пръв поглед звучи логично заради дълбоките вдлъбнатини, които сигурно осигуряват достатъчно циркулация на въздуха под компютъра. <br/><br/>С цел да се пести картон и евентуално, да се опазва природата корите за яйца също вече се правят доста тънки, така че един лаптоп със среден размер по-скоро би ги намачкал, отколкото да се задържи отгоре. Ако пък машината ви наистина прегрява, това е и рецепта за потенциален мини пожар.</figcaption>
      </figure>
      <p>Интернет е вълшебното място, в което прекарваме немалка част от времето си. Оттам изскачат любимите ни неща - хитови сериали, забавни мемета, смешни клипове с котки и тук-там по някоя новина какво се случва по света.</p>
      <p>
        <b>От мрежата идват и куп съвети в духа на "Бързи, смели, сръчни".</b>
      </p>
      <p>Тези дребни хитрини показват как да почистим петно от червено вино, като го залеем с бяло вино, или как да премахнем пъпка с помощта на адска смес от паста за зъби, лимон и зехтин.</p>
      <p>В редица блогове, влогове и случайни клипове из социалните мрежи валят life hack-ове за по-ефикасно бърсане на прах, по-приятно и лесно готвене, по-подреден и уютен дом - всичко това само в няколко стъпки.</p>
      <p>Няма да лъжем - често гледаме тези видеа като хипнотизирани и се заканваме да приложим видяното още следващия път, в който влезем в кухнята и банята. На кого не му се иска да върши нещата с едно щракване с пръстите?</p>
      <p>Истината обаче е, че голяма част от тези магически съвети не действат. Не знаем кой въобще си е помислил да топли парче пица на ютия, но със сигурност идеята не е от най-брилянтните. Да, пицата може би ще се стопли, но чистенето след подобен експеримент ще ви загрее още повече.</p>
      <p>Същото важи за трикове като използването на сладки безалкохолни за почистване или на пирони и чук за отваряне на виното. Подобни каскади могат да се опишат само с две думи - пълно мазало!</p>
      <p>
        <b>В галерията ще видите тези и още няколко "хитрини", които действат единствено в интернет и никъде другаде.</b>
      </p>
      <related>
        <a href="https://www.webcafe.bg/lifecafe/galeriya/id_1200591914_Bananite_ne_rastat_po_darvetata_i_oshte_mitove_koito_sa_napalno_pogreshni"/>
      </related>
    </article>
  </body>
</html>