<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/bm-rusya-ve-turkiye-den-abd-nin-yahudi-yerlesim-birimi-karar-na-tepki"/>
    <meta property="og:site_name" content="euronews"/>
    <meta property="article:published_time" content="2019-11-19T13:52:19+00:00"/>
    <meta property="og:title" content="BM, Rusya ve Türkiye'den ABD'nin Yahudi yerleşim birimi kararına tepki"/>
    <meta property="og:description" content="Birleşmiş Milletler, işgal altındaki Filistin topraklarındaki Yahudi yerleşim yerlerinin &quot;uluslararası hukukun ihlali&quot; olduğu yönündeki BM'nin uzun süredir var olan duruşunda bir değişiklik olmadığını duyurdu"/>
  </head>
  <body>
    <article>
      <h1>BM, Rusya ve Türkiye'den ABD'nin Yahudi yerleşim birimi kararına tepki</h1>
      <address><time datetime="2019-11-19T13:52:19+00:00">19 Nov 2019, 13:52</time> by <a rel="author">euronews </a></address>
      <p>Birleşmiş Milletler, işgal altındaki Filistin topraklarındaki Yahudi yerleşim yerlerinin uluslararası hukukun ihlali olduğu yönündeki BM'nin uzun süredir devam eden pozisyonununda bir değişiklik olmadığını duyurdu.</p>
      <p>Cenevre merkezli Birleşmiş Milletler İnsan Hakları Yüksek Komiserliği'nden (OHCHR) yapılan açıklamada "İşgal altındaki Filistin toprakları üzerinde bulunan Yahudi yerleşim yerlerinin uluslararası hukuka aykırı olduğu ve ABD Başkanı Donald Trump yönetiminin pozisyon değiştirdiği kararın reddedildiği" bildirildi.</p>
      <p>BM'nin uzun süredir devam eden tutumunun değişmediği de aktarıldı.</p>
      <p>BM İnsan Hakları Yüksek Komiserliği Sözcüsü Rupert Colville, konuya ilişkin açıklamasında, "Bir devletin pozisyonundaki değişiklik mevcut uluslararası hukuku veya Uluslararası Adalet Divanı ve BM Güvenlik Konseyi'nin yorumunu değiştirmez" ifadelerini kullandı.</p>
      <h3>Rusya: Yerleşim yerleri uluslararası hukuk uyarında yasa dışı</h3>
      <p>ABD Yönetiminin, Batı Şeria'daki yasa dışı yerleşim yerlerinin hukuka aykırı olmadığı açıklamasına bir tepki de Rusya'dan geldi.</p>
      <p>Birleşmiş Milletler Güvenlik Konseyi'nin 5 daimi üyesinden biri olan Rusya, Washington'ın söz konusu kararının, İsrail-Filistin meselesinin çözümünü baltaladığını bildirdi.</p>
      <p>Kararı kınayan Rusya Dışişleri Bakanlığı, Washington'ın adımının bölgedeki gerginliği daha da arttıracağı uyarısında bulundu.</p>
      <p>Açıklamanın devamında, "Moskova'nın tutumu, Filistin topraklarındaki yerleşim yerlerinin durumu uluslararası hukuk uyarınca yasa dışı olduğu yönündedir" denildi.</p>
      <h3>Türkiye: Uluslararası hukuk bakımından hiçbir geçerliliği yoktur</h3>
      <p>Türkiye Dışişleri Bakanlığı, ABD'nin yasa dışı Yahudi yerleşimleri kararının, İsrail'in yasa dışı eylemlerini meşrulaştırmaya yönelik pervasız ve hukuk tanımaz tutumunun yeni örneği olduğunu bildirdi.</p>
      <p>Bakanlıktan yapılan yazılı açıklamada, "İsrail işgali altındaki Kudüs ve Golan Tepelerine yönelik hukuk dışı tasarruflarıyla tüm uluslararası toplumu karşısına alan ABD Yönetiminin, bu kez Batı Şeria'daki yasa dışı yerleşim yerlerinin hukuka aykırı olmadığı iddiasında bulunması, İsrail'in yasa dışı eylemlerini meşrulaştırmaya yönelik pervasız ve hukuk tanımaz tutumunun yeni örneğidir." ifadesine yer verildi.</p>
      <p>Bu konuda ABD Dışişleri Bakanı Mike Pompeo'nun yaptığı "talihsiz" açıklamanın, Dördüncü Cenevre Sözleşmesi'nin 49. maddesi ve 2334 (2016) sayılı Birleşmiş Milletler (BM) Güvenlik Konseyi kararı başta olmak üzere uluslararası hukuku açıkça hiçe saydığı belirtilen açıklamada, şunlar kaydedildi:</p>
      <p>"İşgal altındaki Filistin topraklarındaki İsrail yerleşimleri, İsrail-Filistin sorununun çözümü konusunda yerleşik uluslararası parametrelere dayanan iki devletli çözüm vizyonunun önündeki en büyük engeli teşkil etmektedir. Uluslararası hukuk sistemi sadece bir ülkenin keyfi tasarrufuyla değişmeyeceği gibi böyle bir eylemin de uluslararası hukuk bakımından hiçbir geçerliliği yoktur."</p>
      <ul>
        <li>
          <a href="https://tr.euronews.com/2019/07/31/israil-isgal-altindaki-bati-seriada-6-bin-yeni-konut-insa-edecek">İsrail, işgal altındaki Batı Şeria'da 6 bin yeni konut inşa edecek</a>
        </li>
        <li>
          <a href="https://tr.euronews.com/2019/11/19/abd-li-siyasetciler-sanders-ve-omar-beyaz-sarayin-yahudi-yerlesimleri-kararina-tepki">ABD'li siyasetçilerden Beyaz Saray'ın Yahudi yerleşimleri kararına tepki</a>
        </li>
        <li>
          <a href="https://tr.euronews.com/2019/09/01/netanyahu-bati-seriada-yahudi-yerlesimlerinin-ilhakini-vaad-etti-filistin-den-tepki-geldi">Netanyahu Batı Şeria'daki Yahudi yerleşimlerinin ilhakını vaad etti, Filistin'den tepki gecikmedi</a>
        </li>
        <li>
          <a href="https://tr.euronews.com/2017/02/07/bati-seria-daki-yahudi-yerlesim-birimlerinin-insasi-hizlandi">Batı Şeria'daki Yahudi yerleşim birimlerinin inşası hızlandı</a>
        </li>
      </ul>
    </article>
  </body>
</html>