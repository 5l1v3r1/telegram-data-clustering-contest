<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/stiles/liga-kai-starata/telia-kai-pavla-thema-piotitas"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="Τελεία και παύλα… θέμα ποιότητας"/>
    <meta property="og:description" content="Ο τελευταίος αγώνας του αντιπροσωπευτικού μας συγκροτήματος για τα προκριματικά του EURO 2020 διεξάγεται σήμερα"/>
  </head>
  <body>
    <article>
      <h1>Τελεία και παύλα… θέμα ποιότητας</h1>
      <h2>Ο λόγος της διαχρονικής πορείας του αντιπροσωπευτικού μας συγκροτήματος είναι απλός</h2>
      <address><time datetime="2019-11-19T13:00:00+00:00">19 Nov 2019, 13:00</time> by <a rel="author">Πέτρος Παπαγιώργης</a></address>
      <p>Ο τελευταίος αγώνας του αντιπροσωπευτικού μας συγκροτήματος για τα προκριματικά του EURO 2020 διεξάγεται σήμερα (21:45. ΡΙΚ 2) στο Βέλγιο. Άλλη μια προσπάθεια για κάτι θετικό σε διεθνές επίπεδο τελειώνει χωρίς αποτέλεσμα.</p>
      <p>Το ίδιο είχε γίνει και στη συμμετοχή μας και την προσπάθεια πρόκρισης στο Nations League, όπου είχαμε εναποθέσει αρκετές ελπίδες για διάκριση, αφού είχαμε πει ότι η διοργάνωση αυτή είναι περισσότερο στα μέτρα μας.</p>
      <aside>Ένα χρονικό διάστημα παραμονής σε ανταγωνιστική ακαδημία είναι αυτονόητο ότι είναι πιο ωφέλιμο για το κάθε νεαρό από το ίδιο διάστημα παραμονής σε ακαδημία της Κύπρου.</aside>
      <p>Πάει λοιπόν άλλη μια συμμετοχή άνευ ουσιαστικού αντικρίσματος. Τόσα χρόνια το βιολί είναι το ίδιο. Ποτέ δεν έχουμε ως χώρα καταφέρει να προκριθούμε σε τελική φάση διοργάνωσης, τα δε θετικά αποτελέσματα διαχρονικά –υπήρχαν και τέτοια πχ η ισοπαλία με Ιταλία, η νίκη με Ισπανία - ήταν φωτεινά διαλείμματα στη φτωχή πορεία της ομάδας μας. Διαλείμματα που μας πρόσφεραν πρόσκαιρες χαρές.</p>
      <p>Η επίδοση του αντιπροσωπευτικού μας συγκροτήματος σε όλη τη διάρκεια της διαδρομής του είναι περίπου η ίδια. Και η αιτία δεν αποτελεί γρίφο. Ούτε οι εκάστοτε ποδοσφαιριστές φταίνε, ούτε οι εκάστοτε προπονητές, ούτε οι άνθρωποι της ΚΟΠ που είναι κοντά στην ομάδα,ούτε η νοοτροπία μας ούτε... ο αέρας που φυσά.Το θέμα είναι απλό στην εξήγηση του. Είναι θέμα ποιότητας. Η Κύπρος δεν είναι ποδοσφαιρικά ανταγωνιστική ώστε να προκριθεί σε τελική φάση διεθνούς διοργάνωσης.  Για να γίνει ανταγωνιστική πρέπει να στελεχωθεί από πιο ποιοτικούς ποδοσφαιριστές.</p>
      <p>Αφελές το ερώτημα, αλλά τίθεται. Υπήρχε ποτέ περίπτωση να αγωνιστούν κυπριακές ομάδες σε Ευρωπαϊκό όμιλο διασυλλογικής διοργάνωσης αγωνιζόμενες με Κύπριους ποδοσφαιριστές;</p>
      <p>Οι ποιοτικοί ποδοσφαιριστές που θα δεν θα αναδειχθούν από τις ακαδημίες στην Κύπρο, όπου γίνεται δουλειά μαζικής παραγωγής. Ποιοτικοί ποδοσφαιριστές υπάρχει πιθανότητα να αναδειχθούν αν πάνε σε ακαδημία του εξωτερικού όπου θα υπάρξει ανταγωνισμός γιατί εκεί υπάρχουν παιδιά από πολλά μέρη του κόσμου. Όμως αυτό το πράγμα δεν είναι λύση.</p>
      <p>Η προσπάθεια για παραγωγή ανταγωνιστικών ποδοσφαιριστών στο απαιτητικό διεθνές ποδόσφαιρο πρέπει να γίνει οργανωμένα, με πλάνο και στοχοπροσήλωση, από την κεφαλή.</p>
      <p>Το είχαμε θέσει και παλιότερα και το ξαναθέτουμε. Η ΚΟΠ να ιδρύσει ποδοσφαιρικό σχολείο όπου θα μαζέψει την ελίτ των πιτσιρικάδων και θα την εκπαιδεύσει. Ποδόσφαιρο μαζί με μόρφωση.</p>
      <p>Αυτοί οι μικροί θα φοιτούν και θα διαμένουν στο σχολείο, θα προπονούνται με προπονητές κατά προτίμηση από το εξωτερικό διαθέτοντες εξειδικευμένες γνώσεις για τις μικρές ηλικίες, θα πηγαίνουν πολύ συχνά στο εξωτερικό για να αγωνίζονται σε διεθνή τουρνουά έτσι ώστε με την πάροδο του χρόνου να ανδρωθούν ποδοσφαιρικά και να είναι σε θέση να σταθούν με αξιώσεις σε διεθνές επίπεδο.</p>
      <p> Επίσης ομάδες ,κυρίως οι μεγάλες, μπορούν να συνάψουν συμφωνίες με ξένες ομάδες και να στέλνουν ποδοσφαιριστές τους που ξεχωρίζουν στις ακαδημίες τους για να βελτιωθούν ποδοσφαιρικά, μέσα από καλύτερες συνθήκες και όχι τις συνθήκες των κυπριακών ακαδημιών που περιγράψαμε. Ένα χρονικό διάστημα παραμονής σε ανταγωνιστική ακαδημία είναι αυτονόητο ότι είναι  πιο ωφέλιμο για τον κάθε νεαρό από το ίδιο διάστημα παραμονής σε ακαδημία της Κύπρου.</p>
      <p>Αυτά τα απλά και βασικά είναι απαραίτητα για να αυξήσει την ισχύ του το αντιπροσωπευτικό μας συγκρότημα. Αποτελέσματα, θα δούμε βέβαια σε μεταγενέστερο στάδιο.</p>
      <p>Αλλά θα τα κάνει κανείς;</p>
    </article>
  </body>
</html>