<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/tanar-din-bucuresti-retinut-dupa-ce-ar-fi-incercat-sa-violeze-o-tanara-in-scara-unui-bloc-1922405519112019111319174771"/>
    <meta property="og:site_name" content="News.ro"/>
    <meta property="article:published_time" content="2019-11-19T13:55:11+00:00"/>
    <meta property="og:title" content="Tânăr din Bucureşti, reţinut după ce ar fi încercat să violeze o tânără, în scara unui bloc"/>
    <meta property="og:description" content="Un tânăr de 26 de ani din Bucureşti a fost reţinut, în urma unei percheziţii, pentru tentativă de viol, el fiind suspectat că, în noaptea de sâmbătă spre duminică, a încercat să oblige o tânără să întreţină raport sexual, în scara unui bloc."/>
  </head>
  <body>
    <article>
      <h1>Tânăr din Bucureşti, reţinut după ce ar fi încercat să violeze o tânără, în scara unui bloc</h1>
      <address><time datetime="2019-11-19T13:55:11+00:00">19 Nov 2019, 13:55</time> by <a rel="author">News.ro</a></address>
      <p>
        <b>Un tânăr de 26 de ani din Bucureşti a fost reţinut, în urma unei percheziţii, pentru tentativă de viol, el fiind suspectat că, în noaptea de sâmbătă spre duminică, a încercat să oblige o tânără să întreţină raport sexual, în scara unui bloc.</b>
      </p>
      <p>Potrivit Poliţiei Capitalei, poliţişti din cadrul Direcţiei Generale de Poliţie a Municipiului Bucureşti, Serviciul Investigaţii Criminale Sector 3, sub supravegherea Parchetului de pe lângă Judecătoria Sectorului 3, au pus în aplicare, marţi dimineaţă, o autorizaţie de percheziţie domiciliară, în Bucureşti, într-un dosar de tentativă de viol.</p>
      <p>"Ancheta a fost demarată în noaptea de 16/17 noiembrie a.c., când o tânără a reclamat că a fost victima unei agresiuni de natură sexuală, un bărbat necunoscut încercând să o oblige să întreţină raport sexual, în scara unui bloc", arată sursa citată.</p>
      <p>Tânără a fost audiată, iar din descrierea oferită, din analiza imaginilor surprinse de camerele de supraveghere din zonă, precum şi din investigaţiile şi audierile efectuate au rezultat date şi informaţii care au dus la presupunerea rezonabilă că agresorul ar fi un bărbat de 26 de ani, din Bucureşti.</p>
      <p>În această dimineaţă, în urma percheziţiei domiciliare, bărbatul a fost dus la audieri, ulterior fiind reţinut.</p>
      <p>Cercetările sunt continuate de Serviciul Investigaţii Criminale din Poliţia Sectorului 3, sub supravegherea Parchetului de pe lângă Judecătoria Sectorului 3, sub aspectul săvârşirii infracţiunii de tentativa la viol.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>