<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653877/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T13:26:00+00:00"/>
    <meta property="og:title" content="В Укрзалізниці відповіли на заяву Гончарука про &quot;дику корупцію&quot;"/>
    <meta property="og:description" content="В Укрзалізниці заявили, що компанія за останні 2 роки “помітно поліпшила фінансовий результат та підвищила свою прозорість”."/>
  </head>
  <body>
    <article>
      <h1>В Укрзалізниці відповіли на заяву Гончарука про "дику корупцію"</h1>
      <address>
        <time datetime="2019-11-19T13:26:00+00:00">19 Nov 2019, 13:26</time>
      </address>
      <p>В Укрзалізниці заявили, що компанія за останні 2 роки "помітно поліпшила фінансовий результат та підвищила свою прозорість".</p>
      <p>Про це йдеться <a href="https://www.uz.gov.ua/press_center/up_to_date_topic/505611/">у звіті</a> наглядової ради Укрзалізниці про результати управління в товаристві, який УЗ опублікувала після заяв прем'єра про "дику корупцію".</p>
      <p>"Уся фінансова, інвестиційна та аудиторська звітність зараз публікується онлайн. Компанія повернулася до прибутковості, яку демонструє протягом останніх 2 років, не отримуючи при цьому державних субсидій за збиткові пасажирські перевезення, і залишається великим платником податків.</p>
      <p>Ми вдало розмістили єврооблігації на суму 500 мільйонів доларів США, що дозволило значною мірою знизити витрати на фінансування", - йдеться у звіті.</p>
      <p>Зазначається, що з метою викорінення корупції компанія на конкурсних засадах провела відбір трьох нових керівників: директора із закупівель, керівника з комплаєнс та керівника з питань управління ризиками.</p>
      <p>"Вони в тісній координації працюватимуть над подальшим поліпшенням прозорості та централізацією системи закупівель, забезпеченням чіткої відповідності всіх процесів та дій правилам компанії, виявлення всіх ризиків з метою їх пом’якшення, включаючи корупційні ризики та інші слабкі місця компанії.</p>
      <p>Ми започаткували внутрішню анонімну гарячу лінію, на яку працівники можуть повідомляти про випадки корупції. Незабаром буде впроваджено зовнішню анонімну гарячу лінію для громадськості", - зазначили в УЗ.</p>
      <p>"Компанія тісно співпрацює й надалі посилює взаємодію з правоохоронними органами, зокрема з метою протидії організованій злочинності, яка пронизала Укрзалізницю за роки існування. АТ "Укрзалізниця" взаємодіє з детективами з Національного антикорупційного бюро і сприяє у проведенні ними розслідувань", - заявили у наглядовій раді.</p>
      <p>"Попри те, що багато зроблено, ми визнаємо, що зробити треба ще більше, і в цьому контексті ми вітаємо будь-яку конструктивну критику та вказування нам на недоліки як цінний внесок для покращення показників компанії", - підкреслили у наглядовій раді.</p>
      <p>
        <b>Нагадаємо:</b>
      </p>
      <p>Прем'єр Олексій Гончарук заявив, що Кабінет міністрів найближчим часом <a href="https://www.pravda.com.ua/news/2019/11/15/7232032/">ухвалить рішення про зміну керівництва "Укрзалізниці",</a> оскільки менеджмент зловживає своїм положенням.</p>
      <p>"Ми будемо ухвалювати з цього приводу кадрові рішення найближчим часом, тому що продовжувати працювати так, як вони зараз працюють, неможливо.</p>
      <p>Головна претензія до них – корупція в "Укрзалізниці", на жаль, триває. Вона там абсолютно дика, крадуть майже на всьому. Кінця і краю цьому не видно", - сказав Гончарук.</p>
      <p>Він також додав, що "Укрзалізниця" "є дуже неефективною і збитковою". Зокрема, за словами Гончарука, "майже щодня горять локомотиви, в ручному управлінні вагони, окремі чиновники, диспетчери відправляють вагони не туди, де це потрібніше, а туди, де їм вигідніше, де їм заплатили".</p>
      <p>Економічна правда</p>
    </article>
  </body>
</html>