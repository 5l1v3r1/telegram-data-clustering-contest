<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/19/vauro-contro-salvini-leone-peluche_wZtOlBMqRa0NTDI8jzbTGM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="Vauro contro Salvini: &quot;E' un leone di peluche&quot;"/>
    <meta property="og:description" content="Il vignettista all'Adnkronos sul leader della Lega: &quot;Declama e se la dà a gambe&quot;. E sulle 'sardine': &quot;Segnali importanti di rivolta civile&quot;"/>
  </head>
  <body>
    <article>
      <h1>Vauro contro Salvini: "E' un leone di peluche"</h1>
      <address>
        <time datetime="2019-11-19T13:00:00+00:00">19 Nov 2019, 13:00</time>
      </address>
      <p>"Salvini è un leone di peluche e l'ultima linea salviniana è il 'peluchismo', che fa del vittimismo il suo porta bandiera ed è forse quella che gli somiglia di più". A parlare all'Adnkronos, commentando l'indagine della Procura d'Agrigento sull'ex ministro degli Interni per sequestro di persona e omissione d'atti d'ufficio nel caso Open Arms, è il vignettista Vauro Senesi che, ironizzando sull'ex ministro dell'Interno, afferma: "Salvini è molto bravo a fare declamazioni di coraggio e poi a darsela a gambe". "Sostiene che l'indagine della Procura di Agrigento per lui è un'altra medaglia? La precedente l'ha persa mentre se la squagliava dal tribunale e si faceva salvare dai Cinque stelle".</p>
      <p>E a proposito del 'sardinismo' dilagante Vauro commenta, parlando con l'Adnkronos: "<a href="https://www.adnkronos.com/fatti/politica/2019/11/19/sardine-piazza-sorrento-qui-chiamano-fravagli_rSwQGCGAItJvGAbxuTp7tM.html">Le sardine rappresentano l'ottimismo della volontà</a> e il pessimismo dell'intelligenza e una reazione della società civile alla 'non politica', risposta per la quale nutro un certo rispetto". "E' come se la società fosse e la politica istituzionale ancora latitasse. <b>Le sardine sono segnali importanti di rivolta civile</b> da trasformare in proposta e forza politica che significa non 'mettere il cappello' o 'cavalcare' ma avere l'umiltà politica di ascoltare". Il sardinismo "è una reazione all'attacco culturale del salvinismo, al depotenziamento dei valori, sostituiti da disvalori. E' un ciclo di umori alimentati e fomentati dalla paura del sopravvento del peggior strato subculturale di questo Paese. Ma non è politica e purtroppo - prosegue - non vedo partiti, gruppi, anche nella cosidetta sinistra, capaci di interpretare e interloquire con queste realtà che stanno emergendo, trasformando la protesta in proposta e rendendo incisive a livello parlamentare le istanze emergenti, come invece - conclude - andrebbe fatto specialmente a sinistra".</p>
      <p>"Le sardine non sono tutti bolscevichi, ci sono fasce moderate, di destra moderata che è priva di rappresentanza". Interpretabili politicamente in un nuovo centro? "Ben venga, se non è una manovra di piccolo cabotaggio". "E' ovvio che non aderirò a nessuna Dc ma che la politica con la P maiuscola raccolga le istanze che vengono fuori da diverse 'faces' della società".</p>
    </article>
  </body>
</html>