<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119524-tepic-da-li-je-vlada-nalagala-vojsci-srbije-da-skida-oruzje-sa-stokova-za-firme-tesica?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T13:05:04+00:00"/>
    <meta property="og:title" content="Tepić: Da li je Vlada nalagala Vojsci Srbije da skida oružje sa stokova za firme Tešića. Martinović: Besomučna kampanja protiv Vučića"/>
    <meta property="og:description" content="Potpredsednica Stranke slobode i pravde Marinika Tepić upitala je predsednika Srbije Aleksandra Vučića da li je vlada Srbije u slučajevima ugovaranja posla sa firmama Slobodana Tešića nalagala Vojsci Srbije da sa svojih stokova skida potrebnu količinu oružja za te firme kada fabrike namenske industrije nisu imale dovoljne količine oružja.Tepić, koja je i poslanica, je novinarima u Skupštini Srbije kazala da je SDPR prodavao oružje preko Tešićeve firme &quot;Karso&quot; u periodu kada je Aleksandar Vučić bio ministar odbrane.&quot;Vučić izbegava i da odgovori na moja pitanja zbog čega je kao ministar odbrane 2013. godine ubacio u državnu delegaciju sponzora Srpske napredne stranke i trgovca oružjem Slobodana Tešića&quot;, izjavila je Tepić i dodala da se Tešić tada nalazio na crnoj listi UN.Ona je upitala i ministra spoljnih poslova Ivicu Dačića da li Slobodan Tešić još ima diplomatski pasoš jer mu je prethodni, kako je rekla, istekao nedavno, kao i da li Tešićeva ćerka Danijela još radi u Ministarstvu spoljnih poslova.Tepić je istakla…"/>
  </head>
  <body>
    <article>
      <h1>Tepić: Da li je Vlada nalagala Vojsci Srbije da skida oružje sa stokova za firme Tešića. Martinović: Besomučna kampanja protiv Vučića</h1>
      <address>
        <time datetime="2019-11-19T13:05:04+00:00">19 Nov 2019, 13:05</time>
      </address>
      <p><b>Potpredsednica Stranke slobode i pravde Marinika Tepić upitala je predsednika Srbije Aleksandra Vučića da li je vlada Srbije u slučajevima ugovaranja posla sa firmama Slobodana Tešića nalagala Vojsci Srbije da sa svojih stokova skida potrebnu količinu oružja za te firme kada fabrike namenske industrije nisu imale dovoljne količine oružja.</b><br/><br/>Tepić, koja je i poslanica, je novinarima u Skupštini Srbije kazala da je SDPR prodavao oružje preko Tešićeve firme "Karso" u periodu kada je Aleksandar Vučić bio ministar odbrane.<br/><br/>"Vučić izbegava i da odgovori na moja pitanja zbog čega je kao ministar odbrane 2013. godine ubacio u državnu delegaciju sponzora Srpske napredne stranke i trgovca oružjem Slobodana Tešića", izjavila je Tepić i dodala da se Tešić tada nalazio na crnoj listi UN.<br/><br/>Ona je upitala i ministra spoljnih poslova Ivicu Dačića da li Slobodan Tešić još ima diplomatski pasoš jer mu je prethodni, kako je rekla, istekao nedavno, kao i da li Tešićeva ćerka Danijela još radi u Ministarstvu spoljnih poslova.<br/><br/>Tepić je istakla da Vučić izbegava da odgovori na pitanje i zašto se na svečanoj večeri sastao sa Tešićem i "vodjom libijske Al Kaide" Khalid Al Šarifom kojeg UN optužuju za, kako je navela, brojne terorističke napade u svetu.<br/><br/>Ona je rekla da "vodja libijskog ogranka Al Kaide" ima ugovor sa Tešićevom firmom o "velikoj količini detonatora" i da se na dva ugovora pojavljuju firme, kako je istakla, Slobodana Tešića "Partizan arms" i "Karso".<br/><br/>"To je zapravo jedna hobotnica firmi Slobodana Tešića koje su se stapale jedna u drugu", ocenila je Tepić.<br/><br/>Dodala je i da su se Tešićeve firme, koje su se pojavljivale na pojedinačnim ugovorima, preimenovale u "Tehnoglobal" i "Partizan teh".<br/><br/>"Kada raščlanite ovu hobotnicu, vi vidite da su sve one bile pojedinačno povezivane za trgovinu oružjem", izjavila je Tepić.<br/><br/>Ona je ponovo upitala predsednika Srbije zašto su oteti radnici srpske ambasade u Libiji koji su potom ubijeni, a za koje je sam predsednik Srbije, kako je rekla, izjavio da je njihova otmica povezana sa trgovinom oružjem.<br/><br/>Tepić je kazala da je tužilaštvo do sada moglo da pokrene postupak ispitivanja svih navedenih stvari.<br/> <br/>"Ovde čak nisu važni ni sami ugovori kao takvi, već imate školski primer trgovine uticajem", rekla je Tepić i navela kao primer kada "tatina firma ili firma koju tata zastupa ne može da obavlja posao bez saglasnosti ministarstva koje vodi sin".<br/><br/>Tepić je reagujući na odgovor predsednika Srbije da nije imao sastanak sa direktorom firme GiM Goranom Todorovićem kazala da se njih dvojica nisu sastali u zgradi RTS, ali da je do tog sastanka došlo i da je trajao 15 minuta.<br/><br/><b>Martinović: Djilas preko Tepić vodi besomučnu kampanju protiv Vučića</b><br/><br/>Predsednik poslaničke grupe Srpske napredne stranke Aleksandar Martinović izjavio je, reagujući na konferenciju za novinare poslanice Marinike Tepić, da jedan od lidera Saveza za Srbiju Dragan Djilas vodi preko nje besomučnu kampanju protiv predsednika Srbije Aleksandra Vučića, kojom želi da zataška svoje afere i sakrije uspehe Vučića.<br/><br/>"Marinika Tepić Preletačević iznosi besmislene optužbe, treba da budete politički diletant pa da to radite", rekao je Martinović, na konferenciji za novinare u Skupštini Srbije, navodeći da je Tepić promenila sedam stranaka jer je saznao da je, uz ranije pominjane stranke, bila i članica Liberalno demokratske partije.<br/><br/>Maritović je rekao da Tepić označava Vučića kao odgovornog za smrt srpskog ambasadora u Libiji što je "ludačka izmišljotina",  kao i da ona prepričava tekstove iz lista "Tabloid" Milovana Brkića koje je "degutantno" i komentarisati.<br/><br/>On je naveo da je Tepić bila pokrajinski sekreterat za omladinu i sport i da je prebacivala novac iz budžeta Vojvodine za "izmišljeni sport i nepostojeću teretanu".</p>
    </article>
  </body>
</html>