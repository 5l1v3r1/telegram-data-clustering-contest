<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-obmin-z-rosieyu/30280424.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T13:37:14+00:00"/>
    <meta property="og:title" content="Зеленський планує обговорити обмін «всіх на всіх» на зустрічі «нормандської четвірки»"/>
    <meta property="og:description" content="Президент України Володимир Зеленський заявив про намір обговорити конкретні терміни взаємного з Росією обміну утримуваними особами у форматі «всіх на всіх» на зустрічі у «нормандському форматі» у Пар"/>
  </head>
  <body>
    <article>
      <h1>Зеленський планує обговорити обмін «всіх на всіх» на зустрічі «нормандської четвірки»</h1>
      <address>
        <time datetime="2019-11-19T13:37:14+00:00">19 Nov 2019, 13:37</time>
      </address>
      <p>Президент України Володимир Зеленський заявив про намір обговорити конкретні терміни взаємного з Росією обміну утримуваними особами у форматі «всіх на всіх» на зустрічі у «нормандському форматі» у Парижі.</p>
      <p>«Я теж хочу говорити коли. Якщо всіх, то коли? Для мене відповідь на запитання «коли?» – це конкретні терміни і «найближчим часом», – сказав Зеленський, відповідаючи на питання журналістів під час спільної пресконференції з прем’єр-міністром Чехії Андреєм Бабішем.</p>
      <p>Зустріч у «нормандському форматі» має відбутися 9 грудня у Парижі. Востаннє такі переговори <a href="https://www.radiosvoboda.org/a/28065613.html">відбувалися в жовтні 2016 року</a>.</p>
      <p>7 вересня відбувся <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обмін</a> утримуваними громадянами між Україною і Росією. Літак з 35 українцями приземлився в київському аеропорту «Бориспіль».</p>
      <p>13 вересня президент України Володимир Зеленський заявив, що Київ готує нові списки та чекає на наступний етап обміну утримуваними особами. У Кремлі також <a href="https://www.radiosvoboda.org/a/news-obmin-ukraina-rosija/30162964.html">не виключили можливість нового обміну</a>.</p>
      <p>Раніше уповноважена Верховної Ради з прав людини Людмила Денісова <a href="https://www.radiosvoboda.org/a/news-denisova-rosia-utrymue-113-ukraintsiv/30156272.html">повідомляла</a>, що в ув’язненні в Росії залишаються 113 громадян України, із них – 89 кримських татар.</p>
    </article>
  </body>
</html>