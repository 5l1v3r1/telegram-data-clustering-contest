<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818533/%D9%88%D8%B8%DB%8C%D9%81%D9%87-%D9%85%D8%B3%D8%A6%D9%88%D9%84%D8%A7%D9%86-%D9%86%D8%B8%D8%A7%D8%B1%D8%AA%DB%8C-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T13:49:12+00:00"/>
    <meta property="og:title" content="وظیفه مسئولان نظارتی بسیار مهم است"/>
    <meta property="og:description" content="ایسنا/زنجان استاندار زنجان با اشاره به اینکه در شرایط کنونی مسئولیت مسئولان نظارتی بسیار مهم است، تاکید کرد: نظارت به صورت عادی مثمرثمر نیست."/>
  </head>
  <body>
    <article>
      <h6 class="kicker">استاندار زنجان:</h6>
      <h1>وظیفه مسئولان نظارتی بسیار مهم است</h1>
      <address><time datetime="2019-11-19T13:49:12+00:00">19 Nov 2019, 13:49</time> by <a rel="author">رقیه فرنیا</a></address>
      <p>ایسنا/زنجان استاندار زنجان با اشاره به اینکه در شرایط کنونی مسئولیت مسئولان نظارتی بسیار مهم است، تاکید کرد: نظارت به صورت عادی مثمرثمر نیست.</p>
      <p>فتح‌الله حقیقی، ظهر امروز در جلسه شورای برنامه‌ریزی و توسعه استان زنجان اظهار کرد: زنجانی‌ها روز گذشته در تجمع مردمی، به ندای رهبر انقلاب لبیک گفتند و به عنوان خادم نظام، از حضور مردم تقدیر می‌کنم.</p>
      <p>وی ادامه داد: مردم در این حضور از کسانی‌که به جای انتقاد سازنده، ایده تخریب دارند، اعلام انزجار و خط خود را از سودجویان جدا کردند که این امر ثابت کرد که اجازه سوءاستفاده از مطالبات خود را به بیگانگان نمی‌دهند.</p>
      <p>استاندار زنجان تصریح کرد: این حضور تکلیف مسئولان را زیاد می‌کند و هیچ کسی نباید به خود اجازه دهد که به بهانه افزایش بهای بنزین، قیمت اجناس را افزایش دهد و در این راستا نظارت‌های عادی کارساز نیست و باید تعداد ناظران رشد یابد.</p>
      <p>حقیقی با اشاره به اینکه در شرایط کنونی مسئولیت مسئولان نظارتی بسیار مهم است، تاکید کرد: نظارت به صورت عادی مثمرثمر نیست. می‌بایست کل شهرستان‌ها به شکل روزانه رصد شده و این موضوع وظیفه ما را سنگین می‌کند.</p>
      <p>این مسئول تصریح کرد: نباید قیمت‌ها افزایش یابد و اجناس احتکار شده و قیمت‌های چندگانه ارائه شود.</p>
      <p>نماینده عالی دولت در استان، با اشاره به اینکه ستاد تنظیم بازار باید به شکل روزآمد فعال شود، عنوان کرد: علاوه بر این، دیگر کمیته‌ها نیز باید شکل گیرد و بر قیمت بازار کنترل مضاعف داشته باشند و مسئولان مربوطه نسبت به روشنگری مردم در مورد افزایش بهای بنزین اقدام کنند.</p>
      <p>این مسئول یادآور شد: افرادی که خود را واجد شرایط دریافت کمک حمایتی می‌دانند، می‌توانند در سایت وزارت تعاون، کار و رفاه اجتماعی ثبت‌نام کنند.</p>
      <p>حقیقی با اشاره به اینکه بودجه‌های عمرانی رضایت‌بخش نیست، اما باید شرایط موجود را مدیریت کرد، ادامه داد: از محل پسماندهای روی، مبالغی برای اجرای برخی پروژه‌ها که به سود مردم باشد، اختصاص می‌دهیم.</p>
      <p>در ادامه این جلسه، رئیس سازمان مدیریت و برنامه‌ریزی استان زنجان، اظهار کرد: در بودجه سال ۹۸، ۲۴۵ میلیارد تومان برای اعتبارات هزینه‌ای در نظر گرفته شده بود که برای سال ۹۹ با ۱۹.۴ درصد رشد بودجه‌ای، این رقم به ۲۸۳ میلیارد تومان خواهد رسید.</p>
      <p>شهرام طهماسبی سرجمع اعتبارات عمرانی برای استان‌ها را ۶۶ هزار میلیارد تومان برشمرد و گفت: با در نظر گرفتن شرایط اقتصادی و سایه تحریم‌ها، امیدواریم بودجه سال ۹۹ به اندازه سال ۹۸ باشد. در سال ۹۸، ۱۹۰ میلیارد تومان اعتبارات عمرانی استان زنجان بود که در سال ۹۹، ۱۹۲ میلیارد تومان برای پروژه‌های عمرانی در نظر گرفته می‌شود.</p>
      <p>وی با بیان اینکه در سال گذشته، مقام معظم رهبری اصلاح ساختار بودجه را به عهده دولت گذاشتند، تصریح کرد: قطع وابستگی به نفت از ساختارهای مهم بودجه امسال خواهد بود و تنها بخشی که به نفت اتصال دارد، اعتبارات عمرانی است.</p>
      <p>این مسئول، صیانت از بودجه، ذخایر ارزی و نقدینگی در جامعه را مهم خواند و گفت: در شرایطی که منجر به کاهش درآمدهای ارزی شده، باید انضباط بودجه و برنامه‌ریزی در دستور کار دستگاه‌های اجرایی و نهادها باشد تا برنامه‌های دولت در ارتباط با معیشت و اشتغال با مشکل مواجه نشود.</p>
      <p>طهماسبی به مدیریت کارای منابع و تغییر رویکردهای گذشته برای بهبود معیشت مردم و تحقق برنامه‌های اشتغال تأکید کرد و گفت: طرح اصلی اصلاح ساختار بودجه با دو مولفه اصلی قاعده مالی و شفافیت و پاسخگویی انجام می‌شود.</p>
      <p>انتهای پیام</p>
    </article>
  </body>
</html>