<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/kutter-prisen-og-leveringstiden/71835593"/>
    <meta property="og:site_name" content="Dinside"/>
    <meta property="article:published_time" content="2019-11-19T13:02:48+00:00"/>
    <meta property="og:title" content="Kutter prisen og leveringstiden"/>
    <meta property="og:description" content="Hyundai varsler nå at Hyundai Kona skal skal bli billigere, samtidig som leveringstiden kuttes kraftig."/>
  </head>
  <body>
    <article>
      <h6 class="kicker">Oppgraderer Hyundai Kona Electric</h6>
      <h1>Kutter prisen og leveringstiden</h1>
      <h2>Hyundai varsler nå at Hyundai Kona skal skal bli billigere, samtidig som leveringstiden kuttes kraftig.</h2>
      <address><time datetime="2019-11-19T13:02:48+00:00">19 Nov 2019, 13:02</time> by <a rel="author">Øystein B. Fossum</a></address>
      <p>Hyundai har den siste tiden måtte tåle en del pepper for sin håndtering av <a href="https://www.dinside.no/motor/oppsiktsvekkende-priser/69857872">den ettertraktede elbilen Kona</a>. Leveringstiden har vært tolv måneder på det beste, mens interessenter i perioder ikke fikk bestille bilen.</p>
      <p>Dette har blant annet medført store <a href="https://www.dinside.no/motor/tjener-titusener-ekstra-pa-brukt/71644558">spekulasjoner i «bruktbilsalg», av tilnærmet nye Hyundai Kona Electric, blant både privatpersoner og forhandlere</a>.</p>
      <related>
        <a href="https://www.dinside.no/motor/palegges-elbil-stopp/71665038"/>
      </related>
      <p>
        <b>Nå kan imidlertid denne tiden snart være forbi. I går kom nemlig nyheten fra sørkoreanerne, med det de kaller «konkurransedyktige priser» på den oppdaterte Hyundai Kona Electric.</b>
      </p>
      <p>Her får bilen også produkt-oppdateringer, nye utstyrsnivå og kortere leveringstid, lover importøren.</p>
      <h4>Kortere leveringstid</h4>
      <p>Den store etterspørselen kan Hyundai først og fremst takke rekkevidde og pris. Også design og mye utstyr for pengene har appellert til en allsidig kundegruppe. Med oppgraderingen håper importøren nå at Kona Electric blir enda mer attraktiv - tross enda større konkurranse framover.</p>
      <p>Dette er høydepunktene av oppdateringene</p>
      <ul>
        <li>Kortere leveringstid</li>
        <li>Raskere hjemmelading</li>
        <li>Mer utstyr og komfort</li>
        <li>Tilkoblede tjenester</li>
        <li>Nytt infotainment og brukergrensesnitt</li>
      </ul>
      <related>
        <a href="https://www.dinside.no/motor/bilnyheten-som-trolig-vil-floppe/71543868"/>
      </related>
      <p>
        <b>Importøren mener nå leveringstiden kuttes med hele 75 prosent. Det burde tilsi at elbilen fra nå av skal bli levert på bare tre måneder. Forventet leveringstid er derimot seks til åtte måneder, men at situasjonen er «ventet å bedres kraftig i løpet av første halvår 2020, med god tilgang til bil fra sommeren».</b>
      </p>
      <h4>Raskere hjemmelading</h4>
      <p>Fra neste modellår får elbilen en 11 kW-trefas-ombordlader, som tilvalgsmulighet, slik at man kan lade bilen raskere hjemme. Ved å komplimentere dagens 7,2 kW-enfas ombordlader med denne reduserer man ifølge importøren ladetiden med opptil 23 prosent, fra minimum ni timer og 35 minutter, til minimum sju timer og 25 minutter.</p>
      <related>
        <a href="https://www.dinside.no/motor/ogsa-hyundai-kona-nedjusterer-rekkevidden/70531321"/>
      </related>
      <p>I tillegg får bilen Hyundais helt nye infotainmentsystem, med 10,25 tommer-skjerm og navigasjon, som har full støtte for telemetri med Bluelink og eCall.</p>
      <p>Med Bluelink kan man styre funksjoner som klimaanlegg og dørlåser fra telefonen. Kona Electric-eiere vil i tillegg kunne starte og slå av motoren fra denne appen.</p>
      <h4>Lavere startpris</h4>
      <p>Som et ledd i det de kaller for å «demokratisere elbiler med lang rekkevidde» utvider Hyundai tilbudet av KONA Electric, med to nye utstyrsnivåer. Dette gjør at elbilen blir rimeligere, med en startpris på 309.900 kroner, inkludert utstyr som ryggekamera, 17 tommers lettmetallfelger, sju tommer infotainment og levering.</p>
      <p>
        <i>Den tidligere startprisen var på 335.900 kroner, for Hyundai Kona Electric Teknikk (nå Premium), da kun panorama-soltak, skinninteriør (10.000,- hver) og metallic lakk (5.000,-) var tilvalg. Dermed er den nye startprisen nøyaktig 26.000 kroner lavere, men da for det laveste utstyrsnivået.</i>
      </p>
      <related>
        <a href="https://www.dinside.no/motor/sa-langt-kjorer-elbilene-egentlig-i-kulda/70871420"/>
      </related>
      <p>De to nye utstyrsnivåene får navnene <i>Life</i> og <i>Trend</i>, der førstnevnte er innstegsmodellen, mens sistnevnte er et bedre utstyrt alternativ med blant annet Bi-LED hovedlys, parkeringssensorer og sotede vinduer på toppen av det man får i <i>Life</i>.</p>
      <p>
        <b>Utstyrsnivået <i>Teknikk</i> skifter samtidig navn til<i> Premium</i>, og Kona Electric blir dermed første modell ut med ny utstyrsstrategi fra Hyundai Motor Norway.</b>
      </p>
      <p><i>Premium</i> inkluderer alt utstyret tilgjengelig, men som før er skinnseter og soltak kun tilgjengelige som tilvalg på <i>Premium</i>. Det nye infotainmentsystemet på 10,25 tommer med Bluelink og navigasjon, samt oppvarmet baksete, følger også dette utstyrsnivået, og det er kun på <i>Premium</i> man kan velge trefas ombordlader på 11 kW.</p>
      <p>
        <i>Med dette trekket fra Hyundai, får vi se hvordan de andre elbilprodusentene reagerer. Mye kan tyde på at det blir tilspisset konkurranse på elbiler framover - spesielt fra 2020, noe som også gjør at <a href="https://www.dinside.no/motor/derfor-blir-det-prisras-pa-brukte-elbiler/71588678">bruktprisene kan komme til å rase</a>.</i>
      </p>
      <h3>Oppdatert prisliste*</h3>
      <table bordered="">
        <tr>
          <td>Life</td>
          <td>299.000,-</td>
        </tr>
        <tr>
          <td>Trend (tillegg til Life)</td>
          <td>315.000,-</td>
        </tr>
        <tr>
          <td>Premium (tillegg til Trend)</td>
          <td>345.000,-</td>
        </tr>
        <tr>
          <td>Skinninteriør (krever Premium)</td>
          <td>+10.000,-</td>
        </tr>
        <tr>
          <td>Soltak og LED-interiørbelysning (krever Premium og skinninteriør)</td>
          <td>+10.000,-</td>
        </tr>
        <tr>
          <td>Ombordlader (tilvalg, krever Premium)</td>
          <td>+5.000,-</td>
        </tr>
      </table>
      <p>
        <i>*Frakt og leveringsomkostninger kommer i tillegg, og kan variere. Veiledende frakt og leveringsomkostninger levert Drammen er 10.900 kroner.</i>
      </p>
      <related>
        <a href="https://www.dinside.no/motor/lagersalg-pa-elbiler/71537505"/>
      </related>
    </article>
  </body>
</html>