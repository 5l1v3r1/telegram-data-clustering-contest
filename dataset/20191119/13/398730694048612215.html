<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/manga-kroggaster-i-stockholm-for-berusade/"/>
    <meta property="og:site_name" content="DN.SE"/>
    <meta property="article:published_time" content="2019-11-19T13:04:32+00:00"/>
    <meta property="og:title" content="Många krogar i Stockholm fick anmärkningar i polisens granskning"/>
    <meta property="og:description" content="I höst har polisen och Stockholm Stad granskat hur 167 restauranger, klubbar och hotell följer alkohollagen. Av dem har nästan hälften fått anmärkningar."/>
  </head>
  <body>
    <article>
      <h1>Många krogar i Stockholm fick anmärkningar i polisens granskning</h1>
      <address><time datetime="2019-11-19T13:04:32+00:00">19 Nov 2019, 13:04</time> by <a rel="author" href="https://www.dn.se/av/gustav-olsson/" target="_blank">Gustav Olsson</a></address>
      <p>
        <b>Under hösten har polisen och Stockholms stad granskat hur 167 restauranger, klubbar och hotell följer alkohollagen. Av de synade krogarna har nästan hälften fått anmärkningar. Den vanligaste orsaken är för hög berusningsnivå på gästerna.</b>
      </p>
      <p>I tillsynen har ett 50-tal tjänstemän från både polisen och Stockholms stad besökt olika serveringar. Vissa insatser är riktade mot specifika verksamheter som haft problem tidigare. Andra är bara rutinkontroller. Huvudanledningen är att minska våldet och skapa en trygg miljö.</p>
      <p>– Vi vet från vetenskapliga undersökningar att i runt 80 procent av alla misshandelsfall är alkohol inblandat. Kan vi hålla berusningen nere får vi ner våldet ganska mycket, säger Patrick Widell, kommissarie på polisområde Stockholm city.</p>
      <p><b>Under två helger i höst</b> har tillsynen genomförts. Vid vissa tillfällen har uniformsklädda poliser besökt serveringar. Vid andra tillfällen har civilklädda tjänstemän från kommunen gjort kontrollerna.</p>
      <p>– Vi pratar med vakter och kollar läget i kön. Sen gör vi tillsyn inne på själva stället. Då har vi olika observationsområden. Den här gången fokuserade vi mycket på berusningsnivån, brandsäkerheten och åldersnivån.</p>
      <p>73 av 167 besök resulterade i en anmärkning. De vanligaste bristerna gällde just gästernas berusningsnivå och brandsäkerheten.</p>
      <p><b>Efter tillsynen återkopplar</b> polisen till personalen. Om det finns problem kan åtgärder behöva vidtas direkt på platsen. Det kan handla om att skicka ut någon som är överförfriskad, eller om att styra upp kön utanför för att minska risken för bråk, berättar Patrick Widell.</p>
      <p>Vid större brister kan kommunen dra in serveringstillståndet. Det har inte skett under höstens tillsyn. </p>
      <p><b>Trots att en stor andel</b> av besöken resulterat i anmärkningar tycker Patrick Widell att serveringarna i Stockholm sköter sig bra.</p>
      <p>– När vi gör tillsyn har vi en låg nivå på vad vi accepterar. På många ställen händer det att vi ser märkbart berusade personer, men antalet är ofta lågt. Generellt kan man säga att berusningsnivån i Stockholm är väldigt bra.</p>
      <p>Ändå händer det att fyllan leder till brottslighet, berättar han.</p>
      <p>– Det vanligaste är att det blir slagsmål på lokalen. Det leder till misshandel och skadegörelse eller hot mot personal. Sen blir det en del bråk utomhus på vägen hem eller på någon hamburgerrestaurang.</p>
      <p>
        <a href="https://www.dn.se/nyheter/sverige/fler-poliser-pa-krogen-efter-nattklubbsstormning/">Läs mer: Fler poliser på krogen efter nattklubbsstormning</a>
      </p>
    </article>
  </body>
</html>