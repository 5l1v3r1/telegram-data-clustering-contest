<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/companies/airbnb-stava-sponsor-na-olimpiyskite-igri-v-sdelka-za-usd500-miliona.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T13:10:50+00:00"/>
    <meta property="og:title" content="Airbnb става спонсор на Олимпийските игри в сделка за $500 милиона"/>
    <meta property="og:description" content="Целта е чрез платформата да се намалят разходите за домакинство"/>
  </head>
  <body>
    <article>
      <h1>Airbnb става спонсор на Олимпийските игри в сделка за $500 милиона</h1>
      <address>
        <time datetime="2019-11-19T13:10:50+00:00">19 Nov 2019, 13:10</time>
      </address>
      <p>Airbnb става световен олимпийски партньор за Олимпиадата в Токио през 2020 г., пише Business Insider.</p>
      <p>Платформата за краткосрочно наемане на жилища заяви, че партньорството с Международния олимпийски комитет (МОК) ще обхване пет олимпиади и параолимпийски игри през следващите девет години. Наред с олимпийските игри в Токио през следващата година това включва: зимните и летните игри в Пекин 2022 г., Париж 2024 г., Милано 2026 г. и Лос Анджелис 2028 г. Всичките тези градове са сред големите пазари на компанията.</p>
      <p>Източници, близки до фирмата, оценяват сделката на около 500 млн. долара, като тя включва значителна сума за МОК, както и поемане на разходите за услуги, които Airbnb ще предостави като безплатно настаняване на спортисти и ръководители.</p>
      <p>Президентът на МОК Томас Бах заяви, че партньорството няма да замени Олимпийското селище, където обикновено са състезаващите се спортисти, а ще се основава на гаранция за настаняване на посетители, семейства на спортисти и официални лица, като ще намали нуждата приемащите градове неустойчиво да инвестират в нови хотели. Причината е, че хиляди хотелски стаи трябва да бъдат изградени за настаняване на спортисти и туристи и често след края на събитието градовете се оплакват от неизползваема инфраструктура.</p>
      <p>Със спонсорството, базираната в Сан Франциско компания се присъединява към корпоративния елит от компании като Coca-Cola, Alibaba, Toyota, Visa, които са част от "световната спонсорска програма" на Международния олимпийски комитет.</p>
    </article>
  </body>
</html>