<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%99%d7%95%d7%9d-%d7%94%d7%a2%d7%a6%d7%9e%d7%90%d7%95%d7%aa-2020-%d7%91%d7%a4%d7%aa%d7%97-%d7%aa%d7%a7%d7%95%d7%94-3-%d7%9e%d7%95%d7%a7%d7%93%d7%99%d7%9d-2-%d7%96%d7%9e%d7%a8%d7%99%d7%9d-%d7%99%d7%93%d7%95%d7%a2%d7%99%d7%9d-%d7%95%d7%9e%d7%aa%d7%a0%d7%a4%d7%97-%d7%a2%d7%a0%d7%a7-%d7%91%d7%a6%d7%95%d7%a8%d7%aa-%d7%93%d7%92%d7%9c-418723/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-19T13:36:00+00:00"/>
    <meta property="og:title" content="יום העצמאות 2020 בפתח תקוה: 3 מוקדים, 2 זמרים ידועים ומתנפח ענק בצורת דגל"/>
    <meta property="og:description" content="אף פעם לא מוקדם מדי לתכנן ובפתח תקוה כבר מוכנים ליום העצמאות. השנה אירועי יום העצמאות יחזרו לפארק הגדול ויש למה לצפות. הפרטים לפניכם"/>
  </head>
  <body>
    <article>
      <h1>יום העצמאות 2020 בפתח תקוה: 3 מוקדים, 2 זמרים ידועים ומתנפח ענק בצורת דגל</h1>
      <h2>אף פעם לא מוקדם מדי לתכנן ובפתח תקוה כבר מוכנים ליום העצמאות. השנה אירועי יום העצמאות יחזרו לפארק הגדול ויש למה לצפות. הפרטים לפניכם</h2>
      <address><time datetime="2019-11-19T13:36:00+00:00">19 Nov 2019, 13:36</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/19/d13b02a8-e282-400e-9ed7-7897027f51ac.jpg"/>
        <figcaption>אירועי יום העצמאות אשתקד | צילום: עיריית פתח תקוה</figcaption>
      </figure>
      <p>השנה תתקיים חגיגת העצמאות בשלושה מוקדים בעיר: הראשון במה גדולה ומרכזית בפארק הגדול ע"ש יצחק אוחיון, השני מוקד לוותיקים ועולים ברחבת העירייה ברחוב חיים עוזר, ומוקד שלישי לשכונות הדרום ולציבור הדתי בסמוך לאנדרטת המסוקים, בשכונת הדר גנים.</p>
      <p>בשלוש במות אלה יתקיימו מופעי ילדים, הופעות של זמרים מובילים וכן יתקיים מופע זיקוקים (למעט ברחבת העירייה בה כרגע אין אישור משטרה).</p>
      <p>בפארק הגדול ובאנדרטת המסוקים יוצב מתנפח מואר בצורת דגל ישראל, בגובה 6 מ' כרקע לצילומים, ותוקם פינת ילדים בה יכינו הילדים דגלי ישראל.</p>
      <p>בבמה המרכזית בפארק הגדול יתקיים לראשונה טקס הדלקת משואות עירוני, בו תודלקנה שבע משואות על ידי תושבי העיר, אנשים מעוררי השראה ופורצי דרך בתחומים שונים, אשר יומלצו ע"י הציבור ויבחרו ע"י ועדה שתורכב מנציגי הרשות ומנציגי ציבור. </p>
      <figure>
        <img src="https://cdn.isnet.co.il/dyncontent/2019/11/19/15cc9d77-da0d-4e06-8e95-058cb28bf0bd.jpg"/>
        <figcaption>יום העצמאות אשתקד | צילום: עיריית פתח תקוה</figcaption>
      </figure>
      <p>בערב יום הזיכרון יתקיים בפארק הגדול ע"ש יצחק אוחיון ערב שירה מרגש - "שרים ללוחמים", החל מהשעה 22:15, ככל הנראה בהשתתפות עידן עמדי ועברי לידר. האירוע פתוח לציבור הרחב.</p>
      <p>האירועים בארגון ובהפקת אגף אירועים, תרבות ופנאי. הפקת הבמה ברחבת העירייה בהפקת אגף הקליטה, ועוד צפויות הפתעות בהמשך.</p>
      <p>ראש העירייה רמי גרינברג: "השנה החלטנו לקיים שלוש במות מרכזיות ברחבי העיר, במטרה לאגם משאבים ולאפשר אירועים שונים המתאימים לכלל הקהלים, וכן לקיים מופע זיקוקים בכל במה בה ניתן, מופע מסורתי האהוב על כולם. אנו בוחנים אפשרויות עם אמנים מובילים ולאחר התייעלות כלכלית שביצענו השנה אני מאמין שמגיע לציבור אירוע חגיגי, מלהיב ובלתי נשכח!". </p>
    </article>
  </body>
</html>