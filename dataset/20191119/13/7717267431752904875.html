<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/kirizoglou-na-lisoume-to-gordio-desmo-ton-provlimaton"/>
    <meta property="og:site_name" content="Voria.gr"/>
    <meta property="article:published_time" content="2019-11-19T13:44:00+00:00"/>
    <meta property="og:title" content="ΚΥΡΙΖΟΓΛΟΥ: NΑ ΛΥΣΟΥΜΕ ΤΟΝ «ΓΟΡΔΙΟ ΔΕΣΜΟ» ΤΩΝ ΠΡΟΒΛΗΜΑΤΩΝ"/>
    <meta property="og:description" content="Ο υποψήφιος Πρόεδρος της ΚΕΔΕ Λάζαρος Κυρίζογλου παρευρέθηκε στην Τρίπολη στην Περιφερειακή Ένωση Δήμων όπου διεξήχθησαν εκλογές"/>
  </head>
  <body>
    <article>
      <h1>ΚΥΡΙΖΟΓΛΟΥ: NΑ ΛΥΣΟΥΜΕ ΤΟΝ «ΓΟΡΔΙΟ ΔΕΣΜΟ» ΤΩΝ ΠΡΟΒΛΗΜΑΤΩΝ</h1>
      <h2>Ο υποψήφιος Πρόεδρος της ΚΕΔΕ Λάζαρος Κυρίζογλου παρευρέθηκε στην Τρίπολη στην Περιφερειακή Ένωση Δήμων όπου διεξήχθησαν εκλογές</h2>
      <address><time datetime="2019-11-19T13:44:00+00:00">19 Nov 2019, 13:44</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Την τελευταία κατά σειρά Περιφερειακή Ένωση Δήμων όπου διεξήχθησαν εκλογές για την ανάδειξη Διοικητικού Συμβουλίου και εκπροσώπων στη Γενική Συνέλευση της Κεντρικής Ένωσης Δήμων, επισκέφθηκε τη Δευτέρα ο Δήμαρχος Αμπελοκήπων – Μενεμένης και <b>υποψήφιος Πρόεδρος της ΚΕΔΕ</b> <b>Λάζαρος Κυρίζογλου.</b><br/><br/>Στην Τρίπολη το κλίμα ήταν κάτι περισσότερο από εγκάρδιο για τον υποψήφιο στις προσεχείς εκλογές του κορυφαίου οργάνου της Αυτοδιοίκησης Α΄βαθμού, οι οποίες θα διεξαχθούν στις 28 Νοεμβρίου. Ο Λάζαρος Κυρίζογλου βρήκε τη στήριξη πολλών Δημάρχων και Δημοτικών Συμβούλων που έσπευσαν να του ευχηθούν καλή συνέχεια στο έργο του και καλή επιτυχία στην προσπάθειά του. Με τους περισσότερους άλλωστε το έμπειρο στέλεχος γνωρίζεται από παλιά, αφού είχε την ευκαιρία να συνεργαστεί αρμονικά μαζί τους για τα «καυτά» θέματα των Δήμων.<br/><br/>Στο χαιρετισμό του έκανε αναφορά στην κατάσταση που αντιμετωπίζουν σήμερα οι Δήμοι δίνοντας ιδιαίτερη έμφαση και στους  ορεινούς Δήμους της χώρας (κυρίως αγροτικούς - κτηνοτροφικούς) τόσο εξαιτίας της έλλειψης υποδομών, όσο και λόγω σημαντικών προβλημάτων που παραμένουν άλυτα (απορρίμματα, γραφειοκρατία κλπ).</p>
      <p>Ο Λάζαρος Κυρίζογλου έκανε όμως και ειδική αναφορά στο μεταναστευτικό που εξελίσσεται σε νούμερο 1 πρόβλημα για την Αυτοδιοίκηση, η οποία και θα κληθεί να σηκώσει στις πλάτες της το μεγαλύτερο βάρος.<br/><br/>Ο υποψήφιος Πρόεδρος της ΚΕΔΕ δεν πήγε με «άδεια χέρια» στη Γ.Σ. της ΠΕΔ Πελοποννήσου. Ανταπέδωσε τις ευχές που δέχθηκε, με συγχαρητήρια προς όλους τους εκλεγέντες Δημάρχους και Δημοτικούς Συμβούλους και με συμβολικά δώρα, προχωρώντας σε μια προτροπή: Nα υπάρχει ενότητα και σύμπνοια για να λυθεί ο «γόρδιος δεσμός» των χρόνιων προβλημάτων που αντιμετωπίζει η τοπική Αυτοδιοίκηση.<br/><br/>Από τα πηγαδάκια που στήθηκαν πέρασαν όλοι οι αιρετοί που ήταν παρόντες. Με τον Πρόεδρο της ΠΕΔ Πελοποννήσου και Δήμαρχο Άργους – Μυκηνών Δημήτρη Καμπόσο, τον Δήμαρχο Τρίπολης Κώστα Τζιούμη, τους Δημάρχους Σπάρτης, Πέτρο Δούκα, Κατερίνης, Κώστα Κουκοδήμο  και πολλούς άλλους στο πλευρό του ο Λάζαρος Κυρίζογλου έχει μάλλον αρκετούς λόγους για να χαμογελά στις δεκάδες φωτογραφίες που τραβήχτηκαν εντός και εκτός του κτιρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/eklegete-to-neo-25meles-ds-tis-pedkm---to-minima-kirizoglou"/>
        <a href="https://www.voria.gr/article/kede-skliri-machi-ton-40-imeron-gia-kirizoglou--papastergiou"/>
        <a href="https://www.voria.gr/article/ne-se-idiotes-stin-kathariotita-lene-kirizoglou-papastergiou"/>
        <a href="https://www.voria.gr/article/o-apologismos-tou-kirizoglou-gia-tin-tetraetia-stin-kefali-tis-pedkm"/>
        <a href="https://www.voria.gr/article/me-sinthima-tin-enotita-gia-proedros-tis-ped-o-ignatios-kaitezidis"/>
        <a href="https://www.voria.gr/article/kinos-vimatismos-kirizoglou---kaitetzidi-gia-tin-aftodiikisi"/>
      </related>
    </article>
  </body>
</html>