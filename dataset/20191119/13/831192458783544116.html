<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyti-ypothesi-toytsi-sti-magnisia-eiche-piasei-doyleia-sti-thesi-poy-proselavan-tin-gynaika-toy-salos-stin-topiki-koinonia/"/>
    <meta property="og:site_name" content="europost.gr"/>
    <meta property="article:published_time" content="2019-11-19T13:15:29+00:00"/>
    <meta property="og:title" content="Απίστευτη υπόθεση… «Τούτσι» στη Μαγνησία: Είχε πιάσει δουλειά στη θέση που προσέλαβαν την γυναίκα του! Σάλος στην τοπική κοινωνία!"/>
    <meta property="og:description" content="Υπόθεση… «Τούτσι» σε δήμο του νομού Μαγνησίας. Εργαζόμενος με δίμηνη σύμβαση εργασίας έχει πιάσει δουλειά σαν η… σύζυγός του, που ήταν εκείνη που προσλήφθηκε! Η υπόθεση με πρωταγωνιστή έναν διαφορετικό… Ντάστιν Χόφμαν έχει προκαλέσει «σούσουρο» στην"/>
  </head>
  <body>
    <article>
      <h1>Απίστευτη υπόθεση… «Τούτσι» στη Μαγνησία: Είχε πιάσει δουλειά στη θέση που προσέλαβαν την γυναίκα του! Σάλος στην τοπική κοινωνία!</h1>
      <address>
        <time datetime="2019-11-19T13:15:29+00:00">19 Nov 2019, 13:15</time>
      </address>
      <p>Υπόθεση… «Τούτσι» σε δήμο του νομού Μαγνησίας. Εργαζόμενος με δίμηνη σύμβαση εργασίας έχει πιάσει δουλειά σαν η… σύζυγός του, που ήταν εκείνη που προσλήφθηκε!</p>
      <p>Η υπόθεση με πρωταγωνιστή έναν διαφορετικό… Ντάστιν Χόφμαν έχει προκαλέσει «σούσουρο» στην τοπική κοινωνία, έρχεται όμως να αναδείξει και το πρόβλημα εξεύρεσης από τους Δήμους εργαζομένων για μόλις δύο μήνες, προκειμένου να καλύψουν έκτακτες ανάγκες τους.</p>
      <p>Στην κωμωδία του Σίντνεϊ Πόλακ «Tootsie» ο Ντάστιν Χόφμαν υποδύεται τον ρόλο του Μάικλ Ντόρσι ενός ταλαντούχου, αλλά οξύθυμου ηθοποιού, του οποίου η φήμη ότι είναι δύστροπος τον αφήνει άνεργο και τον αναγκάζει να μεταμφιεστεί σε γυναίκα για να βρει δουλειά. Στη… σύγχρονη, τοπική εκδοχή της ταινίας, ο πρωταγωνιστής της υπόθεσης δεν χρειάστηκε… μεταμφίεση. Απλώς έπιασε δουλειά στη θέση της συζύγου του και προσφέρει τις υπηρεσίες του στον Δήμο!</p>
      <p>Πρόκειται για εργαζόμενο, που ήδη απασχολείται σε Δήμο της περιοχής, προσφέροντας τις υπηρεσίες του για την κάλυψη εκτάκτων αναγκών, που αφορούν στην προετοιμασία για τον χειμώνα.</p>
      <p>Για την πρόσληψη διμηνιτών ενόψει του χειμώνα είχε γίνει προκήρυξη από τον συγκεκριμένο Δήμο. Οι ενδιαφερόμενοι κατέθεσαν τα χαρτιά τους και προχώρησαν οι διαδικασίες. Συνολικά δέκα άτομα, όσες και οι θέσεις που ζητούσε ο Δήμος, κατέθεσαν αιτήσεις και προσλήφθηκαν όλοι με συμβάσεις ιδιωτικού δικαίου ορισμένου χρόνου διάρκειας δύο μηνών.</p>
      <p>Η πρόσληψη των δέκα ατόμων κρίθηκε αναγκαία για την ενίσχυση των υπηρεσιών του Δήμου σε τομείς όπως ο καθαρισμός αυλάκων και ρεμάτων ενόψει της χειμερινής περιόδου.</p>
      <p>Ανάμεσα στους προσληφθέντες και γυναίκα, που όμως εδώ και μία εβδομάδα δεν έχει εμφανιστεί στην εργασία της. Στο «πόδι» έρχεται ο σύζυγός της, που είχε απασχοληθεί και πρόσφατα επίσης με δίμηνη σύμβαση στον Δήμο και ο οποίος δεν είχε εκ του νόμου δικαίωμα να υποβάλει εκ νέου αίτηση για να ξαναπροσληφθεί.</p>
      <p>Η σύζυγος φαίνεται να ήταν η «βιτρίνα». Είχε τα μόρια και γενικότερα πληρούσε τις προϋποθέσεις διεκδίκησης της θέσης, σε αντίθεση με τον σύζυγό της. Εκείνος που προσφάτως είχε ξαναπροσληφθεί ως διμηνίτης δεν μπορούσε να κάνει τα χαρτιά του.</p>
      <p>Σε συνεννόηση και με στελέχη του Δήμου φαίνεται να αποφασίστηκε να κάνει η σύζυγος την αίτηση και να δουλεύει ο άντρας! Σε αυτή την απόφαση φαίνεται να συνετέλεσαν δύο παράγοντες: πρώτον ότι ο σύζυγος είναι δοκιμασμένος, εργατικός και καλός στη δουλειά και δεύτερον ότι υπάρχει δυσκολία εξεύρεσης ενδιαφερόμενων για να εργαστούν για μόλις δύο μήνες.</p>
      <p>Διμηνίτες με το σταγονόμετρο<br/>Για την παρατυπία έγινε ανώνυμη καταγγελία που επιβεβαιώθηκε. Δεν έγινε γνωστό αν η ίδια καταγγελία έχει φθάσει στα αρμόδια όργανα ελέγχου, το σίγουρο πάντως είναι ότι η υπόθεση… «Τούτσι» δεν έχει μόνο μία διάσταση.</p>
      <p>Οι Δήμοι έχουν δικαίωμα πρόσληψης διμηνιτών δύο φορές τον χρόνο για να καλύψουν έκτακτες ανάγκες τους. Δεδομένης της υποστελέχωσης των Δήμων, πέραν των οκταμήνων, βγαίνουν προκηρύξεις και για διμηνίτες με στόχο την ενίσχυση των δημοτικών υπηρεσιών σε συγκεκριμένες περιπτώσεις, για την πυροπροστασία, την οργάνωση των παραλιών στο πλαίσιο του προγράμματος «Γαλάζιες Σημαίες», την προετοιμασία ενόψει χειμώνα για τον καθαρισμό ρεμάτων και αυλάκων.</p>
      <p>Σε πολλούς Δήμους ιδίως περιφερειακούς προκύπτει πρόβλημα εξεύρεσης ατόμων, που θα εργαστούν για μόλις δύο μήνες. Πολλές φορές, Δήμος μπορεί να ζητεί συγκεκριμένο αριθμό εργαζομένων για να καλύψει τις ανάγκες του και οι αιτήσεις που κατατίθενται να είναι πολύ λιγότερες.</p>
      <p>Πηγή: Εφημερίδα Ταχυδρόμος Βόλου, taxydromos.gr</p>
    </article>
  </body>
</html>