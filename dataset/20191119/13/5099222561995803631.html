<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500670-cedo-consacra-dreptul-organiza-flashmob-uri-fara-declarare-prealabila-intr-dosar-care-condamnat-rusia.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T13:46:00+00:00"/>
    <meta property="og:title" content="​CEDO consacră dreptul de a organiza flashmob-uri fără declarare prealabilă, într-un dosar în care a condamnat Rusia"/>
    <meta property="og:description" content="Dispersarea și sancționarea persoanelor care participă la un flashmob care nu amenință ordinea publică încalcă drepturile fundamentale ale participanților, chiar dacă acest flashmob nu a fost"/>
  </head>
  <body>
    <article>
      <h1>​CEDO consacră dreptul de a organiza flashmob-uri fără declarare prealabilă, într-un dosar în care a condamnat Rusia</h1>
      <address><time datetime="2019-11-19T13:46:00+00:00">19 Nov 2019, 13:46</time> by <a rel="author">R.M.</a></address>
      <p><b>Dispersarea și sancționarea persoanelor care participă la un flashmob care nu amenință ordinea publică încalcă drepturile fundamentale ale participanților, chiar dacă acest flashmob nu a fost declarat, a decis marți Curtea Europeană pentru Drepturile Omului (CEDo), care a condamnat Rusia într-un astfel de dosar, scrie AFP. <br/></b><br/>Judecătorii CEDO au apreciat în unanimitate că autoritățile ruse au încălcat <a href="https://fra.europa.eu/ro/charterpedia/article/12-libertatea-de-intrunire-si-de-asociere">Libertatea de întrunire și de asociere</a>, protejată de Convenția europeană a drepturilor omului, când a dispersat un flashmob organizat în 2009 în fața sediului guvernului și a amendat unul dintre participanți.<br/><br/>Șapte persoane au participat la acest flashmob, purtând o bandă pe gură și afișând o foaie albă. <br/><br/>"Organizarea unei manifestări fără autorizare prealabilă nu justifică în mod necesar o ingerință în exercitarea de către o persoană a dreptului său la libertatea de exprimare", au decis judecătorii CEDO, potrivit unui comunicat al Curții în care se subliniază că autoritățile trebuie să dea dovadă de "o anumită marjă de toleranță față de manifestațiile non-violente".<br/><br/>"Șapte persoane care stau în picioare, în tăcere, cu o foaie albă de hârtie pot cu dificultate să fie considerate ca incitând la violență sau reprezentând o amenințare pentru ordinea publică", potrivit sursei citate. <br/><br/>CEDO a condamnat Moscova să plătească despăgubiri morale de 4.000 de euro pentru persoana care a fost amendată. <br/><br/>Dintre cele 60.000 de dosare în fața curții europene, garantul aplicării Convenției europene pentru drepturile omului, în cele 47 de țări membre ale Consiliului Europei, 25% vizează Rusia și multe dintre ele sunt legate de libertatea de manifestare.</p>
    </article>
  </body>
</html>