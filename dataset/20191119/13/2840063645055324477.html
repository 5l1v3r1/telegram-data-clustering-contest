<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/19/venezia-mit-sblocca-milioni_Ml0i7QLHZ0AqGsF3OIMdpI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T13:47:00+00:00"/>
    <meta property="og:title" content="Venezia, Mit sblocca 65 milioni"/>
    <meta property="og:description" content="Le risorse, aggiuntive ai 20 mln già stanziati, per la città e la laguna. Zaia: &quot;Danni per oltre un mld di euro&quot;"/>
  </head>
  <body>
    <article>
      <h1>Venezia, Mit sblocca 65 milioni</h1>
      <address>
        <time datetime="2019-11-19T13:47:00+00:00">19 Nov 2019, 13:47</time>
      </address>
      <p>Sono <b>pronti 65 milioni di euro per la salvaguardia e la conservazione della laguna di Venezia</b>, 46 dei quali sono <a href="https://www.adnkronos.com/Search/Link/keyword/Venezia">destinati alla città che nei giorni scorsi ha vissuto la drammatica ondata di acqua alta</a>. Si tratta di fondi contenuti nella Legge speciale su Venezia, rifinanziata dalla scorsa Legge di Bilancio, che sono stati sbloccati nei giorni scorsi dalla Ministra delle Infrastrutture e Trasporti Paola De Micheli.</p>
      <p>Le risorse, sottolinea il dicastero, sono naturalmente aggiuntive rispetto ai 20 milioni già stanziati per Venezia in occasione del Consiglio dei ministri che ha concesso lo stato di emergenza. La presidenza del Consiglio dei ministri, su proposta del Mit, ha già adottato il Decreto che ripartisce da subito a nove comuni complessivi 65 milioni per compiere lavori di manutenzione, riqualificazione e conservazione della laguna di Venezia. Le risorse, suddivise tra i comuni di Venezia, Chioggia, Mira, Jesolo, Cavallino-Treporti, Musile di Piave, Campagna Lupia, Codevigo e Quarto Altino, saranno disponili nelle casse dei centri e potranno essere destinate a interventi di varia natura per la salvaguardia della laguna: dalla protezione delle sponde, alla riqualificazione delle banchine, opere di dragaggio, viabilità e recupero di immobili.</p>
      <p>"Il sindaco, che è stato nominato commissario per l'emergenza, è nelle condizioni di fare una stima più precisa, ma si parla di oltre un miliardo di euro e penso che si vada su quell'ordine di grandezza". Così il governatore del Veneto Luca Zaia, parlando di una prima stima dei danni provocati dalle eccezionali ondate di acqua alta che hanno colpito Venezia la scorsa settimana.</p>
    </article>
  </body>
</html>