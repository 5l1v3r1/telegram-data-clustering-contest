<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640718/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A2%D8%A8-%D8%B4%D9%88%D8%B1-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86-%D9%88-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T13:47:00+00:00"/>
    <meta property="og:title" content="استفاده از آب شور دریای عمان و خلیج فارس در دستور کار"/>
    <meta property="og:description" content="وزیر نیرو با بیان اینکه طرح مطالعاتی در وزارت نیرو برای استفاده از آب شور دریای عمان و خلیج فارس در دستور کار است، گفت که ۱۷ استان مشمول این طرح ..."/>
  </head>
  <body>
    <article>
      <h1>
        <a href="https://www.bultannews.com/fa/news/640718/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A2%D8%A8-%D8%B4%D9%88%D8%B1-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86-%D9%88-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1">استفاده از آب شور دریای عمان و خلیج فارس در دستور کار</a>
      </h1>
      <h2>وزیر نیرو با بیان اینکه طرح مطالعاتی در وزارت نیرو برای استفاده از آب شور دریای عمان و خلیج فارس در دستور کار است، گفت که ۱۷ استان مشمول این طرح ...</h2>
      <address><time datetime="2019-11-19T13:47:00+00:00">19 Nov 2019, 13:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رضا اردکانیان در جلسه امروز (سه‌شنبه) مجلس به سوالات محمدمهدی برومندی نماینده مرودشت پاسخ داد مبنی بر اینکه علت عدم برنامه‌ریزی مناسب برای مقابله با بحران <b>خشکسالی و بحران آب</b> در کشور چیست؟ علت عدم برنامه‌ریزی و اقدام برای باروری ابرها در کشور چه می‌باشد؟ دلیل عدم تصفیه فاضلاب و استفاده از منابع پساب در صنعت چیست و چرا آب خام سدها را به صنعت تخصیص می‌دهید؟ علت عدم اقدام برای انتقال آب دریای عمان به استان‌های کویری کشور چیست؟</p>
      <p>وزیر نیرو در پاسخ به سوال مربوط به انتقال آب دریای عمان به استان‌های کویری کشور گفت: سوال آقای برومندی در ۲۹ بهمن سال ۹۶ مطرح شد، همان زمان طرح مطالعات وسیعی در وزارت نیرو برای استفاده از آب شور دریای عمان و خلیج فارس در دستور کار قرار گرفت که ۱۷ استان مشمول این طرح می‌شوند. در هفته‌های اخیر نتایج مطالعاتی در شورای عالی آب مطرح شد و مورد تصویب قرار گرفت.</p>
      <p>وی افزود: علاوه بر سایر منابع برای جبران کمبود در منابع آبی به ویژه برای صنایع و حتی کشت‌های گلخانه‌ای ۸.۳ میلیارد مترمکعب تخصیص برای استفاده از آب شور خلیج فارس و دریای عمان داریم که از این میزان دو میلیارد و ۷۳۰ میلیون مترمکعب آب شیرین استفاده می‌شود. استان‌هایی همچون بوشهر، فارس، هرمزگان، سیستان و بلوچستان، یزد، کرمان و خراسان از منابع آب دریای خلیج فارس و عمان بهره‌مند هستند.</p>
      <p>وزیر نیرو ادامه داد: باید توجه کنیم که بحث تأمین آب را با سدسازی،‌ تونل زدن و کانال زدن تعمیم دهیم. همه روش‌های ما اعم از کاهش هدررفت، شیرین‌سازی آب دریا، تصفیه فاضلاب، مصرف صحیح آب و اتخاذ الگوی صحیح همه به تأمین آب مربوط است که باید برای آن برنامه داشته باشیم.</p>
      <p>اردکانیان در پاسخ به سوال دیگر برومندی مربوط به تصفیه فاضلاب و استفاده از منابع پساب در صنعت گفت: عملکرد جمهوری اسلامی ایران در موضوع سرمایه‌گذاری جهت جمع‌آوری و تصفیه و استفاده بهینه از فاضلاب در سطح منطقه و حتی دنیا بسیار شاخص است. تعداد تصفیه‌خانه‌ها در سال ۵۷ تنها چهار تصفیه‌خانه بوده که هیچ کدام حتی یک شهر کامل را پوشش نمی‌داد. امروز موضوع جمع‌آوری و تصفیه فاضلاب از شاخص‌های توسعه‌یافتگی است به همین دلیل نقش مهمی در ارتقای بهداشت عمومی دارد. ما دویست و سی‌امین تصفیه خانه فاضلاب را افتتاح کردیم و تا پایان سال ۲۹ تصفیه‌خانه فاضلاب را با سرمایه‌گذاری ۱۳۶۶ میلیارد تومان افتتاح می‌کنیم. تنها در دولت یازدهم و دوازدهم ۶۲ تصفیه‌خانه فاضلاب وارد مدار شد.</p>
      <p>به گفته وی سیاست وزارت نیرو در سال‌های خشک آبی تأمین آب شرب مردم است و در همین راستا موضوع تصفیه‌خانه‌ها هم در دستور کار قرار دارد.</p>
      <p>وزیر نیرو در پاسخ به سوال دیگر برومندی درباره باروری ابرها گفت: یک فروند هواپیما برای باروری ابرها آماده کرده‌ایم. پنج پرواز در زنجان، قزوین، فارس، اصفهان و یزد انجام شد. مهم تر از آن تولید مواد اولیه باروری ابرها در کشورمان است که چهار پرواز با مواد تولید داخل در خراسان جنوبی و چهارمحال بختیاری صورت گرفت. البته در سال ۹۸ به دلیل تغییر اقلیم و بارندگی‌های سیلابی پروازی صورت نگرفت ولی ما هواپیما، تجهیزات و مواد اولیه داریم.</p>
      <p>اردکانیان ادامه داد:‌ سوالی درباره برنامه‌ریزی جهت مهار آب‌ها و یا به عبارت دیگر استیفای حقابه مرزی برای اجرای طرح‌های توسعه منابع آب و خاک را مطرح کردند. ما با کمک مجلس، پشتیبانی دولت و اجازه مقام معظم رهبری برای استفاده از منابع صندوق توسعه کار تکمیل ۱۳ سد را انجام دادیم که بهره‌برداری شد. اقدامات لازم برای آبگیری ۱۴ سد هم انجام شده است. ۱۷۵ هزار هکتار اراضی و شبکه‌های آبیاری و زهکشی در حال انجام است که با این اقدامات افزایش ۴۷۰ مگاوات زیرسازی برای ورود به مدار انجام شده‌اند.</p>
      <p>وزیر نیرو با بیان اینکه ۹۴ درصد عملیات اجرایی مرتبط با مهار و تنظیم آب در چارچوب مقررات بین‌المللی و حقابه مرزی انجام شده است، افزود: منتظریم در جلسه چهارشنبه هفته جاری با معاون اول رئیس جمهور چاره‌جویی برای تأمین اعتبارات مورد نیاز جهت تکمیل طرح‌های باقی مانده را انجام دهیم.</p>
      <p>اردکانیان درباره برنامه‌ریزی برای مقابله با بحران خشکسالی و بحران آب گفت: در اسفند ۹۶ کارگروهی برای حل مشکل کم آبی شکل گرفت. کارگروه متشکل از وزارتخانه‌های نیرو، کشاورزی، صمت و کشور و با حضور رئیس سازمان برنامه و بودجه و رئیس سازمان محیط زیست است. در حال حاضر برنامه‌های این کارگروه در ۱۲ استان در مرحله تصویب است. در استان‌هایی مثل لرستان که در سیل پایان ۹۷ و آغاز ۹۸ با مشکلاتی مواجه شدند برنامه‌ریزی برای بازبینی وضعیت و مهار سیلاب صورت گرفته است. ما تمامی تلاش‌مان را می‌کنیم که اقدامات‌مان را انجام دهیم که نتایج آن را اعلام خواهیم کرد.</p>
    </article>
  </body>
</html>