<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-stoltenberg-ukrainski-korabli/30280398.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T13:19:39+00:00"/>
    <meta property="og:title" content="Столтенберг про повернення Росією кораблів: «Це те, що Росія мала зробити вже давно»"/>
    <meta property="og:description" content="Генеральний секретар НАТО Єнс Столтенберґ прокоментував повернення Росією захоплених минулого року українських кораблів. «Перш за все я вітаю повернення захоплених українських кораблів. Це те, що Ро"/>
  </head>
  <body>
    <article>
      <h1>Столтенберг про повернення Росією кораблів: «Це те, що Росія мала зробити вже давно»</h1>
      <address>
        <time datetime="2019-11-19T13:19:39+00:00">19 Nov 2019, 13:19</time>
      </address>
      <p>Генеральний секретар НАТО Єнс Столтенберґ прокоментував повернення Росією захоплених минулого року українських кораблів.</p>
      <p>«Перш за все я вітаю повернення захоплених українських кораблів. Це те, що Росія мала зробити вже давно. Це також відповідає російським зобов’язанням. Я думаю, що це добре. Також тому, що це, сподіваюся, може сприяти певному прогресу в імплементації Мінських угод, а також сприяти зусиллям «нормандського формату» знайти довготривале політичне вирішення кризи в Україні», – зазначив Столтенберґ, відповідаючи на запитання журналістів під час пресконференції перед дводенним засіданням міністрів закордонних справ країн-членів НАТО в Брюсселі.</p>
      <p>Він додав, що ця може стати однією з тем, які обговорюватимуть на завтрашній зустрічі.</p>
      <p>Столтенберґ також нагадав про свій недавній візит до України.</p>
      <p>17 листопада пресслужба прикордонного управління ФСБ Росії в анексованому Криму повідомила російським ЗМІ, що захоплені Росією три українські військові судна передадуть Україні <a href="https://www.radiosvoboda.org/a/news-zakhopleni-korabli-povernut-18-lystopada-fsb/30276597.html">18 листопада</a>.​ Буксир «Яни Капу» і малі броньовані артилерійські катери «Нікополь» і «Бердянськ» відбуксирували з порту Керчі до «погодженого місця».</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
    </article>
  </body>
</html>