<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/jonkoping/bostadsbyggandet-minskar-marks-sarskilt-i-jonkopings-lan"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T13:47:51+00:00"/>
    <meta property="og:title" content="Bostadsbyggandet minskar – märks särskilt i Jönköpings län"/>
    <meta property="og:description" content="Trots bostadsbrist runtom i landet fortsätter byggandet att minska rejält."/>
  </head>
  <body>
    <article>
      <h1>Bostadsbyggandet minskar – märks särskilt i Jönköpings län</h1>
      <address><time datetime="2019-11-19T13:47:51+00:00">19 Nov 2019, 13:47</time> by <a rel="author">TT</a></address>
      <p>
        <b>Trots bostadsbrist runtom i landet fortsätter byggandet att minska rejält.</b>
      </p>
      <p>Under de första nio månaderna minskade antalet påbörjade lägenheter med tio procent jämfört med samma period 2018, enligt nya siffror från Statistiska centralbyrån (SCB).</p>
      <p>För tredje kvartalet specifikt var minskningen tolv procent när byggandet uppgick till 9 750 lägenheter. Framförallt syns sjunkande siffror i bland annat Skånes, Jönköpings och Gävleborgs län medan Örebro är ett av få län med motsatt utveckling.</p>
      <h3>Priserna har repat sig</h3>
      <p>Ur riksperspektiv är dock trenden tydlig – sedan toppen 2017 har bostadsbyggandet gått ned.</p>
      <p>– Priserna har repat sig men bostadsutvecklare har svårt att sälja nyproduktion och det är en ganska stor eftersläpning. De projekt som startade för 1–2 år sedan kommer ut först nu och då avvaktar man att starta nya projekt. Det blir en fördröjningseffekt, säger Torbjörn Isaksson, chefsanalytiker Nordea.</p>
      <p>Detta sker samtidigt som fyra av fem kommuner i Boverkets senaste bostadsmarknadsenkät uppger att man lider av ett underskott på bostäder.</p>
      <p>Framförallt saknas bostäder för grupper med låga inkomster eller som av andra skäl har en svag ställning på bostadsmarknaden.</p>
    </article>
  </body>
</html>