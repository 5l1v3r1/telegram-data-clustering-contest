<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/pekel-druzine-znanega-igralca-uniceni-zlomljeni-zapustil-nas-je-nas-angel-251732"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T13:26:00+00:00"/>
    <meta property="og:title" content="Pekel družine znanega igralca: Uničeni. Strti. Zapustil nas je naš angel"/>
    <meta property="og:description" content="Igralec James Van Der Beek (42), ki se je pred desetletji usidral v srca slovenskih gledalk v seriji Simpatije z vlogo odraščajočega najstnika Dawsona, in člani njegove družine žalujejo. James, ..."/>
  </head>
  <body>
    <article>
      <h1>Pekel družine znanega igralca: Uničeni. Strti. Zapustil nas je naš angel</h1>
      <h2>Ameriški igralec James van der Beek je sporočil žalostno vest.</h2>
      <address><time datetime="2019-11-19T13:26:00+00:00">19 Nov 2019, 13:26</time> by <a rel="author">T. V.</a></address>
      <p>Igralec <b>James Van Der Beek (</b>42), ki se je pred desetletji usidral v srca slovenskih gledalk v seriji Simpatije z vlogo odraščajočega najstnika <b>Dawsona</b>, in člani njegove družine žalujejo. James, ki je od leta 2010 poročen s <b>Kimberly Brook</b> (37), je razkril, da je imela Kimberly konec preteklega tedna spontani splav.<br/><br/>James in Kimberly sta svojega šestega otroka pričakovala aprila naslednje leto, namesto veselja ob rojstvu novega otroka pa vsa družina prestaja pekel. »Uničeni. Strti. V šoku. Tako se počutimo zdaj, ko je duša, za katero smo mislili, da jo bomo pozdravili v naši družini, naredila bližnjico k tistemu, kar nas čaka po koncu tega življenja. To smo že prestali, a nikoli tako pozno v nosečnosti, in tega ni nikoli spremljala tako strašljiva, grozljiva grožnja za Kimberly in njeno dobrobit. Hvaležen sem, da zdaj okreva, a smo šele začeli odstirati plasti tega,« je svojo dušo na družbenih omrežjih izlil igralec, ki ameriške gledalce te dni zabava v oddaji Zvezde plešejo. Prav med oddajo je sporočil žalostno vest. »Nikoli ne veš, zakaj se take stvari dogajajo, to govorim najinim otrokom. Vse, kar veš, je, da te to zbliža, odpre te, odpre tvoje srce in poglobi tvojo hvaležnost,« je dejal.<br/><br/>Ženi je James sporočil, da jo ima rad, in objavil njeno fotografijo iz bolnišnice, kjer jo je tolažila najstarejša hči. Par ima skupaj štiri hčerke in sina. Najstarejša hči <b>Olivia </b>je stara devet let, najmlajša <b>Gwendolyn </b>pa dobro leto dni. Prihod novega naraščaja sta obelodanila oktobra.</p>
      <figure>
        <embed-post data-src="https://www.instagram.com/p/B5B99aopdd-" data-service="Instagram"/>
      </figure>
      <p>Novica o tragični izgubi v družini Van Der Beek prihaja teden dni za tem, ko je <a href="https://www.slovenskenovice.si/bulvar/tuji-traci/clanek/video-zena-znanega-igralca-sporocila-otrok-je-mrtev-248204"><b>podobno družinsko tragedijo</b></a> razkrila žena igralca <b>Aleca Baldwina</b>. <b>Hilaria Baldwin</b> je bila šestič noseča, ko so v četrtem mesecu nosečnosti na ultrazvoku ugotovili, da je otrok brez utripa. Noseča je bila že štiri mesece, vendar se je tudi tokrat končalo s smrtjo. Hilaria je splavila tudi v začetku leta in tedaj zapisala: »Vseeno je, ali si noseča en dan ali devet mesecev. Vez med tabo in nerojenim otrokom se začne spletati že s trenutkom spočetja.«</p>
    </article>
  </body>
</html>