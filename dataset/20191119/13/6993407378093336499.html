<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ukraina-czekhia-viyskovo-tekhnichna-spivpratsya/30280374.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T13:04:28+00:00"/>
    <meta property="og:title" content="Україна й Чехія домовилися розширити військово-технічну співпрацю"/>
    <meta property="og:description" content="Україна й Чехія розширюють військово-технічну співпрацю, заявив після зустрічі з чеським прем’єром Андреєм Бабішем президент України Володимир Зеленський. «Ми домовилися розширити двостороннє військ"/>
  </head>
  <body>
    <article>
      <h1>Україна й Чехія домовилися розширити військово-технічну співпрацю</h1>
      <address>
        <time datetime="2019-11-19T13:04:28+00:00">19 Nov 2019, 13:04</time>
      </address>
      <p>Україна й Чехія розширюють військово-технічну співпрацю, заявив після зустрічі з чеським прем’єром Андреєм Бабішем президент України Володимир Зеленський.</p>
      <p>«Ми домовилися розширити двостороннє військово-технічне співробітництво, зокрема започаткували виробничу кооперацію в окремих високотехнологічних сферах. Дякую уряду Чехії за зняття всіх бар’єрів у торгівлі з Україною військово-промисловою продукцією», – заявив Зеленський 19 листопада в Києві.</p>
      <figure>
        <img src="https://gdb.rferl.org/764BA415-FBC4-463F-9762-58163B0B144E_cx3_cy11_cw97_r1.jpg"/>
      </figure>
      <p>Прем’єр Чехії <a href="https://www.radiosvoboda.org/a/news-babis-vidvidaye-ukrainu/30273829.html">Андрей Бабіш прибув</a> в Україну 18 листопада з дводенним візитом. Це перший візит чеського прем’єра в Україну за десять років, сказав Бабіш на зустрічі з Зеленським.</p>
      <p><a href="https://www.radiosvoboda.org/a/news-zelenskyi-babic/30279679.html">Разом із прем’єром в Україну</a> прибули міністр промисловості й торгівлі Чехії Карел Гавлічек, а також 85 підприємців.</p>
      <p>Головна мета візиту – висловити підтримку територіальної цілісності, cуверенітету і незалежності України, а також подальшому зближенню України та Європейського союзу.</p>
    </article>
  </body>
</html>