<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D8%A7%D9%81%D8%B2%D8%A7%DB%8C%D8%B4-%D8%AA%D8%B9%D8%AF%D8%A7%D8%AF-%DA%A9%D8%B4%D8%AA%D9%87%E2%80%8C%D9%87%D8%A7-%D9%88-%D8%AA%D9%87%D8%AF%DB%8C%D8%AF-%D9%85%D9%82%D8%A7%D9%85%D8%A7%D8%AA-%D8%AD%DA%A9%D9%88%D9%85%D8%AA%DB%8C-20191119/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-19T13:15:52+00:00"/>
    <meta property="og:title" content="اعتراضات در ایران ادامه دارد: افزایش تعداد کشته‌ها و تهدید مقامات حکومتی"/>
    <meta property="og:description" content="عفو بین‌الملل با ارسال یک توئیت از سرکوب معترضان به افزایش ناگهانی بهای بنزین در ایران، ابراز نگرانی کرد و نوشت «آزردگی و دهشت خود را از کشته شدن ده‌ها تن، زخمی شدن صدها نفر و دستگیری بیش از هزار تن از تظاهر کنندگان در ایران اعلام می‌داریم. ما نگرانی..."/>
  </head>
  <body>
    <article>
      <h1>اعتراضات در ایران ادامه دارد: افزایش تعداد کشته‌ها و تهدید مقامات حکومتی</h1>
      <address>
        <time datetime="2019-11-19T13:15:52+00:00">19 Nov 2019, 13:15</time>
      </address>
      <p>
        <b>عفو بین‌الملل با ارسال یک توئیت از سرکوب معترضان به افزایش ناگهانی بهای بنزین در ایران، ابراز نگرانی کرد و نوشت «آزردگی و دهشت خود را از کشته شدن ده‌ها تن، زخمی شدن صدها نفر و دستگیری بیش از هزار تن از تظاهر کنندگان در ایران اعلام می‌داریم. ما نگرانی خود را از مسدود کردن اینترنت برای جلوگیری از انتشار اخبار مربوط به سرکوب‌ها اعلام می‌کنیم. ما در حال انجام تحقیقات [در این باره] هستیم».<br/>در همین حال سپاه پاسداران جمهوری اسلامی نیز روز سه‌شنبه ۱۹ نوامبر/ ۲۸ آبان با انتشار بیانیه‌ای از کشته شدن ۳ نفر از نیروهای بسیج و سپاه طی درگیری‌های روز گذشته در ایران توسط سلاح سرد خبر داد.</b>
      </p>
      <p>در بیانیه سپاه پاسداران آمده که یکی از کشته‌شدگان به نام "مرتضی ابراهیمی" از نیروهای سپاه و دو نفر دیگر به نام‌های " مجید شیخی" و "مصطفی رضائی" از نیروهای بسیج بوده‌اند. سپاه همچنین در بیانیه خود آورده که نحوه کشته شدن این افراد "همانند ترورهای دهه ۶۰ " بوده و این سه نفر با "کمین" و سپس "ایجاد حلقه محاصره" با سلاح سرد از بین رفته‌اند.</p>
      <p>از سوی دیگرغلامحسین اسماعیلی، سخنگوی قوه قضائیه در ایران با اعلام دستگیری کسانی که از اعتراضات اخیر در این کشور فیلم گرفته و به "شبکه‌های بیگانه و دشمن" ارسال کرده‌اند، از شهروندان خواست تا "اغتشاشگران" را معرفی کنند.</p>
      <p>اعتراضات روزهای اخیر به افزایش قیمت بنزین در بیش از ۱۰۰ شهر ایران صورت گرفت و بنا به اخبار و گزارش‌های مختلف تاکنون ده‌ها کشته و صدها زخمی در پی داشته است.</p>
      <p>
        <b>درخواست قوه قضائیه از مردم برای همکاری در شناسایی معترضان</b>
      </p>
      <p>از سوی دیگر غلامحسین اسماعیلی روز سه‌شنبه در نشستی خبری گفت که قوه قضائیه جمهوری اسلامی با کسانی که اموال عمومی را "غارت" یا " تخریب" کنند، سیاست "سزاگرایانه" را در پیش می‌گیرد.</p>
      <p>وی همچنین از مردم خواست تا "صف" خود را از "آشوبگران" جدا کنند.</p>
      <p>به گفته وی "یکایک" این "آشوبگران" که " جمع زیادی" هم هستند شناسایی شده و بقیه آنها نیز با "کمک مردم" شناسایی خواهند شد.</p>
      <p>اسماعیلی همچنین افزود: " در بین بازداشت‌شدگان کف خیابان و بازداشت‌شدگان هوشمند که بر مبنای رصدهای اطلاعاتی است، تعدادی از عناصر وابسته شناسایی شدند و در بازداشت هستند."</p>
      <p>سخنگوی قوه قضائیه در ادامه گفت که در میانافراد بازداشت‌شده "عناصر وابسته به معاندین هم از جریان نفاق و هم از سلطنت‌طلب‌ها و هم گروه‌های دیگر وابسته به خارج از کشور" وجود دارد و هم "طیف‌هایی از اشرار و اراذل "که یک انسجام داخلی دارند، وجود دارد.</p>
      <p>حسین رحیمی، رئیس پلیس تهران هم روز سه‌شنبه درباره دستگیرشدگان اعتراضات اخیر گفت که در دو روز گذشته "جمع زیادی" از "اشرار" دستگیر شده و پلیس "به زودی" به سراغ "تعدادی دیگر" هم خواهد رفت.</p>
      <p>وی تاکید کرد: " افرادی که شرارت و تخریب کرده و به اموال عمومی مردم ضربه زده و متواری شده‌اند، به زودی دستگیر خواهند شد."</p>
      <p>گزارش‌های مختلفی از درگیری در شهرهای مختلف ایران طی چند روز گذشته منتشر شده است.</p>
      <p>خبرگزاری حوزه (وابسته به حوزه علمیه قم) از آتش زدن 9 حوزه علمیه و دفتر امام جمعه طی سه روز گذشته در اعتراض به افزایش قیمت بنزین خبر داده است.</p>
      <p>
        <b>ابهام در تعداد کشته‌ شدگان</b>
      </p>
      <p>در عین حال درباره تعداد کشته‌شدگان اطلاعات دقیقی در دست نیست.</p>
      <p>در حالی که برخی گزارش‌ها از کشته شدن برخی معترضان در شهرهایی چون ماهشهر خبر می‌دهند، بیرانوند، فرماندار ماهشهر روز سه‌شنبه به خبرگزاری ایسنا درباره تعداد کشته‌ها فقط گفت که بعدا در این زمینه اطلاعات خواهد داد. معاون امنیتی استانداری خوزستان هم درباره جزئیات اعتراضات در ماهشهر و تعداد کشته‌شدگان در این شهر اظهار بی‌اطلاعی" کرد.</p>
      <p>همچنین فرماندار مریوان گفته که "اجازه ندارد" از شمار کشته‌شدگان در اعتراضات مردمی استان کردستان "اطلاعات" بدهد.</p>
      <p>
        <b>ادامه قطعی اینترنت</b>
      </p>
      <p>علی ربیعی، سخنگوی دولت روز سه‌شنبه در جمع خبرگزاران گفته که قطع شدن اینترنت، براساس تصمیم شورای عالی امنیت کشور بوده و "در برخی از استان‌ها که آرام آرام اطمینان ایجاد شود که سوء استفاده از اینترنت صورت نمی‌گیرد" اینترنت بازخواهد گشت.</p>
      <p>اما محمد جواد آذری جهرمی، وزیر ارتباطات و فناوری اطلاعات درباره زمان رفع محدودیت اینترنت، اظهار بی‌اطلاعی کرده و گفته که در این زمینه باید از شورای امنیت کشور (شاک) سوال شود.</p>
      <p>غلامحسین اسماعیلی، سخنگوی قوه قضائیه هم گفته که اینترنت باید زودتر قطع می‌شد.</p>
      <p>وی افزود: " اقتضا این بود که ما اجازه ندهیم دشمن از این فضا برای رسیدن به اهداف خودش و آسیب رساندن به سرمایه های مردم استفاده کند."</p>
      <p>اسماعیلی در ادامه گفت: " تصمیم غیرمراجع قضایی بوده و تدابیر بعد با همان مرجع است. ما مدعی‌ایم تصمیم دیرهنگام اجرا شد و اگر قدری زودتر اجرا می‌شد حوادث اخیر کمتر رخ می‌داد و نسبت به برخی از مراکز تدابیری برای استفاده از اینترنت شده است."</p>
      <p>سازمان ملل متحد از مقام‌های جمهوری اسلامی خواسته تا اینترنت را مجددا وصل و حق آزادی بیان معترضان را رعایت کند.</p>
      <p>
        <b>ادامه واکنش‌های بین‌المللی به اعتراضات ایران</b>
      </p>
      <p>دفتر حقوق بشر سازمان ملل متحد روز سه‌شنبه  از به کار بردن مهمات جنگی توسط نیروهای امنیتی ایران علیه معترضان به شدت ابراز نگرانی کرده و از مقام‌های ایران خواسته در توسل به زور خویشتنداری نشان دهند.</p>
      <p>روپرت کلویل، سخنگوی حقوق بشر سازمان ملل، گفت که این سازمان گزارش‌هایی مبنی بر کشته شدن ده‌ها نفر در اعتراض‌های چند روز گذشته در ایران دریافت کرده و افزود که حجم تلفات "قطعا بسیار جدی" است.</p>
      <p>همچنین استفان دوجاریک، سخنگوی دبیرکل سازمان ملل متحد روز دوشنبه ۲۷ آبان ماه گفت که آنتونیو گوترش دبیرکل سازمان ملل متحد با "نگرانی" اوضاع جاری در ایران به ویژه در رابطه با درگیری‌ها بین تظاهر کنندگان و نیروهای امنیتی در آخر هفته را پیگیری می‌کند.</p>
      <p>
        <b>کیهان تظاهرکنندگان را به اعدام با طناب دار تهدید کرد</b>
      </p>
      <p>بگزارش آسوشیتدپرس، هر چند خیابان‌های تهران روز سه شنبه ظاهراً آرام بوده است، اما اعتراضات در برخی شهرهای دیگر کشور همچنان ادامه داشته است. مقامات کشور با مسدود کردن اینترنت و حتی محدود کردن خطوط تلفن امکانات تبادل آگاهی‌ها را بشدت کاهش داده‌اند تا اخبار تظاهرات و سرکوب‌ها انتشار نیابد.</p>
      <p>با آنکه مقامات دولتی تکرار می‌کنند که «حساب مردم از «اغتشاشگران جداست» و حتی شمار بسیاری از نمایندگان مجلس نیز بر نادرستی این تصمیم در زمان نامناسب تاکید کرده‌اند، اما پاسخ به درخواست و اعتراضات مردم بسیج نیروهای انتظامی بوده است. روزنامۀ کیهان که اعترافاتی خیالی و دور از ذهن را از زبان «اکثر لیدرهای بازداشت شدۀ آشوب‌های اخیر» منتشر ساخته از قول «مراجع قضائی مجازات اعدام با طناب دار را برای لیدرهای آشوب اخیر قطعی» می‌داند.</p>
    </article>
  </body>
</html>