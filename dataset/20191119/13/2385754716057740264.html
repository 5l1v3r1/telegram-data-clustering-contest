<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598116/synexizontai-oi-metanasteftikes-roes-se-ellada-kai-italia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="Συνεχίζονται οι μεταναστευτικές ροές σε Ελλάδα και Ιταλία"/>
    <meta property="og:description" content="Ιστιοφόρο σκάφος, το οποίο βρίσκεται σε δυσχερή θέση και στο οποίο επιβαίνουν, σύμφωνα με τις πρώτες πληροφορίες, 45 πρόσφυγες/μετανάστες, εντοπίστηκε στη..."/>
  </head>
  <body>
    <article>
      <h1>Συνεχίζονται οι μεταναστευτικές ροές σε Ελλάδα και Ιταλία</h1>
      <address><time datetime="2019-11-19T13:53:00+00:00">19 Nov 2019, 13:53</time> by <a rel="author">SigmaLive</a></address>
      <p>Ιστιοφόρο σκάφος, το οποίο βρίσκεται σε δυσχερή θέση και στο οποίο επιβαίνουν, σύμφωνα με τις πρώτες πληροφορίες, 45 πρόσφυγες/μετανάστες, εντοπίστηκε στη θαλάσσια περιοχή βορειοδυτικά της Πύλου. Στο σημείο βρίσκονται δύο παραπλέοντα πλοία ενώ μεταβαίνει πλωτό και ναυαγοσωστικό σκάφος του Λιμενικού.<br/> <br/>Την ίδια ώρα το πλοίο Ocean Viking, το οποίο έχουν ναυλώσει μη κυβερνητικές οργανώσεις, περισυνέλεξε στη Μεσόγειο 94 μετανάστες που επέβαιναν σε φουσκωτό, το οποίο αντιμετώπιζε δυσκολίες εξαιτίας των κακών καιρικών συνθηκών. Έντεκα γυναίκες, οι τέσσερις από τις οποίες έγκυες, και έξι μικρά παιδιά είναι μεταξύ των διασωθέντων, ανακοίνωσε σήμερα η οργάνωση SOS Μεσόγειος στον λογαριασμό της στο Twitter. Το Ocean Viking έχουν ναυλώσει η SOS Μεσόγειος και οι Γιατροί χωρίς Σύνορα (MSF) και πλέει με νορβηγική σημαία. Το πλοίο έπλεε στα ανοικτά των λιβυκών ακτών.</p>
    </article>
  </body>
</html>