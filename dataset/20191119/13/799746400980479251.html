<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103225/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T13:58:31+00:00"/>
    <meta property="og:title" content="Прем'єр Польщі: якщо ЄС не надасть сусідам перспективу вступу, це зроблять РФ або Туреччина"/>
    <meta property="og:description" content="Євросоюз повинен надати сусіднім країнам реальну перспективу членства, бо в іншому разі це зроблять інші країни, зокрема Росія."/>
  </head>
  <body>
    <article>
      <h1>Прем'єр Польщі: якщо ЄС не надасть сусідам перспективу вступу, це зроблять РФ або Туреччина</h1>
      <address>
        <time datetime="2019-11-19T13:58:31+00:00">19 Nov 2019, 13:58</time>
      </address>
      <p>Євросоюз повинен надати сусіднім країнам реальну перспективу членства, бо в іншому разі це зроблять інші країни, зокрема Росія.</p>
      <p>Про це під час інавгураційної промови в Сеймі Польщі заявив новопризначений прем’єр-міністр Матеуш Моравецький, повідомляє "Європейська правда" з посиланням на <a href="https://www.tvn24.pl/">TVN24</a>.</p>
      <p>"Ми вже не живемо у часи безпечного домінування Заходу: на Далекому Сході, Близькому Сході і найближчому для нас сході є міжнародні гравці, які охоче використають слабкість Європи. Тому ми хочемо амбітного ЄС - відкритого до прийняття нових членів, відкритого до Західних Балкан. Якщо ми не надамо сусіднім країнам реальної перспективи, то її нададуть їм інші – Росія, Китай, Туреччина, радикальний іслам, і це вже відбувається", - сказав Моравецький.</p>
      <p>Прем'єр-міністр також заявив, що НАТО є "найпотужнішим військовим союзом в історії світу". Він пообіцяв "протидіяти" голосам деяких лідерів, які ставлять під сумнів статтю 5 Вашингтонського договору або не виконують зобов'язань альянсу, тобто не витрачають два відсотки ВВП на оборону.</p>
      <p>Минулого тижня активізувалася дискусія серед союзників Альянсу після заяви президента Франції Макрона про <b><a href="https://www.eurointegration.com.ua/news/2019/11/7/7102758/">"смерть мозку" НАТО</a>.</b> В інтерв’ю журналу The Economist Макрон поскаржився на відсутність координації в ухваленні стратегічних рішень між Сполученими Штатами і їхніми союзниками по НАТО. </p>
      <related>
        <a href="https://www.eurointegration.com.ua/news/2019/11/19/7103215/"/>
      </related>
    </article>
  </body>
</html>