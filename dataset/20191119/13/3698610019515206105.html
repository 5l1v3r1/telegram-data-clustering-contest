<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ministr-energetiki-sprognozuvav-cini-na-gaz-dlya-naselennya-v-2020-roci-330171_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T13:30:00+00:00"/>
    <meta property="og:title" content="Міністр енергетики спрогнозував ціни на газ для населення в 2020 році"/>
    <meta property="og:description" content="За його словами, газ на початку наступного року буде дешевше, ніж у тому ж періоді 2019 року."/>
  </head>
  <body>
    <article>
      <h1>Міністр енергетики спрогнозував ціни на газ для населення в 2020 році</h1>
      <h2>За його словами, газ на початку наступного року буде дешевше, ніж у тому ж періоді 2019 року.</h2>
      <address>
        <time datetime="2019-11-19T13:30:00+00:00">19 Nov 2019, 13:30</time>
      </address>
      <p>Ціна на природний газ для населення в першому кварталі 2020 року буде нижче, ніж в аналогічному періоді поточного року, тобто нижче 8,55 тис. гривень/тис. куб. м. Про це <b><a href="https://dt.ua/UKRAINE/rosiya-mozhe-prokachuvati-gaz-cherez-ukrayinsku-gts-bez-kontraktu-orzhel-330107_.html">заявив міністр енергетики та захисту навколишнього середовища Олексій Оржель</a></b> під час програми "Свобода слова".</p>
      <p>"Я думаю, що уряд забезпечить у 1-му кварталі 2020 року ціну на газ нижче, ніж ціна в 1-му кварталі 2019 року і це важливо, оскільки у нас може припиниться транзит газу", - сказав Оржель.</p>
      <p>При цьому він додав, що в українських підземних сховищах газу (ПСГ) достатньо запасів газу, щоб навіть без транзиту пройти опалювальний сезон 2019/20.</p>
      <p>Раніше міністр енергетики Олексій Оржель заявив, що не виключає того варіанту, що Росія продовжить транспортування газу через українську газотранспортну систему, однак не буде укладати при цьому контракт.</p>
      <p><b><a href="https://dt.ua/ECONOMICS/naftogaz-ne-otrimav-oficiyni-propoziciyi-vid-gazpromu-schodo-tranzitu-gazu-nak-330062_.html">"Газпром" відправив "Нафтогазу" пропозицію щодо укладення нового або продовження чинного договору</a></b>, термін дії якого закінчується 1 січня 2020 року. Зміст пропозицій поки що не розголошується, проте президент РФ Володимир Путін уже заявляв, що Кремль розраховує на відмову "Нафтогазу" від судових претензій до "Газпрому". У тому числі, від 3 млрд доларів, які Стокгольмський арбітраж зобов'язав російського монополіста виплатити українській компанії.</p>
      <p>Виконавчий директор НАК "Нафтогаз України" Юрій Вітренко при цьому заявив, що запропонована російським "Газпромом" відмова "Нафтогазу" від 3 млрд доларів, виграних у Стокгольмському арбітражі, в <a href="https://dt.ua/ECONOMICS/u-naftogazi-nazvali-nedocilnoyu-vidmovu-vid-pretenziy-do-gazpromu-zaradi-znizhki-na-gaz-330102_.html"><b>обмін на знижку на газ</b> є <b>невигідною українській компанії і недоцільною.</b></a></p>
      <p>2 листопада <b><a href="https://dt.ua/ECONOMICS/naftogaz-ukrayini-podaye-v-stokgolmskiy-arbitrazh-chergoviy-pozov-do-gazpromu-na-12-mlrd-dol-328326_.html">"Нафтогаз" подав до Стокгольмського арбітражу ще один позов до "Газпрому" на 12 млрд доларів</a></b>, з яких 2 млрд – це недоотримана плата за транзит газу, а 10 млрд - компенсація на випадок відмови "Газпрому" від використання української ГТС.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів з транзиту газу</a></b> з Росії в ЄС через ГТС України не досягли якихось предметних домовленостей.</p>
      <p> </p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>