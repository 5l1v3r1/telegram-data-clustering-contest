<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/szabadon-engedtek-ket-nyugati-tuszt-a-talibok"/>
    <meta property="og:site_name" content="euronews"/>
    <meta property="article:published_time" content="2019-11-19T13:20:07+00:00"/>
    <meta property="og:title" content="Szabadon engedtek két nyugati túszt a tálibok"/>
    <meta property="og:description" content="Az Iszlám Állam afganisztáni ágának felszámolása után, valószínűleg így próbálnak olajágat nyújtani."/>
  </head>
  <body>
    <article>
      <h1>Szabadon engedtek két nyugati túszt a tálibok</h1>
      <address><time datetime="2019-11-19T13:20:07+00:00">19 Nov 2019, 13:20</time> by <a rel="author">Zoltan Siposhegyi</a></address>
      <p>Egy sikeres fogolycserének köszönhetően hazatérhet Kevin C. King amerikai, és Timothy J. Weeks ausztrál professzor Afganisztánból. A 63 és 50 éves oktatókat még 2016-ban rabolták el a kabuli Amerikai Egyetemről és 3 éven keresztül tartották őket fogva valahol az afgán hegyekben.</p>
      <p>A túszcserát Zalmay Khalilzad, az Egyesült Államok békekövete alkudta ki hosszú hónapok alatt. Eredetileg a fegyverletételről és az amerikai csapatok kivonásáról akart megegyezni, de miután a tárgyalások félbeszakadtak, a két nyugati túsz megmentésére tett fel mindent. Az egyezkedésnek pedig meglett az eredménye.</p>
      <p>Kedden a délkelet-afganisztáni Zábul tartományban adták át a túszokat a tálibok az amerikai hadseregnek. A különleges erők parancsnoka csak annyit közölt, hogy a férfiak jó egészségügyi állapotban vannak, így átszállították őket a bagrami légvédelmi támaszpontra.</p>
      <p>Cserébe néhány órával korábban az afgán kormány elengedett három bebörtönzött tálib vezetőt, akiket Katarba küldtek. Köztük volt Anasz Hakkani, a befolyásos afganisztáni felkelőcsoport, a Hakkani-hálózat vezetőjének öccse és Hafiz Abdul Rashid is. Rashid korábban öngyilkos merénylőket toborzott és képzett ki, valamint titkos búvóhelyeket tartott fenn.</p>
      <p>Úgy tudni, hogy több nyugati túszt már nem tart fogva a talibán. Egy amerikai újságíró még 2014 májusában tűnt el Afganisztánban, de az amerikai hírszerzés azt feltételezi, hogy Paul E. Overby már halott.</p>
    </article>
  </body>
</html>