<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/zviedrijas-seb-sanemusi-informaciju-par-194-klientu-iespejamu-saistibu-ar-naudas-atmazgasanu.d?id=51650535"/>
    <meta property="og:site_name" content="DELFI"/>
    <meta property="article:published_time" content="2019-11-19T13:28:44+00:00"/>
    <meta property="og:title" content="Zviedrijas SEB saņēmusi informāciju par 194 klientu iespējamu saistību ar naudas atmazgāšanu "/>
    <meta property="og:description" content="Zviedrijas sabiedriskā televīzija (SVT) saņēmusi informāciju par 194 SEB klientiem, kas varētu būt saistīti ar naudas atmazgāšanu, tostarp lielākā daļa šo uzņēmumu ir vēsturiski klienti no Igaunijas, paziņoja Zviedrijas SEB pārstāvji."/>
  </head>
  <body>
    <article>
      <h1>Zviedrijas SEB saņēmusi informāciju par 194 klientu iespējamu saistību ar naudas atmazgāšanu </h1>
      <address><time datetime="2019-11-19T13:28:44+00:00">19 Nov 2019, 13:28</time> by <a rel="author">LETA</a></address>
      <p>
        <b><a href="https://www.delfi.lv/temas/zviedrija">Zviedrijas</a> sabiedriskā televīzija (SVT) saņēmusi informāciju par 194 <a href="https://www.delfi.lv/temas/seb">SEB</a> klientiem, kas varētu būt saistīti ar naudas atmazgāšanu, tostarp lielākā daļa šo uzņēmumu ir vēsturiski klienti no Igaunijas, paziņoja Zviedrijas SEB pārstāvji.</b>
      </p>
      <p>SEB norādīja, ka SVT pētnieciskās žurnālistikas raidījuma "Uppdrag granskning" ("Misija – izmeklēšana") datus salīdzinājusi ar bankas iekšējo analīzi, kas bija pamats novērtējumam un bankas komentāriem par darbību Baltijas valstīs. SVT iesniegtajā sarakstā iekļautie uzņēmumu nosaukumi visos būtiskajos aspektos atbilst pašas bankas analīzes rezultātiem un nemaina bankas pamata vērtējumu.</p>
      <p>SVT iesniegtajā sarakstā "iekļauto nosaukumu vairākums ir vēsturiski klienti no Igaunijas. 2006. gadā Igaunijas finanšu sektora uzraudzības institūcija kritizēja Igaunijas SEB un sniedza savas rekomendācijas par nerezidentu klientu apkalpošanu. Vienlaikus SEB saņēma informāciju no ārēja trauksmes cēlēja. Abu šo notikumu rezultātā Igaunijas SEB nostiprināja savu ikdienas darbu, ziņoja finanšu uzraugiem par vairākiem klientiem un izbeidza attiecības ar vairākiem klientiem," paziņojumā piebilda SEB.</p>
      <p>"Lai gan SEB vēsturiski ir izpildījusi regulatoru prasības, ar šodienas zināšanām varam secināt, ka nedz regulējums, nedz banku sistēmas spējas nav bijušas pietiekami iedarbīgas, lai līdz 2008.gadam novērstu naudas atmazgāšanas riskus. Kopš tā laika SEB spējas novērst, atklāt un ziņot par iespējamiem finanšu noziegumiem laika gaitā ir uzlabojušās. Regulējums ir pastiprināts, informētība ir palielinājusies un bankas darba gaita, procesi un sistēmas ir uzlabotas," norādīja Zviedrijas SEB, piebilstot, ka banka dara visu iespējamo, lai novērstu tās izmantošanu finanšu noziegumos.</p>
      <p>Tomēr SEB pārstāvji atzina, ka nevar garantēt, ka nav izmantota vai netiks izmantota naudas atmazgāšanas shēmās.</p>
      <p>"Ja parādīsies jauna atbilstoša informācija, kas iepriekš SEB nav bijusi zināma, SEB rīkosies. SEB vēlas ikvienam, kas seko bankai, sniegt vienādu, pareizu un caurskatāmu informāciju," paziņoja bankā, piebilstot, ka nezina, kas vēl varētu būt atklāts SVT izmeklēšanā un par ko varētu ziņot "Uppdrag granskning".</p>
      <p>Jau vēstīts, ka pagājušajā nedēļā SVT raidījums "Uppdrag granskning" sazinājās ar SEB, pavēstot, ka plāno ziņot par aizdomām par naudas atmazgāšanu Baltijas valstīs, un ka šajā kontekstā tā rīcībā ir informācija arī par SEB.</p>
      <p>Igaunijas finanšu sektora uzraugs piektdien, 15. novembrī, paziņoja, ka veic pārbaudes SEB par bankas organizācijas struktūru, sistēmām un pārbaudes procesiem, lai atklātu darījumus ar iespējamām naudas atmazgāšanas pazīmēm. Arī Zviedrijas finanšu uzraugs līdzīgas pārbaudes veica Zviedrijas SEB.</p>
      <p>Zviedrijas SEB ir meitasbankas Latvijā, Igaunijā un Lietuvā.</p>
      <p>Jau vēstīts, ka SVT analītiskais raidījums "Uppdrag granskning" gada sākumā ziņoja par aizdomām, ka starp Dānijas "<a href="https://www.delfi.lv/temas/danske-bank">Danske Bank</a>" un Zviedrijas "<a href="https://www.delfi.lv/temas/swedbank">Swedbank</a>" struktūrvienībām Baltijas valstīs laikā no 2007. līdz 2015. gadam plašā apmērā un sistemātiski notikuši aizdomīgi pārskaitījumi, kuru kopējā summa sasniegusi vismaz 40 miljardus Zviedrijas kronu (3,7 miljardi eiro). Aptuveni 50 klientu skaitā bijušas ārzonas kompānijas un korporatīvie klienti, kas neveic reālu uzņēmējdarbību. Izmeklēšana saistībā ar aizdomām par to, ka "Danske Bank" un "Swedbank" notikusi naudas atmazgāšana, norisinās vairākās valstīs.</p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/zviedrijas-tv-riciba-nonakusi-informacija-par-seb-banku-naudas-atmazgasanas-konteksta.d?id=51643537"/>
        <a href="https://www.delfi.lv/bizness/bankas_un_finanses/igaunijas-finansu-uzraugs-izbeidz-lietu-pret-swedbank-lai-atbalstitu-kriminalprocesu.d?id=51649495"/>
        <a href="https://www.delfi.lv/bizness/bankas_un_finanses/danske-bijusais-darbinieks-igaunija-mes-apkalpojam-pec-iespejas-vairak-nerezidentu.d?id=51526559"/>
      </related>
    </article>
  </body>
</html>