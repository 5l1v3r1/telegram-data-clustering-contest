<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/impostorul-manciu-retinut-dupa-ce-a-escrocat-mai-multi-bihoreni-in-numele-electrica-152892.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T13:48:00+00:00"/>
    <meta property="og:title" content="Impostorul Manciu, reținut, după ce a escrocat mai mulţi bihoreni în numele Electrica"/>
    <meta property="og:description" content="Orădeanul Florin Marcel Manciu, trimis în judecată în această vară după ce a pretins şi primit bani în numele emisiunii Acces Direct de la Antena 3 şi al călugărului Calistrat de la Mănăstirea Vlădiceni, a fost reţinut, luni, la Oradea. Individul este acuzat că a înşelat zeci de persoane din Bihor, spunând că sunt obligate să încheie contracte cu firma sa, 'SC Electrica Service Bihor', care ar fi singura autorizată de compania Electrica să presteze servicii de mentenanţă în domeniul furnizării de electricitate."/>
  </head>
  <body>
    <article>
      <h1>Impostorul Manciu, reținut, după ce a escrocat mai mulţi bihoreni în numele Electrica</h1>
      <address><time datetime="2019-11-19T13:48:00+00:00">19 Nov 2019, 13:48</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/manciu19112019.jpg"/>
        <figcaption>foto: Facebook</figcaption>
      </figure>
      <p>
        <b>Orădeanul Florin Marcel Manciu, trimis în judecată în această vară după ce a pretins şi primit bani în numele emisiunii Acces Direct de la Antena 3 şi al călugărului Calistrat de la Mănăstirea Vlădiceni, a fost reţinut, luni, la Oradea. Individul este acuzat că a înşelat zeci de persoane din Bihor, spunând că sunt obligate să încheie contracte cu firma sa, "SC Electrica Service Bihor", care ar fi singura autorizată de compania Electrica să presteze servicii de mentenanţă în domeniul furnizării de electricitate.</b>
      </p>
      <p>Potrivit unui comunicat transmis, marţi, de Biroul de presă al Poliţiei Bihor, Manciu a comis faptele în perioada iulie - noiembrie, şi a fost reclamat de 30 de bihoreni. "Persoanele au fost determinate să încheie contracte de mentenanță și prestări servicii în domeniul furnizării de electricitate cu o societate comercială cu sediul în localitatea bihoreană Sfârnaș, al cărei administrator și asociat unic este tânărul de 22 de ani, acesta neavând calificarea necesară, iar societatea respectivă nefiind autorizată să efectueze astfel de lucrări", se precizeată în informare. </p>
      <p>Din ancheta declanşată de poliţiştii Serviciului de Investigare a Criminalităţii Economice Bihor ca urmare a reclamaţiilor făcute de păgubiţi, Manciu a încasat de la aceştia sume între 100 și 400 lei, "inducându-i în eroare cu privire la calitatea sa de a încheia respectivele contracte și obligativitatea încheierii acestora".</p>
      <p>Cercetările confirmă, de fapt, semnalul de alarmă tras de <b><a href="https://www.ebihoreanul.ro/stiri/ultima-or-31-16/teapa-dupa-teapa-atentie-impostorul-florin-marcel-manciu-se-foloseste-in-escrocheriile-sale-si-de-numele-electrica-foto-150487.html">BIHOREANUL</a> </b>încă din luna iulie, când a dezvăluit faptul că Manciu a început să lipească prin scările de blocuri din Oradea anunţuri scrise de „SC Electrica Service Bihor” şi purtând semnătura de "director regional Electrica Bihor, Marcel Manciu, prin care îndemna locatarii să sune la un număr de mobil, 0752.639940, pentru a încheia „contracte de service”, în caz contrar riscând „rezilierea contractului”, şi sugerând că ar fi vorba despre contractul pentru furnizarea de energie electrică.</p>
      <p>Reţinut acum pentru 24 de ore, Manciu va fi prezentat la Parchetul de pe lângă Judecătoria Oradea, cu propunere de arestare preventivă, aceeaşi unitate de parchet care, în luna<a href="https://www.ebihoreanul.ro/stiri/ultima-or-31-6/teapa-pe-facebook-un-tanar-oradean-este-judecat-pentru-escrocherii-comise-in-numele-emisiunii-acces-direct-si-al-calugarului-calistrat-150383.html"> iulie</a>, l-a trimis în judecată pe Manciu pentru înşelăciune în formă continuată, după ce, folosindu-se de pagini Facebook create pe numele emisiunii "Acces Direct" sau pe ale unor persoane cu pretinse probleme sociale, a strâns sponsorizări pe care le-a băgat în propriul buzunar.</p>
      <p>În paralel, orădeanul a fost trimis în faţa instanţei şi la Iaşi, unde era acuzat că a creat o pagină pe numele părintelui Calistrat, celebru în toată ţara pentru predicile non-conformiste pe care le promovează şi pe internet, iar în numele lui a cerut donaţii de la enoriaşi, dar banii să-i fie viraţi lui, "părintelui Manciu". În respectiva cauză, însă, orădeanul a reuşit să-l împace pe călugăr, care şi-a retras plângerea penală împotriva lui şi, ca atare, procesul a încetat.</p>
    </article>
  </body>
</html>