<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685278/katangelies-gia-korious-geoentopismou-se-ochimata-diadiloton-i-an"/>
    <meta property="og:site_name" content="enikos.gr"/>
    <meta property="article:published_time" content="2019-11-19T13:08:00+00:00"/>
    <meta property="og:title" content="Καταγγελίες για κοριούς γεωεντοπισμού σε οχήματα διαδηλωτών - Η ανακοίνωση του ΣΥΡΙΖΑ"/>
    <meta property="og:description" content="Για παράνομη παρακολούθηση διαδηλωτών και ατόμων με πολιτική δράση μέσω συσκευών γεωεντοπισμού κάνει λόγο σε δημοσίευμά της η «Εφημερίδα των Συντακτών»..."/>
  </head>
  <body>
    <article>
      <h1>Καταγγελίες για κοριούς γεωεντοπισμού σε οχήματα διαδηλωτών - Η ανακοίνωση του ΣΥΡΙΖΑ</h1>
      <address>
        <time datetime="2019-11-19T13:08:00+00:00">19 Nov 2019, 13:08</time>
      </address>
      <p>Για παράνομη παρακολούθηση διαδηλωτών και ατόμων με πολιτική δράση μέσω<a href="http://www.enikos.gr/society/676239/protofanes-peristatiko-ston-dimo-katerinis-entopisan-korio-se-til"> συσκευών γεωεντοπισμού </a>κάνει λόγο σε δημοσίευμά της η «Εφημερίδα των Συντακτών», καθώς όπως αναφέρει, πληθαίνουν οι μαρτυρίες διαδηλωτών και ατόμων που δραστηριοποιούνται πολιτικά πως βρίσκουν συσκευές εντοπισμού GPS κολλημένες στα αυτοκίνητα ή τις μοτοσικλέτες τους.</p>
      <p>Σύμφωνα με το ρεπορτάζ της εφημερίδας, οι κοριοί «φυτεύονται» από άτομα της Ασφάλειας τα οποία περιεργάζονται τα οχήματα δήθεν... αδιάφορα, ιδιαίτερα κατά τη διάρκεια διαδηλώσεων και στο εσωτερικό τους υπάρχει κάρτα SIM.</p>
      <p>Το πρώτο περιστατικό, που έγινε αντιληπτό, αφορά μέλος της συλλογικότητας «Ταξική Αντεπίθεση». Όπως κατήγγειλε ο ίδιος στην εφημερίδα, ο ίδιος, στις 19 Οκτωβρίου, μετά το τέλος της πορείας στο κέντρο της Αθήνας ενάντια στα στρατόπεδα συγκέντρωσης προσφύγων και μεταναστών στη Μόρια, επιστρέφοντας να πάρει τη μηχανή του είδε τρία άτομα να την περιεργάζονται και να τοποθετούν.</p>
      <p>«Όταν τους είδα απομακρύνθηκαν νευρικά, ο πρώτος βιαστικά μπήκε σε ένα αυτοκίνητο χρώματος μαύρου, μάρκας Peugeot και αρχικά πινακίδας ΒΚΑ, ο δεύτερος μπήκε σε μία στοά μέσα στην Όθωνος και τρίτος κατευθύνθηκε γρήγορα προς την οδό Σταδίου. Με το που πήγα να βάλω μπροστά τη μηχανή, ένας διερχόμενος με ενημέρωσε ότι οι τρεις τύποι περιεργάζονταν τη μηχανή προσπαθώντας κάτι να τοποθετήσουν. Στη συνέχεια, συζητώντας με άλλους συντρόφους, μου γνωστοποιήθηκε ότι έχουν τοποθετηθεί και σε άλλους συσκευές γεωεντοπισμού», αναφέρει χαρακτηριστικά ο Α. Γκ.</p>
      <p>Λίγες μέρες αργότερα και αφού έχει ενημερώσει τα μέλη της συλλογικότητας και τους έδειξε τον κοριό, τον φωτογράφισε πάνω στη μηχανή και στη συνέχεια τον αφαίρεσε, ενώ αργότερα επέστρεψε σπίτι του. Την επόμενη μέρα, βγαίνοντας από το σπίτι του και υποψιασμένος ψάχνει τη μηχανή του, εντοπίζει δεύτερο μηχανισμό παρακολούθησης, τοποθετημένο με παρόμοιο τρόπο. Αποφασίζει να μην τον αφαιρέσει τελείως αλλά να του αλλάξει θέση. Ενημερώνει εκ νέου τους συντρόφους και τον φωτογραφίζει.</p>
      <p>Το περιστατικό αυτό είναι ένα από τα όσα περιλαμβάνει στο δημοσίευμά της η «Εφημερίδα των Συντακτών», στα χέρια της οποίας βρίσκεται ο κοριός που είναι πλέον ανενεργός.</p>
      <p>
        <b>ΣΥΡΙΖΑ: Η κυβέρνηση της Ν.Δ. αναβιώνει πρακτικές ακραίας καταστολής που παραπέμπουν σε σκοτεινές εποχές</b>
      </p>
      <p>Ανακοίνωση για το συγκεκριμένο δημοσίευμα εξέδωσε ο <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd">ΣΥΡΙΖΑ</a>. Όπως αναφέρει «η σημερινή αποκάλυψη της «Εφημερίδας των Συντακτών» για τις παράνομες παρακολουθήσεις πολιτών, μέσω συσκευών γεωεντοπισμού, συνιστά το αποκορύφωμα μιας σειράς πρακτικών ακραίας καταστολής της κυβέρνησης της Νέας Δημοκρατίας».</p>
      <p>«Η ελληνική κοινωνία παρακολουθεί ανήσυχη τον αυταρχικό κατήφορο της κυβέρνησης: την απρόκλητη άσκηση βίας ακόμα και κατά γονιών ανήλικων συλληφθέντων χθες στην Ευελπίδων, την επίθεση σε φοιτητές και φοιτήτριες στην ΑΣΟΕΕ, τις βίαιες συλλήψεις και τον ξυλοδαρμό περαστικών και πολιτών χωρίς καμία αιτία», προσθέτει η Κουμουνδούρου, κάνοντας λόγο ότι «η κυβέρνηση της Ν.Δ. αναβιώνει πρακτικές που παραπέμπουν σε σκοτεινές εποχές. Ως εδώ».</p>
      <p>Παράλληλα, καλεί την πολιτική ηγεσία του υπουργείου Προστασίας του Πολίτη να δώσει εξηγήσεις στα εξής:</p>
      <p>«-Είναι σε γνώση της η παράνομη πρακτική της παρακολούθησης πολιτών μέσω συσκευών γεωεντοπισμού;</p>
      <p>-Καλύπτει, πολιτικά και υπηρεσιακά, την πρακτική των ΜΑΤ να επιτίθενται βίαια, και δίχως να έχει προηγηθεί πρόκληση, σε πολίτες;</p>
      <p>-Προτίθεται να κάνει κάτι για τις καταγγελίες, που όλο πυκνώνουν, για πρακτικές της αστυνομίας που παραβιάζουν τα ατομικά και κοινωνικά δικαιώματα;».</p>
      <p>«Δεν πρόκειται να επιτρέψουμε στον κ. Μητσοτάκη και την κυβέρνηση του να καταλύσει κάθε έννοια κράτους δικαίου», καταλήγει η ανακοίνωση του ΣΥΡΙΖΑ.</p>
      <related>
        <h4>σχετικά άρθρα</h4>
        <a href="http://www.enikos.gr/society/682372/tilefonima-gia-vomva-sto-efeteio-tora%0A%20%20%20%20%0A"/>
        <a href="http://www.enikos.gr/society/685240/simera-i-diki-gia-ton-22chrono-pou-parenochlise-sexoualika-foitit%0A%20%20%20%20%0A"/>
        <a href="http://www.enikos.gr/society/685236/ypothesi-toutsi-se-dimo-tis-magnisias-syzygos-ergazetai-sto-onoma%0A%20%20%20%20%0A"/>
        <a href="http://www.enikos.gr/society/685232/aitima-ton-archon-tis-roumanias-na-metaferthei-stin-ellada-o-kost%0A%20%20%20%20%0A"/>
        <a href="http://www.enikos.gr/society/685226/etsi-egine-to-agrio-egklima-stin-ithaki-ti-dilose-i-idioktitria-t%0A%20%20%20%20%0A"/>
        <a href="http://www.enikos.gr/society/685230/anilikoi-chtypisan-13chrono-mathiti-me-siderogrothia-mesa-sto-sch%0A%20%20%20%20%0A"/>
        <a href="http://www.enikos.gr/society/685228/efcharista-nea-gia-ton-mikro-panagioti-rafail-i-anartisi-tou-pate%0A%20%20%20%20%0A"/>
        <a href="http://www.enikos.gr/society/685221/anakatelavan-to-ypogeio-tis-asoee%0A%20%20%20%20%0A"/>
        <a href="http://www.enikos.gr/society/685214/nees-afixeis-prosfygon-kai-metanaston-ston-peiraia%0A%20%20%20%20%0A"/>
      </related>
    </article>
  </body>
</html>