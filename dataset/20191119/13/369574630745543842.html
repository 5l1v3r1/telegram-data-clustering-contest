<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/doprava/kavu-zdarma-pro-vsechny-nakonec-cestujici-nedostanou/r~948d61f80ad311eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T13:57:28+00:00"/>
    <meta property="og:title" content="RegioJet zveřejnil ceny na první dotované lince. Káva zdarma všem nakonec nebude"/>
    <meta property="og:description" content="Dopravce zároveň upřesnil rozsah služeb na lince. Nakonec ustoupil od plánů na kávu zdarma pro všechny cestující - nabídne ji jen v 1. třídě."/>
  </head>
  <body>
    <article>
      <h1>RegioJet zveřejnil ceny na první dotované lince. Káva zdarma všem nakonec nebude</h1>
      <address>
        <time datetime="2019-11-19T13:57:28+00:00">19 Nov 2019, 13:57</time>
      </address>
      <p>Linka R8, která zahájí provoz 15. prosince, nabídne celkem 34 spojů s odjezdy po hodinách a poprvé v nich nebude nutná místenka.</p>
      <p>Související</p>
      <h4>Leo Express ukázal nové vlaky pro regiony. Jezdit budou ve dvou krajích</h4>
      <figure>
        <img src="https://cdn.xsd.cz/resize/64669ab6d9183a198133626ffdb6fb5f_resize=240,135_.png?hash=349188ae8643fe3a58eb9b6b6d519000"/>
      </figure>
      <p>0:36</p>
      <p>Nejvýhodněji podle dopravce pořídí cestující jízdenky on-line při platbě kreditovou jízdenkou. Aktuálně nabízené jízdenky platí na konkrétní spoje s rezervací zdarma. Ceny jsou podle mluvčího RegioJetu Aleše Ondrůje stanoveny tak, aby byly výhodnější než stávající jízdné Českých drah, a to i při započtení zákaznických slev.</p>
      <p>Později začne RegioJet nabízet i flexibilní a časové jízdenky, stejně jako samostatné místenky. Součástí ceny jízdenky je automaticky rezervace na konkrétní zákazníkem zvolené místo a možnost stornování jízdenky 15 minut před odjezdem spoje. Na lince budou platit také kompenzace jízdného v případě zpoždění.</p>
      <p>Soupravy vlaků budou řazeny z klimatizovaných vozů určených pro mezinárodní dálkové vlaky s vozy první a druhé třídy. Soupravy nabídnou velkoprostorové i oddílové uspořádání v kupé pro šest cestujících. K dispozici bude prostor pro přepravu dětských kočárků, jízdních kol a kupé pro cestující s dětmi.</p>
      <p>Cestující ve druhé třídě budou mít k dispozici zdarma připojení k internetu, elektrické zásuvky, výběr z tisku, možnost připojení k zábavnímu portálu s nabídkou filmů, hudby a dalšího zábavního obsahu.</p>
      <h3>Ceny RegioJetu na lince Brno- Ostrava</h3>
      <ul>
        <li>Brno hl. n. - Ostrava Svinov: 100 Kč ve druhé třídě a 152 Kč v první třídě</li>
        <li>Brno hl. n. - Přerov: 55 Kč ve druhé třídě a 84 Kč v první třídě</li>
        <li>Brno hl. n. - Vyškov na Moravě: 40 Kč ve druhé třídě a 65 Kč v první třídě</li>
        <li>Přerov - Ostrava Svinov: 55 Kč ve druhé třídě a 75 Kč v první třídě</li>
        <li>Hranice na Moravě - Ostrava Svinov: 28 Kč ve druhé třídě a 52 Kč v první třídě</li>
      </ul>
      <p>
        <i>Poznámka: Jde o ceny ceny pro dospělého cestujícího bez slevy při platbě kreditovou jízdenkou a nákupu on-line. Z uvedených cen se následně počítají slevy - například pro studenty či seniory.</i>
      </p>
      <h3>S kávou, nebo bez ní?</h3>
      <p>Majitel RegioJetu Radim Jančura v rozhovoru pro Aktuálně.cz letos na jaře slíbil, že si prosadí kávu zdarma i ve druhé třídě, přestože management prosazuje "osekání" palubního servisu.</p>
      <p>Související</p>
      <h4>České dráhy spustily předvánoční prodej. Nabízejí jízdenky na nový jízdní řád</h4>
      <figure>
        <img src="https://cdn.xsd.cz/resize/97fafa925cf436258da630437e07cf1a_resize=240,135_.jpg?hash=89013b7bc52a4a93f68484bf1d4faf7d"/>
      </figure>
      <p>"Trochu jsem válčil s managementem, který byl skeptický k tak rozsáhlému servisu, jaký máme na komerčních spojích. Je pravda, že se jedná o rychlíky, které zastavují každých dvacet minut, a musíme tak počítat s velkým množstvím cestujících na krátké úseky. Nakonec jsem ale servis prosadil," potvrdil tehdy pro Aktuálně.cz Jančura.</p>
      <p>Koncem září RegioJet ovšem na svém webu k lince R8 zveřejnil, že na trase bude v první třídě možnost občerstvení zdarma, ale pouze v případě, že cestující pojede déle než hodinu. Ve druhé třídě pak bude možné si občerstvení jen zakoupit. Mluvčí Ondrůj ovšem tehdy na dotaz Aktuálně.cz upozornil, že se jedná pouze o testovací verzi chystaných internetových stránek a rozhodnutí o službách ještě oficiálně nepadlo.</p>
      <figure>
        <img src="https://cdn.xsd.cz/original/f51d5aa8ddea3113bc05bf34a2764967.jpg"/>
      </figure>
      <p>Související</p>
      <h4>RegioJet vyrazí s dotovanými rychlíky. Kávu a servis jsem si prosadil, říká Jančura</h4>
      <figure>
        <img src="https://cdn.xsd.cz/resize/77fa44a944c93a29ac5869dc905b9a1e_extract=99,0,1963,1105_resize=240,135_.jpg?hash=26259c94634327d8d560025316cb8264"/>
      </figure>
      <p>Nyní už je tak jasné, že káva zdarma pro všechny nakonec nebude. Zdarma ji dostanou jen cestující v první třídě. Těm, kdo cestují déle než 45 minut, pak dopravce nabídne také cookies a pomerančový džus zdarma.</p>
      <p>Pro ty ostatní tak existuje jen možnost si občerstvení zakoupit. Cestující s rezervací místa si ho budou moci objednat s donosem na místo on-line přes firemní aplikaci. Občerstvení si budou moci také osobně zakoupit přímo v bistru.</p>
      <p>"RegioJet počítá s tím, že do budoucna se bude složení souprav a rozsah palubních služeb dále upravovat," uvádí mluvčí dopravce Aleš Ondrůj. Podle něj se aktuálně jedná zatím o první fázi podoby souprav a palubního servisu, jelikož dopravce měl od podpisu smlouvy na přípravu málo času.</p>
      <h3>Krajské jízdenky</h3>
      <p>Řadu otázek vyvolává koordinace prodeje jízdného mezi jednotlivými kraji. Jihomoravský a Zlínský kraj totiž stále vyjednávají s dopravci o platnosti svého tarifu.</p>
      <p>Související</p>
      <h4>Jízdenkový chaos. V několika krajích skončí tarify Českých drah, smůlu mají i režijky</h4>
      <figure>
        <img src="https://cdn.xsd.cz/resize/7715f09a514f339daac4e2298907c89b_extract=204,0,1960,1102_resize=240,135_.jpg?hash=3fd8388f7f548b67c819440af79feb8e"/>
      </figure>
      <p>"Stejně jako doposud budou ve vlacích na lince R8 v platnosti jízdenky v tarifu uvedených integrovaných dopravních systémů. To znamená, že například pro cestujícího dojíždějícího denně na trase Vyškov na Moravě - Brno a zpět na jízdní doklad IDS JMK se příchodem dopravce RegioJet nic nemění," upozorňuje mluvčí.</p>
      <p>Podle něj tak cestující budou stále jezdit na stejnou jízdenku, pokud se sami nerozhodnou využít tarifu RegioJetu.</p>
    </article>
  </body>
</html>