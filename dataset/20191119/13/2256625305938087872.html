<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158841_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-19T13:55:00+00:00"/>
    <meta property="og:title" content="Георги Костадинов: Отборът израства при Дерменджиев, надявам се лошото да е зад нас"/>
    <meta property="og:description" content="„Настройваме се вече с мисъл за баражите за Евро 2020 през пролетта, но първо да изчакаме жребия“"/>
  </head>
  <body>
    <article>
      <h1>Георги Костадинов: Отборът израства при Дерменджиев, надявам се лошото да е зад нас</h1>
      <address><time datetime="2019-11-19T13:55:00+00:00">19 Nov 2019, 13:55</time> by <a rel="author">Велизар Антов</a></address>
      <p>Българският национал Георги Костадинов е доволен, че националите завършиха с победа европейските квалификации, макар и първа за цялата кампания (1:0 над Чехия). <br/><br/>Той се надява лошите резултати вече да са зад гърба на отбора, а също така съжалява за прекратената кариера на капитана Ивелин Попов за "лъвовете".<br/><br/>"Радвам се, че завършихме с победа за настроение, за самочувствие на всички ни. Тези лоши резултати тежаха на отбора и е нормално да бъде така", заяви полузащитникът пред БТА преди отпътуването си за Москва и говори за предстоящия бараж.<br/><br/>"Да, настройваме се вече с мисъл за баражите за Евро 2020 през пролетта, но първо да изчакаме жребия. Не се осланям на предчувствие какво ще ни се падне. Но мисля, че отборът израства при новия селекционер Георги Дерменджиев и неслучайно дойде тази победа над Чехия", заяви халфът и отговори и на въпроса на какво се дължи сривът в квалификациите след доброто представяне в Лигата на Нациите.</p>
      <figure>
        <img src="http://www.novsport.com/content/_LUD4683(1).jpg"/>
      </figure>
      <p>"Много са факторите, които обясняват този срив. Доста контузени футболисти имаше в един момент, смяна на треньорите, налагане на нов начин на игра, който може да се наложи много трудно предвид малкото време в лагерите на националния отбор. Отделно от това натрупаните негативни резултати от мач на мач тежаха."<br/><br/>"Но сме длъжни да се подготвим по най-добрия начин за баражите през март, защото е страхотен шанс. Вярвам, че лошото е вече зад нас и през пролетта на 2020-а година ще се представим по-добре", заяви Костадинов. Халфът на Арсенал Тула често се прибира за България с Ивелин Попов, но и без този факт двамата имат солидна приятелска връзка.<br/><br/>"Ивелин ми сподели на мен и на още три момчета от отбора, че има намерение да сложи край на кариерата си в националния отбор. Но ние не вярвахме, решихме, че се шегува. Много добре знаем колко лишения му е коствало да бъде с отбора на абсолютно всеки лагер."<br/><br/>"Но той го прави за родината, защото така го усеща със сърцето си. Всички се натъжихме в отбора от решението му. Но дори и да не е сред нас, той си остава лидер, футболист със сериозни качества и безценен опит", заяви Костадинов.<br/><br/>Клубният му отбор Арсенал Тула също имаше колебливи периоди, но в момента е на 7-о място в класирането. През миналата година Костадинов стана част от историческото първо класиране в турнира Лига Европа.<br/><br/>"Отборът ни е добър и се запази в голямата си част. Имаме нови нападатели, на които им трябва време, за да се адаптират. Но въпреки това играем добре и дори треньорът на Зенит след последния мач ни похвали."<br/><br/>"Като цел пред отбора е да сме в първите 6, което може да ни даде ново участие в Европа, а ако стане- и по-напред. Чувствам се добре в Тула. Наскоро удължих договора си с две години, уважението към мен е доста голямо. Страхотна е и атмосферата в клуба, в отбора", завърши 29-годишният полузащитник.</p>
    </article>
  </body>
</html>