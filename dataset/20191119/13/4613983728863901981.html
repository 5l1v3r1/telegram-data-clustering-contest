<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/companies/genius-sports-sofiyskite-ofisi-v-koito-shte-vi-se-priiska-da-rabotite.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T13:41:26+00:00"/>
    <meta property="og:title" content="Genius Sports: Софийските офиси, в които ще ви се прииска да работите"/>
    <meta property="og:description" content="Едно място, което събира феновете на спорта и на новите технологии"/>
  </head>
  <body>
    <article>
      <h1>Genius Sports: Софийските офиси, в които ще ви се прииска да работите</h1>
      <address><time datetime="2019-11-19T13:41:26+00:00">19 Nov 2019, 13:41</time> by <a rel="author" href="https://money.bg/author/mina-stoycheva" target="_blank">Мина Стойчева</a></address>
      <slideshow>
        <figure>
          <video src="https://webnews.bg/uploads/videos/converted/98/51598.mp4"/>
        </figure>
        <figure>
          <img src="https://webnews.bg/uploads/images/13/2713/452713/768x432.jpg?_=1573717728"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/15/2715/452715/768x432.jpg?_=1573717869"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/17/2717/452717/768x432.jpg?_=1573717873"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/25/2725/452725/768x432.jpg?_=1573717975"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/28/2728/452728/768x432.jpg?_=1573717983"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/16/2716/452716/768x432.jpg?_=1573717872"/>
          <figcaption>Източник: Теодор Пенчев / Money.bg <br/>Кът за почивка и бордови игри</figcaption>
        </figure>
        <figure>
          <img src="https://webnews.bg/uploads/images/26/2726/452726/768x432.jpg?_=1573717977"/>
          <figcaption>Източник: Теодор Пенчев / Money.bg</figcaption>
        </figure>
        <figure>
          <img src="https://webnews.bg/uploads/images/19/2719/452719/768x432.jpg?_=1573719770"/>
          <figcaption>Източник: Теодор Пенчев / Money.bg <br/>Местата, на които Genius Sports има офиси</figcaption>
        </figure>
        <figure>
          <img src="https://webnews.bg/uploads/images/29/2729/452729/768x432.jpg?_=1573717985"/>
          <figcaption>Източник: Теодор Пенчев / Money.bg <br/>Зала за срещи</figcaption>
        </figure>
      </slideshow>
      <p>
        <i><a href="https://money.bg/topic/sofiyskite-ofisi-v-koito-shte-vi-se-priiska-da-rabotite">"Софийските офиси, в които ще ви се прииска да работите"</a> е поредица на <b>Money.bg.</b> В нея ще бъдат представени едни от най-цветните, интересни и иновативни работни пространства на водещи компании в столицата.</i>
      </p>
      <p>Понеделник е. Новата седмица е напът да прекрачи прага. Стигаш рано сутринта пред сградата, където работиш и в чиято стъклена фасада се оглежда забързаният град. Качваш се с асансьора, сядаш зад бюрото си, но затваряш очи и... си на стадиона. Да, чуваш ясно екзалтираните скандирания на феновете, побиват те тръпки от динамиката, с която тече играта и да, изведнъж идва оглушителното: "Гооол!".</p>
      <figure>
        <img src="https://webnews.bg/uploads/images/24/2724/452724/640x.jpg?_=1573717890"/>
        <figcaption>Източник: Теодор Пенчев / Money.bg</figcaption>
      </figure>
      <p>Не сънуваш. Това просто е мястото, където работиш. И всички около теб са не по-малко вдъхновени и отдадени на общата ви страст - спорта. А той се усеща навсякъде - по стените стоят ликовете на едни от големите имена в баскетбола, в коридора двама колеги играят голф, а в залата за отдих други двама водят ожесточен футболен двубой пред PlayStation-а.</p>
      <blockquote>
        <i>Genius Sports е международен лидер в събирането, обработването на спортна статистика и данни, като предлага технологии и информация от разнообразни спортни събития на своите партньори - спортни федерации, компании за залагания и спортни медии. Тя присъства на българския пазар от 2015 година след придобиването на  InPlay Sports Data.</i>
      </blockquote>
      <p>Може да се каже, че това е част от ежедневието на хората, които работят в софийския офис на Gеnius Sports - един от световните лидери в услугите, свързани със спортни данни и статистика. Там гледането на спортни състезания е не само хоби, но и работа за служителите. А някои от тях са бивши спортисти, прекратили активната си състезателна дейност, но запазили любовта си към играта.</p>
      <p><i>"Ние добре знаем какви са предимствата ни спрямо другите компании, които се занимават със спорт или с нови технологии. Търсим хора, които имат интерес и в двете направления. Разбира се, не е задължително да си спортен фен, за да работиш при нас, но това определено помага"</i>, казва Анна Кръстева, която е мениджър "Човешки ресурси" в Genius Sports.</p>
      <p>Основаната във Великобритания компания предлага различни услуги, свързани със спортна статистика и данни, като нейни основни клиенти са спортните федерации и компаниите за спортни залагания.</p>
      <figure>
        <img src="https://webnews.bg/uploads/images/30/2730/452730/640x.jpg?_=1573717988"/>
        <figcaption>Източник: Теодор Пенчев / Money.bg <br/>"Всички спортове искат да се справят с едни и същи проблеми - да постигнат по-добро разпространение и по-добра връзка с феновете. Помагаме им по два начина - чрез технология, която позволява на федерациите да се справят по-лесно със самата организация, като програми на мачовете, регистрация на всички играчи и т.н., както и чрез статистика в реално време от всички мачове"</figcaption>
      </figure>
      <figure>
        <img src="https://webnews.bg/uploads/images/20/2720/452720/640x.jpg?_=1573717881"/>
        <figcaption>Източник: Теодор Пенчев / Money.bg</figcaption>
      </figure>
      <p>Genius Sport оперира на българския пазар от 2015 година, след като придобива местното дружество InPlay Sports Data. От тогава насам бизнесът на компанията се е утроил, а от есента на 2019 година екипът ѝ в София се намира в нов офис на булевард "Цариградско шосе".</p>
      <p><i>"Изборът на локацията беше комбинация от нуждите на компанията и предпочитанията на колегите. Сградата се намира в развиващата се бизнес зона на булевард "Цариградско шосе", където се оформя широка зона от офиси, търговски и жилищни сгради. В същото време мястото е изключително комуникативно"</i>, посочва тя.</p>
      <figure>
        <img src="https://webnews.bg/uploads/images/18/2718/452718/640x.jpg?_=1573717877"/>
        <figcaption>Източник: Теодор Пенчев / Money.bg</figcaption>
      </figure>
      <p>С отварянето на новия си офис в столицата от Genius Sports планират да наемат още служители през следващите месеци. В момента заетите наброяват 300 души, а от компанията планират екипът да се разшири до 400 души. От базата в София се управлява екипът от статистици на дружеството.</p>
      <p>Освен големите работни зали, по чиито стени могат да се видят изображенията на известни имена от най-различни спортове, в софийския офис на Genius Sports внимание заслужават зоните за релакс, както и залите за игри. В едната от тях винаги има желаещи за бърза игра на билярд, а в другата е трудно да успееш да хванеш PlayStation-а свободен.</p>
      <figure>
        <img src="https://webnews.bg/uploads/images/32/2732/452732/640x.jpg?_=1573717993"/>
        <figcaption>Източник: Теодор Пенчев / Money.bg <br/>"Play Station залата, стаите за отдих и развлечение, където стават ожесточени битки на билярд и джага, няма как да бъдат пропуснати. Имаме зона, която сме нарекли на нашето мото - Life is Genius. Там имаме въздушен хокей, тенис на маса, а прозорците гледат към голямата тераса, която разкрива гледка към Стара планина"</figcaption>
      </figure>
      <figure>
        <img src="https://webnews.bg/uploads/images/27/2727/452727/640x.jpg?_=1573717981"/>
        <figcaption>Източник: Теодор Пенчев / Money.bg <br/>"Целият офис е разположен на 4000 квадратни метра площ, като освен вече споменатото имаме различни по големина стаи за срещи, библиотека и креативни пространства, осигурен подземен паркинг, места за велосипеди, както и станции за зареждане на електрически автомобили"</figcaption>
      </figure>
      <p>Новият дом на Genius Sports прави впечатление и с изчистения си и елегантен интериор. Човек би си казал, че по него са работили дизайнери поне половин година. Всъщност Анна признава, че създаването на тази визия - от идеята до крайното ѝ изпълнение, е отнело не дълго време - около четири, пет месеца. Според нея за това е помогнал фактът, че върху пространството са работили от голи стени, а с идеи за дизайна са се включили всички от екипа.</p>
      <figure>
        <img src="https://webnews.bg/uploads/images/34/2734/452734/640x.jpg?_=1573717998"/>
        <figcaption>Източник: Теодор Пенчев / Money.bg <br/>"Вътрешният дизайн е дело на хората от компанията. Той е вдъхновен от любовта ни към спорта, технологиите и красивите природни забележителности на България, а в същото време отговаря и на глобалната визия за всички офиси на Genius Sports. Заложи ли сме на модерен и изчистен дизайн, който да насърчава колаборацията между екипите и оптимизиране на работните процеси"</figcaption>
      </figure>
      <p>
        <b>Стивън Гарднър: В България разширяваме оперативния и ИТ екипа си</b>
      </p>
      <figure>
        <img src="https://webnews.bg/uploads/images/14/2714/452714/640x.jpg?_=1573717802"/>
        <figcaption>Източник: Теодор Пенчев / Money.bg <br/>Стивън Гарднър, директор доставки и услуги в Genius Sports</figcaption>
      </figure>
      <p>
        <b>- Г-н Гарднър, бихте ли обяснили в повече детайли какъв е основният бизнес на групата Genius Sport?</b>
      </p>
      <p>В основата си Genius Sport е спортно-технологична компания. В сърцето на това, с което се занимаваме, стои задачата да помагаме на спорта да бъде по-добър. Начинът, по който правим това, е на първо място да разберем от какво се нуждае той. Осигуряваме технологията, която вярваме, че може да предостави на спорта подкрепа, която да осигури по-добре връзка с неговите фенове, независимо какви са те. Ние имаме дивизии в компанията, които са фокусирани върху създаването на технология специално за спортовете, свързана с партньорствата ни с федерации, но също предлагаме услуги и инструменти за компаниите за спортни залагания, както и за спортни медии. </p>
      <p>
        <b>- Кои спортове покривате?</b>
      </p>
      <p>Спортовете, в които сме много силни, са футбол, баскетбол и волейбол. Тук в България имаме партньорства и с трите федерации. В международен план работим с федерации, като NBA в САЩ, а общо с 200 баскетболни федерации в цял свят. Наскоро подновихме 10-годишно споразумение с FIBA, като във волейбола също работим с много различни партньори. Имаме много партньорства и във футбола, като най-голямото е с английското и шотландското първенство.</p>
      <p>
        <b>- Кои са големите ви клиенти сред компаниите за залагания?</b>
      </p>
      <p>Работим с над 100 или 200 различни бетинг компании по света. Работим, както с най-големите, като Bet365, William Hill, SkyBet, но също и с местните лидери на различните пазари, на които сме представени, като Efbet в България. Така че може да обобщим, че си партнираме, както с локалните пазарни лидери, така и с някои от глобалните лидери. Работим също и с някои държавни спортни тотализатори. Но е важно да отбележим, че винаги си партнираме само с регулирани компании за залагания.</p>
      <p>
        <b>- Защо избрахте София за разрастването на своя бизнес?</b>
      </p>
      <p>Офисът ни в София е важна за нас технологична и оперативна база. Ние навлязохме на пазара чрез придобиването на местна компания през 2015 година, която беше основана от датско дружество. Тогава бяхме малка фирма и успяхме да нараснем 4 пъти към днешна дата. Решението да се разрастваме и да инвестираме тук е продиктувано от комбинация от причини. Качеството на специалистите, които успяваме да привлечем, е много високо. Успяваме да срещнем тук хора, които са истински спортни фенове, но също така и много квалифицирани. Заедно с това София е бързо растящ ИТ пазар, който е много конкурентоспособен и успява да привлече добри специалисти. Трябва да кажа, че да имаме такъв офис като новото място, на което се преместихме, е също така важно за привличането на талантливи хора, но и за задържането им.</p>
      <p>
        <b>- Какви специалисти търсите?</b>
      </p>
      <p>Определено мога да потвърдя, че разширяваме оперативния си екип в отговор на това, че продължаваме да сключваме нови партньорства. Наравно с това наша цел е да изградим по-голям ИТ екип. Мога да кажа, че по-голямата част от хората, които ще търсим, ще бъдат специалисти в ИТ сферата. В момента сме около 320 души тук.</p>
      <p>
        <b>- Срещате ли трудности при наемането на клалифицирани специалисти в условията на липса на кадри на пазара на труда?</b>
      </p>
      <p>Тази ситуация не е позната само в България, но и на други места, на които оперираме. Смятам обаче, че не трябва да се страхуваме от това, че пазарът на труда може да е конкурентоспособен. Отговорността и за нас е да бъдем атрактивно място, на което хората идват да работят и се чувстват добре.</p>
      <p>
        <b>- Кои са най-големите пазари за компанията?</b>
      </p>
      <p>Те са толкова много. Европа остава традиционен за нас пазар, с който трябва да започна. Щатите са бързо развиващ се за бизнеса ни пазар, но също така и Африка, а и Латинска Америка. Индия е място с голям потенциал за бизнеса ни.</p>
      <p>
        <b>- Къде другаде имате офиси в Европа?</b>
      </p>
      <p>Имаме офис, в който в момента работят около 110 - 112 души, във Вилнюс, Литва. Имаме друг значително по-малък в Италия, но в България и Естония са два от трите ни най-важни и големи офиса в Европа. Имаме технологичен екип, базиран в Лондон. Трябва да спомена и Меделин, Колумбия, където имаме голям хъб. В САЩ също имаме екип.</p>
    </article>
  </body>
</html>