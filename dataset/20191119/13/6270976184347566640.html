<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/prezydent-ukrayiny-pidpysav-zakon-pro-zabezpechennya-vilnogo-dostupu-gromadyan-do-uzberezhzhya-vodojm/"/>
    <meta property="og:site_name" content="Рубрика"/>
    <meta property="article:published_time" content="2019-11-19T13:51:41+00:00"/>
    <meta property="og:title" content="Президент України підписав закон, який забезпечує вільний доступ громадян до узбережжя водойм"/>
    <meta property="og:description" content="Президент Володимир Зеленський підписав Закон “Про внесення змін до деяких законодавчих актів України щодо забезпечення безперешкодного доступу громадян до узбережжя водних об’єктів для загального водокористування” № 233-ІХ, який Верховна Рада України підтримала 29 жовтня 2019 року. Про це повідомляє пресслужба ОПУ. Закон забороняє обмеження права загального водокористування; забезпечує безперешкодний і безоплатний доступ до узбережжя річок, […]"/>
  </head>
  <body>
    <article>
      <h1>Президент України підписав закон, який забезпечує вільний доступ громадян до узбережжя водойм</h1>
      <address><time datetime="2019-11-19T13:51:41+00:00">19 Nov 2019, 13:51</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/17-2-860x580-c-1.jpg"/>
      </figure>
      <p>Фото ОПУ<br/><b><b>Президент Володимир Зеленський підписав Закон “Про внесення змін до деяких законодавчих актів України щодо забезпечення безперешкодного доступу громадян до узбережжя водних об’єктів для загального водокористування” № 233-ІХ, який Верховна Рада України підтримала 29 жовтня 2019 року.</b></b></p>
      <p>Про це повідомляє<a href="https://www.president.gov.ua/news/volodimir-zelenskij-pidpisav-zakon-pro-zabezpechennya-vilnog-58413"> пресслужба</a> ОПУ.</p>
      <p>Закон забороняє обмеження права загального водокористування; забезпечує безперешкодний і безоплатний доступ до узбережжя річок, водойм та островів для загального водокористування і посилює відповідальність за будь-яке обмеження такого доступу.</p>
      <p>Зокрема, згідно з документом, обмеження безперешкодного або безоплатного доступу громадян до узбережжя морів, морських заток, лиманів та островів у внутрішніх морських водах у межах пляжної зони, а також до берегів річок, водойм та островів загального користування, крім передбачених законом випадків, карається штрафом від 200 до 400 неоподатковуваних мінімумів доходів (для громадян) та від 400 до 700 неоподатковуваних мінімумів доходів громадян (для посадових осіб). Повторні дії, вчинені протягом року, караються штрафом від 400 до 700 неоподатковуваних мінімумів доходів (для громадян) і від 700 до 1000 неоподатковуваних мінімумів доходів громадян (для посадових осіб).</p>
      <p>Крім того, згідно з законом, обмеження доступу громадян (зокрема шляхом встановлення огорож або інших конструкцій) до узбережжя водних об’єктів на земельних ділянках прибережних захисних смуг, що перебувають у користуванні юридичних або фізичних осіб, є підставою для припинення права користування такими земельними ділянками за рішенням суду.</p>
      <p>Документ набирає чинності з дня, наступного за днем його опублікування, та вводиться в дію через три місяці з дня набрання ним чинності.</p>
      <p>Раніше: <a href="https://rubryka.com/2019/11/19/zelenskyj-podyakuvav-prem-yer-ministru-chehiyi-za-zustrich-ta-rozpoviv-pro-zabobony/">Зеленський подякував прем’єр-міністру Чехії за зустріч та розповів про забобони.</a></p>
    </article>
  </body>
</html>