<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/volejbolnata-federacija-nagnetjava-se-naprezhenie-v-nashata-obshtestvenost.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T13:54:00+00:00"/>
    <meta property="og:title" content="Волейболната федерация: Нагнетява се напрежение в нашата общественост"/>
    <meta property="og:description" content="От централата коментираха твърденията на Инициативния комитет"/>
  </head>
  <body>
    <article>
      <h1>Волейболната федерация: Нагнетява се напрежение в нашата общественост</h1>
      <h2>От централата коментираха твърденията на Инициативния комитет</h2>
      <address>
        <time datetime="2019-11-19T13:54:00+00:00">19 Nov 2019, 13:54</time>
      </address>
      <p>Ръководството на Българската федерация по волейбол излезе с официална позиция след отвореното писмо на Инициативния комитет, който цели промяна в ръководството. </p>
      <p>След като част от шефовете на волейболните клубове заявиха, че преди Общото събрание на 20 декември, към част от клубовете са отправени заплахи и е оказван натиск, от БФВ отговориха, че тези твърдения са голословни и за тях няма никакви доказателства, а единствената им цел е да се нагнетява напрежение.</p>
      <p>
        <b>Ето и цялата позиция на федерацията:</b>
      </p>
      <p>
        <i>"В открито писмо до медиите обявилият се за Инициативен комитет за промени в българския волейбол твърди, че върху волейболни клубове се оказва натиск преди Общото събрание, насрочено за 20 декември 2019 година. БФволейбол заявява категорично, че това са голословни твърдения, хвърлени в публичното пространство, без да са подплатени с нито едно доказателство и нито един конкретен пример. Те очевидно целят да нагнетяват напрежение във волейболната общественост. </i>
        <br/>
        <br/>
        <i>Във връзка с това БФволейбол припомня, че в Република България съществуват съответните правоохранителни органи и приканва всеки клуб, върху който е оказван натиск, от каквото и да е естество, да сигнализира прокуратурата, като представи съответните доказателствени материали"</i>
      </p>
    </article>
  </body>
</html>