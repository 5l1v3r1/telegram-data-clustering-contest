<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/vanocni-trable-v-kralovske-rodine-harry-a-meghan-letos-oslavy-vynechaji-a-odleti-do-usa-83123"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T13:21:00+00:00"/>
    <meta property="og:title" content="Vánoční trable v královské rodině. Harry a Meghan letos oslavy vynechají a odletí do USA - Seznam Zprávy"/>
    <meta property="og:description" content="Příběh o americké herečce afroamerického původu Meghan Markle, která se pro svou lásku k princi Harrymu přivdala do britské královské rodiny, je celosvětově známý. Co se ale zdálo jako pohádka, se pro pár změnilo v nálety bulváru šťourajícího do soukromí dvojice. Manželé se tak postupně začali stahovat z veřejnosti. A před pár dny se vyhranili ještě více – Vánoce letos neoslaví tradičně s královskou rodinou."/>
  </head>
  <body>
    <article>
      <h1>Vánoční trable v královské rodině. Harry a Meghan letos oslavy vynechají a odletí do USA - Seznam Zprávy</h1>
      <address>
        <time datetime="2019-11-19T13:21:00+00:00">19 Nov 2019, 13:21</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/vanocni-trable-v-kralovske-rodine-harry-a-meghan-letos-oslavy-vynechaji-a-odleti-do-usa-83123">Vánoční trable v královské rodině. Harry a Meghan letos oslavy vynechají a odletí do USA</a></p>
      <h3>Vánoční trable v královské rodině. Harry a Meghan letos oslavy vynechají a odletí do USA</h3>
      <p><a href="https://www.seznamzpravy.cz/autor/alzbeta-kvitova-658">Alžběta Kvitová<br/></a>včera 14:21</p>
      <p>Příběh o americké herečce afroamerického původu Meghan Markle, která se pro svou lásku k princi Harrymu přivdala do britské královské rodiny, je celosvětově známý. Co se ale zdálo jako pohádka, se pro pár změnilo v nálety bulváru šťourajícího do soukromí dvojice. Manželé se tak postupně začali stahovat z veřejnosti. A před pár dny se vyhranili ještě více – Vánoce letos neoslaví tradičně s královskou rodinou.</p>
      <p>Královské vánoční tradice obnášejí řadu povinností. Rodina se každoročně schází na panství Sandringham s jejím veličenstvem Alžbětou II., kde se v den Vánoc účastní slavnostní bohoslužby.</p>
      <p>Pravidla jsou jasně daná – každý ze členů královské rodiny například musí do paláce přijet v jiný čas v závislosti na jejich statusu v rámci rodiny. Společně pak odpoledne všichni zdobí vánoční stromek a ke slavnostní večeři je nastavený přísný dresscode.</p>
      <p>Náročný program se princ Harry a vévodkyně Meghan po dvou letech rozhodli změnit. Vánoce oslaví s jejich synem Archiem u Meghaniny matky ve Spojených Státech.</p>
      <p>„Pokud je vaše žena nešťastná a procházíte náročnou cestou, myslím si, že poslední věcí, kterou chcete dělat, je jet někam do studené Británie, kde se brzo stmívá, a to hned s celou řadou dalších rodin,” vyjádřila se o vévodkyni Meghan královská fotografka Angela Levin.</p>
      <p>Jedná se ale o unikátní rozhodnutí, které se vymyká královským zvyklostem v Británii. I klasicky zdrženlivý princ Harry se rodinných vánočních oslav nezúčastnil jen jednou. A měl důvod, v roce 2012 sloužil na misi v Afghánistánu a nemohl se proto do království vrátit.</p>
      <related>
        <a href="https://www.seznamzpravy.cz/clanek/harry-podal-zalobu-na-dva-deniky-kvuli-odposlechum-boj-kralovskeho-paru-proti-bulvaru-pokracuje-80122"/>
        <a href="https://www.seznamzpravy.cz/clanek/meghan-a-harry-se-pustili-do-boje-s-britskym-bulvarem-79933"/>
      </related>
      <h4>Co si myslí královna?</h4>
      <p>V oficiálním prohlášení paláce stojí: „Po posledních dvojích Vánocích v Sandringhamu, stráví Jejich královské Výsosti tento rok jako nová rodina s matkou vévodkyně Dorií Raglandovou. Toto rozhodnutí je v souladu s precedentem dříve stanoveným ostatními členy královské rodiny a podporuje ho i Její Výsost královna.“</p>
      <p>Jaký má na to její veličenstvo názor doopravdy, ale zůstává otázkou. „Nikdy si nestěžuj, nikdy nevysvětluj” – tak se dá označit životní motto britské královny. Oficiální rozhovor tak Alžběta neposkytla médiím skoro sedmdesát let. Nutné je brát v potaz také zdrženlivé emoce zbytku královské rodiny.</p>
      <p>I přesto je podle královské fotografky pro královnu vánoční čas velmi důležitý a může tak být zklamaná.</p>
      <h4>Bulvár nic nezastaví</h4>
      <p>Nejenže pár trhá oficiální vazby s královskou rodinou, postupně se vzdaluje i veřejnosti. V dokumentárním filmu Harry &amp; Meghan: An African Journey se divákům dvojice svěřila s problémy, které souvisí s jejich slávou.</p>
      <p>Poslední kapkou pro vévodkyni ze Sussexu byl okamžik, kdy bulvární plátek Mail on Sunday otiskl soukromý dopis, který poslala svému otci. Princ Harry zase podal žalobu na dva britské bulvární deníky za údajné odposlouchávání jeho telefonu.</p>
      <p>„Když jsem poprvé potkala svého manžela, moji přátelé byli opravdu šťastní, protože jsem byla tak šťastná. Ale mí britští přátelé mi řekli: „Jsme si jistí, že je skvělý, ale neměla bys to dělat, protože ti bulvár zničí život,” svěřila se v dokumentu Meghan.</p>
    </article>
  </body>
</html>