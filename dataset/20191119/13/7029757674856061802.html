<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/gerb-i-obedineni-patrioti-izlachvat-tsatsarov-za-shef-na-kpkonpi.html"/>
    <meta property="og:site_name" content="News.bg"/>
    <meta property="article:published_time" content="2019-11-19T13:59:49+00:00"/>
    <meta property="og:title" content="ГЕРБ и &quot;Обединени патриоти&quot; излъчват Цацаров за шеф на КПКОНПИ"/>
    <meta property="og:description" content="Това стана ясно на брифинг в Народното събрание"/>
  </head>
  <body>
    <article>
      <h1>ГЕРБ и "Обединени патриоти" излъчват Цацаров за шеф на КПКОНПИ</h1>
      <address><time datetime="2019-11-19T13:59:49+00:00">19 Nov 2019, 13:59</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <slideshow>
        <figure>
          <video src="https://webnews.bg/uploads/videos/converted/27/51727.mp4"/>
        </figure>
        <figure>
          <img src="https://webnews.bg/uploads/images/37/3537/453537/768x432.jpg?_=1574175448"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/34/3534/453534/768x432.jpg?_=1574175438"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/36/3536/453536/768x432.jpg?_=1574175445"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/33/3533/453533/768x432.jpg?_=1574175435"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/35/3535/453535/768x432.jpg?_=1574175442"/>
          <figcaption>Източник: БГНЕС</figcaption>
        </figure>
      </slideshow>
      <p><b>ГЕРБ и ОП "Партиоти" излъчват Сотир Цацаров за шеф на КПКОНПИ.</b> Това стана ясно на брифинг в Народното събрание.</p>
      <p><b>За председател на комисията се избира български гражданин с професионални и нравствени качества</b>, обяви председателят на ПГ на ГЕРБ <b>Даниела Дариткова.</b></p>
      <p><b>За властта било важно борбата с корупцията да е успешна</b>. По думите на Дариткова <b>това засягало интересите на българските граждани и интересът на страната.</b> Създаването на икономическа стабилност и среда, която е лишена и освободена от корупция, <b>привлича инвеститори и днес фактите говорят в тази посока,</b> подчерта шефката на депутатите от ГЕРБ.</p>
      <p><b>Преките чуждестранни инвестиции в България през първите 9 месеца на годината са нараснали повече от два и половина пъти</b>, доволни са управляващите.</p>
      <p><b>Емил Димитров- Ревизоро в началото водил разговорите с Цацаров.</b> Играл ролята на синя каска като безпартиен в парламента. Той предположи, че <b>някой се страхувал от тандема Иван Гешев главен прокурор и Сотир Цацаров шеф на Антикорупционната комисия.</b></p>
      <p><b>Няма по-подходяща кандидатура за председател на Антикорупционната комисия от тази на Сотир Цацаров</b>, е мнението и на атакиста <b>Явор Нотев.</b> Господин Цацаров <b>има своята нагласа и професионална готовност да поеме тежестта на тази длъжност,</b> отчете той. Освен това <b>Цацаров оставял прокуратурата неопетнена и подредена.</b></p>
      <p>За <b>Валентин Радев</b> от ГЕРБ и бивш вътрешен министър <b>Цацаров е държавник.</b> <b>Това е човекът за това място</b>, подчерта той. Цацаров <b>знаел къде е разделението на властите.</b></p>
      <p>Припомняме, че по-рано днес от "Воля" <b><a href="https://news.bg/politics/volya-predlaga-simeon-naydenov-za-shef-na-kpkonpi.html">предложиха Симеон Найденов за шеф на Антикорупционната комисия. </a></b></p>
      <p>На 31 юли тази година шефът на КПКОНПИ<b> <a href="https://news.bg/politics/plamen-georgiev-podade-ostavka.html">Пламен Георгиев подаде оставка.</a> </b></p>
      <p>Председателят на КПКОНПИ <b>Пламен Георгиев излезе в отпуск</b><b> преди повече от три месеца след като главният прокурор <a href="https://news.bg/crime/tsatsarov-naredi-proverka-na-imotnite-sdelki-na-shefa-na-kpkonpi.html">Сотир Цацаров взе под особен надзор разследването</a> на скандала с имотите на властта, в това число и с терасата към апартамента на Пламен Георгиев. </b>Излизането си в отпуск Племан Георгиев мотивира желанието си проверката, разпоредена от главния прокурор, да <b>протече при <a href="https://news.bg/crime/shefat-na-antikoruptsiyata-obyasni-sdelkata-s-imota-si.html">пълно съдействие от негова страна</a></b>.</p>
      <p>Преди това обаче Георгиев няколко пъти заяви, че намесването на името му в скандала се дължи на атаки от страна на засегнати от работата на комисията по антикорупция, които пък имали <a href="https://news.bg/crime/plamen-georgiev-imat-198-mln-prichini-za-kompromatna-voyna-sreshtu-men.html"><b>198 милиона причини</b></a> за това.</p>
      <p>След като <b><a href="https://news.bg/politics/plamen-georgiev-podade-ostavka.html">подаде оставка</a></b> като шеф на Антикорупционната комисия, Георгиев беше <b><a href="https://news.bg/crime/plamen-georgiev-se-vrashta-kato-redovi-prokuror-v-spetsprokuraturata.html">възстановен на работа като прокурор</a></b> в Специализираната прокуратура.</p>
      <p>На 1 октомври стана ясно, че <a href="https://news.bg/politics/bivshiyat-shef-na-kpkonpi-stava-generalen-konsul-vav-valensiya.html"><b>Георгиев подава оставка като спецпрокурор и обяви, че заминава като български консул във Валенсия</b> </a>в средата на октомври. </p>
      <p><b>Сотир Стефанов Цацаров е роден на 28.09.1966 г. в Пловдив.</b> Завършва Софийски университет "Св. Климент Охридски", Юридически факултет, специалност "Право" - 1987 - 1991 г.</p>
      <p>На 10 януари 2013 г. <a href="https://news.bg/crime/sotir-tsatsarov-e-noviyat-glaven-prokuror.html"><b>встъпва в длъжност като главен прокурор на България</b> </a><b>след избирането му на 21.12.2012.</b> Преди това е бил председател на Окръжния съд - Пловдив и председател на Районен съд.</p>
    </article>
  </body>
</html>