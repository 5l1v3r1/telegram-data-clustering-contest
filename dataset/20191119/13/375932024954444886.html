<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/szabalytalansagokat-tart-fel-az-asz-az-egeszsegugyi-ellatokozpontnal-1877718/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T13:06:00+00:00"/>
    <meta property="og:title" content="Szabálytalanságokat tárt fel az ÁSZ az egészségügyi ellátóközpontnál"/>
    <meta property="og:description" content="A számvevőszék 12 javaslatára 30 napon belül kell intézkedési tervet készítenie az ÁEEK-nak."/>
  </head>
  <body>
    <article>
      <h1>Szabálytalanságokat tárt fel az ÁSZ az egészségügyi ellátóközpontnál</h1>
      <address><time datetime="2019-11-19T13:06:00+00:00">19 Nov 2019, 13:06</time> by <a rel="author">MTI</a></address>
      <p>Nem biztosította az átlátható és elszámoltatható közpénzfelhasználást, a vagyon értékének megőrzését az Állami Egészségügyi Ellátó Központ (ÁEEK), és a korrupciós kockázatok ellen sem volt védett az intézmény a vizsgált időszakban – közölte az Állami Számvevőszék (ÁSZ).</p>
      <p>A közlemény szerint a számvevőszék az ÁEEK belső kontrollrendszerének kialakítását és működtetését, valamint vagyongazdálkodását a 2015-2017-es, pénzügyi gazdálkodását a 2015-2016-os időszakra, a korrupciós veszélyek ellen védelmet biztosító integritáskontrollok kialakítását pedig 2017-re vonatkozóan ellenőrizte.</p>
      <p>A vizsgálat során az ÁSZ megállapította, hogy szabálytalan volt</p>
      <ul>
        <li>2015-ben és 2016-ban a központ belső kontrollrendszerének kialakítása,</li>
        <li>2015 és 2017 között az integrált kockázatkezelési rendszer kialakítása és működtetése,</li>
        <li>a kontrolltevékenységek gyakorlása,</li>
        <li>valamint az információs és kommunikációs folyamatok kialakítása és működtetése,</li>
        <li>2017-ben pedig a belső ellenőrzés működtetése.</li>
      </ul>
      <figure>
        <img src="https://www.vg.hu/wp-content/uploads/2018/04/043dpapa59854917.jpg"/>
        <figcaption>Fotó: AFP</figcaption>
      </figure>
      <p>Az intézmény 2017-ben továbbá</p>
      <aside>nem volt védett a korrupciós veszélyek ellen sem, mert a jogszabályokban előírt integritást támogató kontrollok kiépítése nem a kockázatokkal arányosan történt</aside>
      <p>– írták.</p>
      <p>Hozzátették, hogy</p>
      <aside>nem volt szabályszerű az ÁEEK 2015-ös és 2016-os pénzügyi gazdálkodása, 2015-2017 között pedig a vagyongazdálkodása sem,</aside>
      <p>mert a központ nem állított össze ellenőrizhető módon leltárt, és nem végezte el a mérlegben szereplő eszközök és források év végi egyedi minősítését.</p>
      <p>Az ÁSZ az ÁEEK főigazgatójának 12 javaslatot fogalmazott meg, amelyekre 30 napon belül intézkedési tervet kell készítenie – olvasható a közleményben.</p>
    </article>
  </body>
</html>