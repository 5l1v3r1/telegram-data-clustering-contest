<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259827/siemens-enoxoi-22-katigoroymenoi-apallaxtike-o-tsoykatos-logo-paragrafis"/>
    <meta property="og:site_name" content="LiFO"/>
    <meta property="article:published_time" content="2019-11-19T13:07:00+00:00"/>
    <meta property="og:title" content="Siemens: Ένοχοι 22 κατηγορούμενοι - Απαλλάχτηκε ο Τσουκάτος λόγω παραγραφής"/>
    <meta property="og:description" content="Ένοχους για την υπόθεση των μαύρων ταμείων της Siemens έκρινε το δικαστήριο 22 από τους κατηγορούμενους"/>
  </head>
  <body>
    <article>
      <h1>Siemens: Ένοχοι 22 κατηγορούμενοι - Απαλλάχτηκε ο Τσουκάτος λόγω παραγραφής</h1>
      <h2>Ένοχους για την υπόθεση των μαύρων ταμείων της Siemens έκρινε το δικαστήριο 22 από τους κατηγορούμενους</h2>
      <address><time datetime="2019-11-19T13:07:00+00:00">19 Nov 2019, 13:07</time> by <a rel="author">NEWSROOM</a></address>
      <p>
        <b>Ένοχους για την υπόθεση των μαύρων ταμείων της <a href="https://www.lifo.gr/tags/Siemens">Siemens</a> έκρινε το δικαστήριο 22 από τους κατηγορούμενους.</b>
      </p>
      <p>Δεκατέσσερα χρόνια μετά από την έναρξη των ερευνών, ένοχα κρίθηκαν πρώην στελέχη της Siemens Hellas, όπως οι Μιχάλης Χριστοφοράκος που έχει διαφύγει στη Γερμανία, ο Χρήστος Καραβέλας που δεν έχει εντοπιστεί μετά τη διαφυγή του στο εξωτερικό αλλά και στελέχη της μητρικής εταιρείας όπως ο Μικαέλ Κουτσενρόιτερ, ο Ράιχαντ Σίκατσεκ και άλλοι. Αρχικά στο εδώλιο είχαν παραπεμφθεί 64 κατηγορούμενοι, ωστόσο, στο μεταξύ δέκα εξ αυτών απεβίωσαν.</p>
      <p>Όλοι τους κρίθηκαν ένοχοι για «ξέπλυμα μαύρου χρήματος», μεταξύ των οποίων πρώην στελέχη του ΟΤΕ αλλά και τραπεζικά στελέχη όπως ο Φάνης Λυγινός και ο Κλώντ Οσβαλντ, που επίσης καταζητείται από τότε που διέφυγε παραβιάζοντας το «βραχιολάκι». Ο Θεόδωρος Τσουκάτος που είχε κατηγορηθεί για το ένα εκατομμύριο γερμανικά μάρκα που είχε μεταφέρει στο κομματικό ταμείο, απαλλάχθηκε, καθώς το αδίκημά του είχε παραγραφεί.</p>
      <p>Η δικογραφία αφορά τη σύμβαση που υπεγράφη το 1997 ανάμεσα στον ΟΤΕ και τη γερμανική Siemens, καθώς και τις επεκτάσεις της αρχικής συμφωνίας, για την αναβάθμιση της τεχνολογικής υποδομής του δικτύου του οργανισμού με την προμήθεια ψηφιακών παροχών, για την σύναψη της οποίας φαίνεται να διακινήθηκαν τεράστια παράνομα χρηματικά ποσά επί μακρό χρονικό διάστημα. Τα ποσά που αποτέλεσαν «ωφέλιμες πληρωμές» -όπως στελέχη της γερμανικής εταιρίας αποκαλούσαν τις «μίζες»- εκτιμάται ότι αγγίζουν τα 70 εκατομμύρια ευρώ, ποσό που υπολογίζεται ως ζημιά που υπέστη το Ελληνικό Δημόσιο, καθώς τα παράνομα χρήματα μετακυλήθηκαν στο κόστος για την υλοποίηση του έργου.</p>
      <p>Το δικαστήριο έκανε δεκτή την εισαγγελική πρόταση παύοντας τη δίωξη για δωροδοκία μετά τις τελευταίες νομοθετικές τροποποιήσεις του Ποινικού Κώδικα που αφορούν και στο αδίκημα της δωροδοκίας στον ιδιωτικό τομέα. Το Δικαστήριο έκρινε πέντε κατηγορουμένους και συγκεκριμένα τους: Νικόλαο Μανασή, Σάββα Γιαννακάκη, Αθανάσιο Ράμμο, Βασίλη Τυρογαλά, Εμμανουήλ Παπαδογιαννάκη.</p>
      <p>Η απόφαση του Δικαστηρίου που αφορά τη σύμβαση 8002/1997 για την προμήθεια ψηφιακών κέντρων του ΟΤΕ έρχεται τρία χρόνια αφότου άρχισε η ακροαματική διαδικασία και 14 χρόνια μετά την έναρξη των πρώτων δικαστικών ερευνών για τα μαύρα ταμεία της Siemens το Τριμελές Εφετείο Κακουργημάτων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259792/diki-gia-ta-mayra-tameia-tis-siemens-simera-i-apofasi-toy-trimeloys-efeteioy-kakoyrgimaton"/>
      </related>
    </article>
  </body>
</html>