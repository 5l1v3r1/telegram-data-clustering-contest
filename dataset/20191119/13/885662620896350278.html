<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/125585/apo-simera-se-leitoyrgia-1142-gia-ton-antikapnistiko"/>
    <meta property="og:site_name" content="Insider"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="Από σήμερα σε λειτουργία το 1142 για τον Αντικαπνιστικό"/>
    <meta property="og:description" content="Ενεργή από σήμερα η τηλεφωνική γραμμή ενημέρωσης 1142 για την υποστήριξη σε καπνιστές και μη."/>
  </head>
  <body>
    <article>
      <h1>Από σήμερα σε λειτουργία το 1142 για τον Αντικαπνιστικό</h1>
      <h2>Ενεργή από σήμερα η τηλεφωνική γραμμή ενημέρωσης 1142 για την υποστήριξη σε καπνιστές και μη.</h2>
      <address>
        <time datetime="2019-11-19T13:00:00+00:00">19 Nov 2019, 13:00</time>
      </address>
      <p>Σε λειτουργία τέθηκε από σήμερα η <b>τηλεφωνική γραμμή ενημέρωσης και υποστήριξης </b>για τους πολίτες, στο πλαίσιο εφαρμογής του <b>αντικαπνιστικού νόμου.</b></p>
      <p>Συγκεκριμένα, <b>καλώντας στον αριθμό 1142, </b>ο οποιοσδήποτε μπορεί να ενημερωθεί για το τι προβλέπει η νομοθεσία για την απαγόρευση του καπνίσματος, να ζητήσει βοήθεια για τη διακοπή του καπνίσματος, καθώς και να αναφέρει παραβάσεις της σχετικής νομοθεσίας, που υπέπεσαν στην αντίληψή τους.</p>
      <p>Ζητώντας βοήθεια για τη διακοπή του καπνίσματος, τα στοιχεία σας καταγράφονται και εντός 48 ωρών, ένας Επαγγελματίας Υγείας αναλαμβάνει να σας ενημερώσει και να σας καθοδηγήσει σε κάποιο <b>Ιατρείο διακοπής καπνίσματος</b>, όπου ειδικοί θα αναλάβουν την υποστήριξη της προσπάθειάς σας.</p>
      <h3>Επώνυμες καταγγελίες</h3>
      <p>Ταυτόχρονα, στο 1142, μπορεί κάθε πολίτης,<b> δίνοντας το ονοματεπώνυμό του, το τηλέφωνό του και εφόσον διαθέτει, το email του,</b> να αναφέρει παραβάσεις που ο ίδιος διαπιστώνει και αφορούν στην εφαρμογή του αντικαπνιστικού νόμου.</p>
      <p>Οι επώνυμες αναφορές ομαδοποιούνται και προωθούνται απευθείας στις Αρχές Ελέγχου ανά κατηγορία (Ελληνική Αστυνομία, Δημοτική Αστυνομία, Υγειονομικές Διευθύνσεις Περιφερειών ή Λιμενικό Σώμα) και κατόπιν διενεργούνται έκτακτοι ή τακτικοί στοχευμένοι έλεγχοι, με βάση την καταγγελίες που έχουν καταγραφεί στο σύστημα. Είναι σημαντικό να τονιστεί ότι η γραμμή 1142 απευθύνεται σε όλους τους πολίτες, καπνιστές ή μη, και στοχεύει στην καλύτερη επικοινωνία του κράτους με τον πολίτη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/125557/pote-plironontai-syntaxeis-kai-epidomata"/>
        <a href="https://www.insider.gr/hristika/trapezika/125467/app-gia-toys-logariasmoys-olon-ton-trapezon-lansarei-i-ethniki"/>
        <a href="https://www.insider.gr/eidiseis/forologika/125404/pagides-foron-gia-ta-airbnb-fernei-forologiko-nomoshedio"/>
      </related>
    </article>
  </body>
</html>