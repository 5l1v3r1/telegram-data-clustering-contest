<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000111140"/>
    <meta property="og:site_name" content="MGR Online"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="ข่าวลึกปมลับ : เปิดโผเลือกตั้งซ่อมขอนแก่น ศึกช้างชนช้าง พท. VS พปชร."/>
    <meta property="og:description" content="รายการ “ข่าวลึก ปมลับ” ออกอากาศทาง NEWS1 ล้วงปมลึก คลายปมลับ ตีแผ่ประเด็นร้อน กับ นพรัฐ พรวนสุข วันอังคารที่ 18 พฤศจิกายน 2562 ตอน เปิดโผเลือกตั้งซ่อมขอนแก่น ศึกช้างชนช้าง พท. VS พปชร."/>
  </head>
  <body>
    <article>
      <h1>ข่าวลึกปมลับ : เปิดโผเลือกตั้งซ่อมขอนแก่น ศึกช้างชนช้าง พท. VS พปชร.</h1>
      <address><time datetime="2019-11-19T13:53:00+00:00">19 Nov 2019, 13:53</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011499201.JPEG"/>
      </figure>
      <p>รายการ<b> “ข่าวลึก ปมลับ”</b> ออกอากาศทาง NEWS1 ล้วงปมลึก คลายปมลับ ตีแผ่ประเด็นร้อน กับ นพรัฐ พรวนสุข บก.ข่าวการเมือง และกระบวนการยุติธรรม วันอังคารที่ 18 พฤศจิกายน 2562 ตอน <b>เปิดโผเลือกตั้งซ่อมขอนแก่น ศึกช้างชนช้าง พท. VS พปชร. </b>   <br/> </p>
      <figure>
        <iframe src="https://www.youtube.com/embed/sn9CuqQ2v7U" width="560" height="315" data-service="Youtube" scrolling="no"/>
      </figure>
      <p>หลังศาลรัฐธรรมนูญ วินิจฉัยให้ นายนวัธ เตาะเจริญสุข ที่อยูระหว่างการถูกจำคุกโดยไม่ให้ประกันตัวในคดีจ้างวานฆ่า ต้องพ้นจากการเป็นส.ส.ขอนแก่น  พรรคเพื่อไทย ไปแล้ว และตามกฎหมายต้องจัดการเลือกตั้งให้แล้วเสร็จภายใน 45 วัน<br/><br/> ล่าสุดที่ประชุมคณะรัฐมนตรี อังคารนี้ ก็จะมีการให้ความเห็นชอบ พระราชกฤษฎีกา(พ.ร.ฎ.)ให้มีการเลือกตั้งส.ส.ขอนแก่น เขต 7 แทนตำแหน่งที่ว่างลง ซึ่งหลังมีการประกาศพระราชกฤษฏีการเลือกตั้งแล้ว ทางคณะกรรมการการเลือกตั้ง ก็จะต้อง กำหนดวันรับสมัครและวันเลือกตั้ง ซึ่งขั้นตอนทั้งหมดจะต้องดำเนินการภายในเวลา 45 วัน<br/><br/> เบื้องต้นมีความเป็นไปได้ที่กกต.อาจประกาศให้มีการรับสมัคร ในช่วง  28 พ.ย.- 2 ธ.ค. ส่วนวันจัดการเลือกตั้งคือวันที่ 22 ธ.ค.<br/> <br/>ศึกเลือกตั้งซ่อมขอนแก่น สนามนี้ ยังคงเป็นการสู้กันระหว่าง ฝ่ายรัฐบาลกับฝ่ายค้าน เช่นเดียวกับสนามเลือกตั้งซ่อมที่นครปฐมที่ผ่านมา<br/> <br/>เพียงแต่เปลี่ยนคู่ชก จากรอบที่แล้ว เป็นการสู้กันระหว่าง พรรคชาติไทยพัฒนา ฝ่ายรัฐบาล กับพรรคอนาคตใหม่ พรรคฝ่ายค้าน โดยมีประชาธิปัตย์ เป็นตัวเบียดตัดคะแนน<br/> <br/>แต่ที่สนามเลือกตั้งซ่อมขอนแก่น จะเป็นศึกระหว่างสองพรรคแกนนำรัฐบาล กับฝ่ายค้าน ตัวต่อตัวอย่างแท้จริงคือฝ่ายพลังประชารัฐ แกนนำพรรคร่วมรัฐบาล<br/>ที่จะท้าชิง กับพรรคเพื่อไทย พรรคแกนนำฝ่ายค้าน <br/><br/>ฝ่ายเพื่อไทยถือเป็นแชมป์ออฟเดอะแชมป์ ด้วยที่ยึดครองพื้นที่เลือกตั้งภาคอีสานมายาวนานตั้งแต่ปี 2544  นับแต่ทักษิณ ชินวัตร ตั้งพรรคไทยรักไทย จนมาถึงยุคเพื่อไทย ก็ยังไม่มีใครสามารถขึ้นทาบรัศมีเพื่อไทยในอีสานได้ <br/><br/>แม้รอบที่แล้ว จะโดนทั้งพลังประชารัฐ ภูมิใจไทย อนาคตใหม่ ประชาธิปัตย์ ชาติไทยพัฒนา เข้ามาแซะไปได้หลายเก้าอี้ แต่เพื่อไทย ก็ยังเป็นแชมป์อีสานได้อีกหนึ่งสมัย<br/> <br/>อย่างไรก็ตาม หากดูจากผลคะแนนข้างต้น ก็จะเห็นได้ว่า ศึกเลือกตั้งซ่อมขอนแก่นรอบนี้ พรรคเพื่อไทย หนักใจพอสมควร เพราะดูแค่คะแนนการเลือกตั้งเมื่อเดือนมีนาคมที่ผ่านมา <br/><br/>ก็เห็นแล้วว่า ขนาด ขอนแก่น ที่ถือว่าเป็นป้อมค่ายสำคัญของเพื่อไทยในภาคอีสาน ตัว นวัธ เอาชนะ สมศักดิ์ มาได้ แค่ประมาณสามพันคะแนนนิดๆ<br/> <br/>ยิ่งรอบนี้ พลังประชารัฐหวังแก้ปัญหารัฐบาลเสียงปริ่มน้ำ จะได้ไม่ถูกพวกพรรคเล็กต่อรอง ไม่จบไม่สิ้น การได้เพิ่มอีกสักหนึ่งเสียงที่ขอนแก่น จากที่ตอนนี้รัฐบาลมีอยู่  255 เสียง ส่วนฝายค้านมี 242 เสียง ซึ่งไม่รวม 2 เสียงของฝ่ายค้านอิสระ จากส.ส.ทั้งหมดที่ปฏิบัติหน้าที่ได้ 499 ราย   ไม่นับธนาธร จึงรุ่งเรืองกิจ<br/> <br/>หากพลังประชารัฐ ทำได้สำเร็จ มันก็เพิ่มความมั่นใจถึงเสถียรภาพรัฐบาลได้ เพราะลำพัง การที่ สมศักดิ์ คุณเงิน ซึ่งชัดเจนแล้วว่า พลังประชารัฐ จะส่งลงแน่นอน <br/><br/>สมศักดิ์แพ้รอบที่แล้วแค่สามพันคะแนน ทางการเมือง ถือว่า ไม่ขาดลอย มีโอกาสแก้มือได้<br/> <br/>สำหรับตัว สมศักดิ์ คุณเงิน อดีตส.ส.ขอนแก่นหลายสมัย ก็ถือว่า มีลูกเก๋าส์ ในพื้นที่อยู่แล้ว เพราะอยู่ในพื้นที่เลือกตั้งมาตลอดชีวิต เคยร่วมทีมส.ส.ขอนแก่น พรรคกิจสังคม ทีมเดียว กับพงศ์ สารสิน เจ้าพ่อน้ำดำ เจ้าของเครื่องดื่มโค้ก มาแล้ว<br/> <br/>จากนั้น ก็ไปอยู่กับอีกหลายพรรค จนสุดท้ายไปอยู่กับไทยรักไทย ต้องโดนเว้นวรรคการเมืองไปห้าปี เพราะเป็นกรรมการบริหารพรรคไทยรักไทย ที่โดนยุบพรรค พ้นโทษแล้วกลับมาเล่นการเมืองอีก แตรพื้นที่ขอนแก่นเดิม โดนคนอื่นยึดครองไป เลยทำให้ สมศักดิ์ต้องออกจากเพื่อไทย<br/> <br/>จนเลือกตั้งเมื่อมีนาคมที่ผ่านมา  หลัง พลังประชารัฐ ให้เอกราช ช่างเหลา นักธุรกิจการเมืองคนดังเมืองขอนแก่น เพื่อนสนิท ธรรมมนัส พรหมเผ่า รมช.เกษตรฯคุมพื้นที่เลือกตั้งขอนแก่น<br/> <br/> เอกราช เลยฟอร์มทีม ผู้สมัครส.ส.ขอนแก่น และดึงตัว สมศักดิ์ มาอยู่ด้วย ซึ่งรอบนี้ เอกราช ก็ต้องการแก้มือให้ได้ หลังเลือกตั้งรอบที่แล้วทำได้แค่ อุ้มลูกชาย วัฒนา ช่างเหลา อดีตรองนายก.อบจ ขอนแก่น ประธานสโมสรขอนแก่นยูไนเต็ด เข้าสภาฯได้แค่คนเดียวในขอนแก่น <br/><br/>จนมีข่าวแกนนำพลังประชารัฐ ไม่ค่อยพอใจผลงาน ที่ทำไม่ได้ตามเป้าตามที่คุยกันไว้ ดังนั้นรอบนี้ เอกราช สู้สุดตัวแน่ เพื่อดัน สมศักดิ์ เข้าสภาให้ได้<br/> <br/>ขณะที่ ทางด้านพรรคฝ่ายค้าน มีข่าวว่า พรรคประชาชาติของวันมูหะมอร์ มะทา และพตอ.ทวี สอดส่อง อาจจะส่งคนลงชิงชัยด้วย คือนายนาวิน คำเวียง ซึ่งครั้งที่แล้วได้มา 9,350 คะแนน เลยทำให้ พรรคประชาชาติ ลุ้นเพิ่มเก้าอี้ส.ส.ให้พรรคและขยายฐานการเมือง จากสามจังหวัดชายแดนภาคใต้ไปยังภาคอื่นๆ<br/> <br/>ซึ่งหากเพื่อไทยกับประชาชาติ เคลียร์กันไม่ได้ ก็อาจมีการตัดคะแนนกันเองแน่นอน อีกทั้งเวลานี้ในเพื่อไทย ก็ยังมีปัญหากันเองอยู่ ยังเคาะคนไม่ลงตัว และส่อแววอาจทำให้เกิดปัญหาในพื้นที่ขอนแก่น ของพรรคเสียด้วย<br/> <br/>เพราะก่อนหน้านี้  เพื่อไทยมีแคนดิเดท 4 ชื่อ คทอ<br/>นายธนิก มาสีพิทักษ์ อดีตส.ส.บัญชีรายชื่อ พรรคเพื่อไทย อดีตแนวร่วมนปช.ขอนแก่น ซึ่งมาขอลงส.ส.เขต หลังตอนช่วงก่อนเลือกตั้ง เพราะนายนวัธ มีปัญหาคดีความโดนออกหมายจับแล้วหนีไปต่างประเทศ แต่สุดท้าย นวัธ บินกลับมาสู้คดี แล้วขอประกันตัว จนได้ลงส.ส.แล้วก็มาโดนศาลตัดสินจำคุก<br/> <br/>ช่วงกำลังจัดคนลงเลือกตั้งตอนนั้น พอ นวัธ รู้ข่าวว่า ธนิก จะมาแซะเก้าอี้ เลยฉุนขาด เกือบวางมวย กันแถวลานจอดรถในที่ทำการพรรคเพื่อไทยให้ฮือฮากันมาแล้ว<br/> <br/>คนที่สองก็คือ  นายอดิศร เพียงเกษ โฆษกผู้นำฝ่ายค้านในสภาฯ อดีตส.ส.ขอนแก่น ตั้งแต่ยุคพรรคมวลชนของเฉลิม อยู่บำรุง แต่ตอนหลัง ทิ้งพื้นที่ส.ส.เขตไปนาน<br/> <br/>สาม นายประสงค์ ศรีวัฒน์ นายกเทศมนตรี ต.หนองเรือ และสี่ สุรพจน์ เตาะเจริญสุข สมาชิกองค์การบริหารส่วนจังหวัดขอนแก่น หลานชายนายนวัธ ที่มีข่าวว่า นายนวัธ แม้จะอยู่ในเรือนจำ แต่ก็ฝากบอกคนในพรรคเพื่อไทยมาว่าให้ส่ง หลานชายตัวเองลงรักษาพื้นที่<br/> <br/>แต่สุดท้าย ที่ประชุมกรรมการสรรหาผู้สมัครของเพื่อไทยเมื่อวันจันทร์ที่ผ่านมา ก็เคาะเหลือแค่สองชื่อคือ<br/> นายธนิกและนายอดิศร โดยหลานชายของนวัธ ที่เป็นสจ.ในพื้นที่ ผู้ใหญ่ในเพื่อไทย ไม่เอาด้วย  <br/> <br/>เลือกตั้งซ่อมขอนแก่น รอบนี้ จึงเป็นศึกศักดิ์ศรีทางการเมือง ของรัฐบาลกับฝ่ายค้าน ที่หาก เพื่อไทย แพ้ เสียที่นั่ง แล้วพลังประชารัฐ ปักธงส.ส.ขอนแก่นได้อีกหนึ่งเสียง จะส่งให้ เพื่อไทย ในอีสาน สะเทือนแน่</p>
    </article>
  </body>
</html>