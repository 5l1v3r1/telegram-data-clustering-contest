<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/spor-kvuli-oprave-domu-u-cerne-matky-bozi-nekonci-soud-priznal-firme-miliony-a-dalsi-muze-ziskat-83105"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T13:34:59+00:00"/>
    <meta property="og:title" content="Spor kvůli opravě domu U Černé Matky Boží nekončí. Soud přiznal firmě miliony a další může získat - Seznam Zprávy"/>
    <meta property="og:description" content="Kubistickou památku na rohu Celetné ulice a Ovocného trhu opravila v první polovině 90. let společnost Konstruktiva, která později zkrachovala. Pohledávku vůči Státnímu fondu kultury od ní odkoupila WBC, a to za 4,3 milionu. Fond poté zažalovala o 81,6 milionu korun."/>
  </head>
  <body>
    <article>
      <h1>Spor kvůli opravě domu U Černé Matky Boží nekončí. Soud přiznal firmě miliony a další může získat - Seznam Zprávy</h1>
      <address>
        <time datetime="2019-11-19T13:34:59+00:00">19 Nov 2019, 13:34</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/spor-kvuli-oprave-domu-u-cerne-matky-bozi-nekonci-soud-priznal-firme-miliony-a-dalsi-muze-ziskat-83105">Spor kvůli opravě domu U Černé Matky Boží nekončí. Soud přiznal firmě miliony a další může získat</a></p>
      <h3>Spor kvůli opravě domu U Černé Matky Boží nekončí. Soud přiznal firmě miliony a další může získat</h3>
      <p><a href="https://www.seznamzpravy.cz/autor/seznam-redakce-zpravy-79">Redakce Seznam</a>, <a href="https://www.seznamzpravy.cz/autor/ctk-74">ČTK<br/></a>19. 11. 14:34</p>
      <p>Kubistickou památku na rohu Celetné ulice a Ovocného trhu opravila v první polovině 90. let společnost Konstruktiva, která později zkrachovala. Pohledávku vůči Státnímu fondu kultury od ní odkoupila WBC, a to za 4,3 milionu. Fond poté zažalovala o 81,6 milionu korun.</p>
      <p>Vleklý spor o úhradu rekonstrukce pražského kubistického domu U Černé Matky Boží nekončí. Odvolací soud dnes seychelské firmě WBC Capital pravomocně přiznal 3,5 milionu korun s úroky od Státního fondu kultury (SFK). Zároveň zrušil rozhodnutí, podle nějž firma neměla nárok na zbylých 56,5 milionu. Tuto část sporu vrátil obvodnímu soudu k dalšímu projednání.</p>
      <p>Kubistickou památku na rohu Celetné ulice a Ovocného trhu opravila v první polovině 90. let společnost Konstruktiva, která později zkrachovala. Pohledávku vůči Státnímu fondu kultury od ní odkoupila WBC, a to za 4,3 milionu. Fond poté zažalovala o 81,6 milionu korun, což i s úroky z prodlení celkově představovalo zhruba 300 milionů korun. Nárok na 21,6 milionu následně soudy zamítly a nyní zbývá vyřešit otázku zbylých 60 milionů.</p>
      <p>Odvolací pražský městský soud se s Obvodním soudem pro Prahu 6 shoduje na tom, že SFK se na úkor Konstruktivy bezdůvodně obohatil a že toto bezdůvodné obohacení musí vydat. Problematické je ovšem stanovení výše obohacení, jež se odvíjí od toho, nakolik rekonstrukce památku zhodnotila. Poslední verdikt se opíral o posudek znaleckého ústavu Profi-ten, který však nyní odvolací soud označil za částečně nesprávný.</p>
      <related>
        <a href="https://www.seznamzpravy.cz/clanek/po-obvineni-miliardare-si-policie-prisla-pro-luxusni-porsche-47572"/>
        <a href="https://www.seznamzpravy.cz/clanek/v-miliardove-bitve-stat-porazil-padleho-miliardare-28307"/>
      </related>
      <p>„Strana žalující (WBC Capital) důvodně namítla, že znalecký ústav vycházel při výpočtu z právních předpisů, které byly účinné až od listopadu roku 1994,“ uvedl předseda odvolacího senátu Jan Klášterka s tím, že výpočet se měl správně řídit dřívějšími předpisy účinnými v době rekonstrukce. Obvodní soud tak bude muset nechat vypracovat doplněk k stávajícímu posudku, případně zadat jinému ústavu zhotovení posudku revizního.</p>
      <p>Klášterkův senát dal za pravdu i další námitce WBC Capital, která se týkala úroků z prodlení. Podle obvodního soudu se měly počítat od roku 2002. Firma ovšem upozornila na to, že fond se o vymáhaném nároku dověděl už o tři roky dříve, kdy prokazatelně nahlížel do spisu a měl možnost se seznámit s obsahem podané žaloby.</p>
      <p>Podle posudku Profi-tenu vykazovala rekonstrukce vady, a to zejména zatékání do proskleného zastřešení domu. Znalec proto vyčíslil zhodnocení na 19 milionů korun. K přiznané částce 3,5 milionu pak soud dospěl odečtením pohledávky fondu spočívající v prostředcích, které Konstruktiva získala v letech 1993 až 1996 z pronájmu Domu U Hybernů.</p>
      <p>Kdo je koncovým vlastníkem seychelské společnosti WBC, není zřejmé. <a href="https://www.lidovky.cz/domov/ucet-za-dum-u-cerne-matky-bozi-300-milionu.A150426_165158_ln_domov_ele?">Lidové noviny</a> už dříve uvedly, že za firmou stojí miliardář a bývalý majitel hokejové Sparty Petr Speychal, kterého už přes rok policie stíhá kvůli stamilionovým daňovým podvodům spojených s podniky bývalého ČKD.</p>
    </article>
  </body>
</html>