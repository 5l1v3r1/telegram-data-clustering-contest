<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/habarnictvo-v-op-ekszastupnicyu-ministra-kulturi-vipustili-iz-sizo-330166_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T13:27:00+00:00"/>
    <meta property="og:title" content="Хабарництво в ОП: ексзаступницю міністра культури випустили із СІЗО"/>
    <meta property="og:description" content="За Вікторію Лісничу внесли необхідну суму застави."/>
  </head>
  <body>
    <article>
      <h1>Хабарництво в ОП: ексзаступницю міністра культури випустили із СІЗО</h1>
      <h2>За Вікторію Лісничу внесли необхідну суму застави.</h2>
      <address>
        <time datetime="2019-11-19T13:27:00+00:00">19 Nov 2019, 13:27</time>
      </address>
      <p>За колишню заступницю міністра культури Вікторію Лісничу, яку підозрюють у шахрайстві, <b><a href="https://dt.ua/UKRAINE/glavu-ukreksimbanku-gricenka-zobov-yazali-vnesti-zastavu-rozmirom-3-mln-grn-bez-areshtu-330054_.html">внесли заставу</a></b> у розмірі 576 тисяч гривень, повідомила "<a href="https://www.pravda.com.ua/news/2019/11/19/7232403/">Українська правда</a>". Лісничу вже випустили зі слідчого ізолятора.</p>
      <p>За словами адвоката підозрюваної Віталія Гриніва, заставу за його підзахисну внесли її друзі. Тож згідно, з постановою суду Лісничу випустили із СІЗО.</p>
      <p>15 листопада Вищий антикорупційний суд відправив<b><a href="https://dt.ua/UKRAINE/habar-v-op-ekszastupnicyu-ministra-kulturi-areshtuvali-z-pravom-zastavi-329859_.html"> ексзаступницю міністра культури Вікторію Лісничу</a></b> у рамках справи про хабарництво в Офісі президента під варту на 60 діб з альтернативою внесення застави у 576 тисяч гривень.</p>
      <p>Того ж дня ВАКС <b><a href="https://dt.ua/UKRAINE/pidozryuvanu-u-habarnictvi-spivrobitnicyu-op-vidpravili-pid-domashniy-aresht-329888_.html">відправив під домашній арешт</a></b> керівницю Департаменту забезпечення доступу до публічної інформації ОПУ Світлану Кондзелю, а <b><a href="https://dt.ua/UKRAINE/sud-obrav-zapobizhniy-zahid-dlya-spilnika-spivrobitnici-op-kondzeli-329838_.html">Миколі Пасальському обрав тримання під вартою</a></b> з альтернативою застави у 4,9 млн гривень.</p>
      <p>12 листопада детективи НАБУ затримали на хабарі директорку департаменту публічної інформації Офісу президента Світлану Кондзелю і двох її спільників. За даними слідства, підозрювані запропонували хабародавцеві посприяти його призначенню <b><a href="https://dt.ua/UKRAINE/u-ofisi-prezidenta-vikrili-zlochinnu-grupu-na-vimaganni-300-tisyach-nabu-329427_.html">на керівну посаду в НАК "Нафтогаз України" за 300 тисяч доларів</a></b>. Їх взяли під час отримання першої половини суми неправомірної вигоди.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>