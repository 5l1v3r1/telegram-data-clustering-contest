<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191119-%E1%9E%A0%E1%9E%BB%E1%9E%84%E1%9E%80%E1%9E%BB%E1%9E%84-%E1%9E%9F%E1%9E%98%E1%9E%8F%E1%9F%92%E1%9E%90%E1%9E%80%E1%9E%B7%E1%9E%85%E1%9F%92%E1%9E%85-%E1%9E%A1%E1%9F%84%E1%9E%98%E1%9E%96%E1%9F%90%E1%9E%91%E1%9F%92%E1%9E%92%E1%9E%85%E1%9E%B6%E1%9E%94%E1%9F%8B-%E1%9E%94%E1%9E%B6%E1%9E%8F%E1%9E%BB%E1%9E%80%E1%9E%9A%E2%80%8B%E1%9E%9F%E1%9F%86%E1%9E%84%E1%9F%86%E1%9E%81%E1%9F%92%E1%9E%9B%E1%9E%BD%E1%9E%93%E2%80%8B%E1%9E%93%E1%9F%85%E2%80%8B%E1%9E%80%E1%9F%92%E1%9E%93%E1%9E%BB%E1%9E%84%E2%80%8B%E1%9E%9F%E1%9E%80%E1%9E%9B%E1%9E%9C%E1%9E%B7%E1%9E%91%E1%9F%92%E1%9E%99%E1%9E%B6%E1%9E%9B%E1%9F%90%E1%9E%99"/>
    <meta property="og:site_name" content="RFI"/>
    <meta property="article:published_time" content="2019-11-19T13:16:33+00:00"/>
    <meta property="og:title" content="ហុងកុង៖ សមត្ថកិច្ច ឡោមព័ទ្ធចាប់ បាតុករ​សំងំខ្លួន​នៅ​ក្នុង​សកលវិទ្យាល័យ"/>
    <meta property="og:description" content="ប្រមាណ​៣ថ្ងៃមកហើយ ដែលក្រុមបាតុករយុវជនហុងកុង ជាង១០០​នាក់ បានសំងំលាក់ខ្លួន នៅក្នុងទីតាំង​សកលវិទ្យាល័យមួយនៅហុងកុង។ អាជ្ញាធរហុងកុង ដែលឡោមព័ទ្ធទីតាំងនោះ បានអំពាវនាវ ឲ្យក្រុមបាតុករចេញមកក្រៅ ហើយប្រគល់ខ្លួន​ជូនសមត្ថកិច្ច។​ បើទោះជាមានបាតុករខ្លះ បានចាប់ផ្តើម​ចេញប្រគល់ខ្លួន​..."/>
  </head>
  <body>
    <article>
      <h1>ហុងកុង៖ សមត្ថកិច្ច ឡោមព័ទ្ធចាប់ បាតុករ​សំងំខ្លួន​នៅ​ក្នុង​សកលវិទ្យាល័យ</h1>
      <address><time datetime="2019-11-19T13:16:33+00:00">19 Nov 2019, 13:16</time> by <a rel="author">ម៉ម ពិសី</a></address>
      <p>
        <b>ប្រមាណ​៣ថ្ងៃមកហើយ ដែលក្រុមបាតុករយុវជនហុងកុង ជាង១០០​នាក់ បានសំងំលាក់ខ្លួន នៅក្នុងទីតាំង​សកលវិទ្យាល័យមួយនៅហុងកុង។ អាជ្ញាធរហុងកុង ដែលឡោមព័ទ្ធទីតាំងនោះ បានអំពាវនាវ ឲ្យក្រុមបាតុករចេញមកក្រៅ ហើយប្រគល់ខ្លួន​ជូនសមត្ថកិច្ច។​ បើទោះជាមានបាតុករខ្លះ បានចាប់ផ្តើម​ចេញប្រគល់ខ្លួន​ ឲ្យសមត្ថកិច្ច តែយ៉ាងណា មានការលើកឡើងថា បើប្រគល់ខ្លួន សមត្ថកិច្ចនឹងចាប់ពួកគេយកទៅឃុំឃាំង។</b>
      </p>
      <p>សកលវិទ្យាល័យពហុបច្ចេកវិទ្យាហុងកុង <b>PolyU</b> បានក្លាយជាទីតាំងប្រឈមមុខដាក់គ្នា រវាងក្រុមបាតុករហុងកុង និង​ សមត្ថកិច្ចហុងកុង ដែលឡោមព័ទ្ធទីតាំងនោះ ៣ថ្ងៃមកហើយ។​ សមត្ថកិច្ចហុងកុង បានអះអាងថា មានបាតុករក្មេងៗ ជាសិស្សវិទ្យាល័យ និងនិស្សិតជាង១០០នាក់ ដែលកំពុងសំងំនៅខាងក្នុងទីតាំង ដែលស្ថិតនៅក្នុងតំបន់កូវលុននេះ។ នគរបាលបង្រ្កាបបាតុកម្ម បានគំរាមប្រើប្រាស់គ្រាប់កាំភ្លើងពិត ដើម្បីបំបែកហ្វូងបាតុករ។</p>
      <p>ឪពុកម្តាយ និងក្រុមគ្រួសារយុវជន​ទាំងនោះ​ បានរងចាំ​នៅខាងមុខសកលវិទ្យាល័យ ក្នុងទឹកមុខក្រោមក្រំ និងព្រួយបារម្ភជាខ្លាំង ដោយខ្លាចក្រែងនគរបាល វាយបំបែកទីតាំងដោយហឹង្សា។ កាលពីយប់ថ្ងៃចន្ទ មានបាតុករខ្លះ បាន​បន្លំខ្លួន​គេចចេញពីទីតាំង​សកលវិទ្យាល័យ​ ដោយបាន​ដាក់ខ្សែពួរ សម្រូតខ្លួនចេញតាមបង្អួចមកក្រៅ មិនឲ្យសមត្ថកិច្ច​ចាប់ខ្លួនបាន។ បាតុករខ្លះ បានលូនខ្លួនចេញតាមលូបង្ហូរទឹកស្អុយ។ កាលពីថ្ងៃចន្ទដែរ បាតុកររាប់ពាន់នាក់ផ្សេងទៀត ដែលនៅខាងក្រៅ បានធ្វើបាតុកម្មនៅតាមផ្លូវក្នុងតំបន់កូវលុន ដើម្បីបង្វែងដាននគរបាលហុងកុង ឲ្យឈប់ឡោមព័ទ្ធទីតាំង​សកលវិទ្យាល័យ​នោះ តទៅទៀត។</p>
      <p>នៅថ្ងៃអង្គារនេះ យោងតាមរូបភាពផ្សាយ​ដោយភ្នាក់ងារ Reuters គេសង្កេតឃើញ មានបាតុករខ្លះ បានដើរចេញមកក្រៅ ប្រគល់ខ្លួនឲ្យសមត្ថកិច្ច ដោយម្នាក់ៗមានរំក្រណាត់​លើខ្លួន​ ដោយសារតែសីតុណ្ហភាព​ធ្លាក់ចុះ។ មានបាតុករខ្លះ ដែលមាន​សុខភាពចុះខ្សោយ ឬរងរបួស​ ត្រូវបានក្រុមសង្រ្គោះដឹកយកទៅមន្ទីរពេទ្យ។ តែសមត្ថកិច្ចអះអាងថា នៅសល់បាតុករប្រមាណ​ជិត​១០០នាក់ទៀត ដែលនៅរឹង មិនព្រមប្រគល់ខ្លួន។</p>
      <p>លោកស្រី ការី ឡាំ ប្រមុខរដ្ឋបាលហុងកុង បានថ្លែងនៅថ្ងៃអង្គារ ទី​១៩វិច្ឆិកាថា យុវជនបាតុករហិង្សាទាំងនោះ គ្មានជំរើសអ្វីផ្សេង ក្រៅពីប្រគល់ខ្លួនជូនសមត្ថកិច្ច តាមសម្រួល​នោះទេ។ លោកស្រីបានសន្យាថា បាតុករដែលជាអនីតិជន នឹងមិនត្រូវជាប់ទោសពៃទេ តែបាតុករ​ជានីតិជន អាចប្រឈមនឹងទោសជាប់ពន្ធនាគារ រហូតដល់១០ឆ្នាំ។</p>
      <p>និស្សិតម្នាក់បានលើកឡើងប្រាប់​អ្នកកាសែត AFP ថា ទោះប្រគល់ខ្លួន ឬមិនប្រគល់ខ្លួន ទីបំផុតក៏បាតុករ នឹងត្រូវគេ​ចាប់យកទៅដាក់ឃុំដូចតែគ្នា​។ ហេតុដូ​ច្នេះហើយ បាន​ជាបាតុករខ្លះនៅតែរឹង ប្តេជ្ញាចិត្តមិនព្រមដើរចេញមកក្រៅប្រគល់ខ្លួនឲ្យសមត្ថកិច្ច៕</p>
    </article>
  </body>
</html>