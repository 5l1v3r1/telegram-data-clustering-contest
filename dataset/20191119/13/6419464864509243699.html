<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/oikonomia/ebrd-oi-oikonomikoi-deiktes-tis-elladas-synechizoyn-na-veltionontai/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T13:22:07+00:00"/>
    <meta property="og:title" content="EBRD: Οι οικονομικοί δείκτες της Ελλάδας συνεχίζουν να βελτιώνονται"/>
    <meta property="og:description" content="Ρυθμούς ανάπτυξης της ελληνικής οικονομίας 2% για το 2019 και 2,4% για το 2020 προβλέπει η Ευρωπαϊκή Τράπεζα Ανασυγκρότησης και Ανάπτυξης (EBRD)."/>
  </head>
  <body>
    <article>
      <h1>EBRD: Οι οικονομικοί δείκτες της Ελλάδας συνεχίζουν να βελτιώνονται</h1>
      <address>
        <time datetime="2019-11-19T13:22:07+00:00">19 Nov 2019, 13:22</time>
      </address>
      <p><b>Ρυθμούς ανάπτυξης</b> της<a href="https://neaselida.gr/tag/elliniki-ikonomia/"> ελληνικής οικονομίας</a> <b>2%</b> για το <b>2019 και 2,4% για το 2020</b> προβλέπει η Ευρωπαϊκή Τράπεζα Ανασυγκρότησης και Ανάπτυξης (<a href="https://neaselida.gr/tag/ebrd/">EBRD</a>).</p>
      <p><b>Οι κύριοι μοχλοί της ανάπτυξης</b> θα είναι πιθανότατα οι εξαγωγές και μία ισχυρότερη επίδραση της ιδιωτικής κατανάλωσης, ως αποτέλεσμα της μεγάλης αύξησης του δείκτη οικονομικού κλίματος και της μείωσης της ανεργίας, αναφέρει σε έκθεσή της για τη μετάβαση από το <b>2019 στο 2020. Η νέα</b><a href="https://neaselida.gr/tag/kyvernisi/"> κυβέρνηση,</a> σημειώνει, «έχει δεσμευτεί για μία φιλόδοξη μεταρρυθμιστική ατζέντα και οι επενδυτές θα παρακολουθούν για να δουν αν μπορεί να υλοποιήσει τις υποσχέσεις της και να βελτιώσει πολύ το επιχειρηματικό περιβάλλον. Αν συμβεί αυτό, οι προοπτικές για υψηλότερους ρυθμούς ανάπτυξης μεσοπρόθεσμα θα είναι σημαντικά ενισχυμένες».</p>
      <p><b>Η EBRD σημειώνει</b> ότι οι οικονομικοί δείκτες της Ελλάδας συνεχίζουν να βελτιώνονται και ότι έχουν προωθηθεί σημαντικές μεταρρυθμίσεις. «Η προηγούμενη κυβέρνηση έκανε σημαντική πρόοδο για την επίτευξη συγκεκριμένων δεσμεύσεων για μεταρρυθμίσεις έως το τέλος του 2018, ώστε να μπορέσουν οι δανειστές να χορηγήσουν μέτρα ελάφρυνσης του χρέους ύψους 970 εκατ. ευρώ, ενώ η νέα κυβέρνηση έχει ήδη επισπεύσει σημαντικές δημοσιονομικές μεταρρυθμίσεις και μεταρρυθμίσεις στην αγορά εργασίας και τη διακυβέρνηση», σημειώνει.</p>
      <h3>Όσον αφορά τις βασικές προτεραιότητες για το 2020, η EBRD αναφέρει:</h3>
      <p>– <b>Απαιτείται περαιτέρω πρόοδος</b> για τη μείωση των μη εξυπηρετούμενων ανοιγμάτων (NPEs). Νέα μέσα υπάρχουν τώρα ή ετοιμάζονται, όπως το σχήμα προστασίας στοιχείων ενεργητικού, και πρέπει να χρησιμοποιηθούν σθεναρά για να βοηθηθούν οι τράπεζες να μειώσουν το επίπεδο των NPEs από τα σημερινά υπερβολικά επίπεδα.</p>
      <p>– <b>Σημαντικές ιδιωτικοποιήσεις</b> πρέπει να υλοποιηθούν έγκαιρα. Το βασικό βραχυπρόθεσμο έργο είναι το Ελληνικό, το οποίο έχει τη δυναμική να μετασχηματίσει την οικονομία, αλλά και άλλα σημαντικά περιουσιακά στοιχεία πρέπει να ετοιμασθούν για πώληση έγκαιρα.</p>
      <p>– <b>Χρειάζονται επειγόντως μεταρρυθμίσεις</b> στη διακυβέρνηση. Η κατάταξη της Ελλάδας στους διεθνείς δείκτες διακυβέρνησης είναι χαμηλή, αντανακλώντας μία αδύναμη δημόσια διοίκηση επί πολλά έτη, προβλήματα στο σύστημα απονομής δικαιοσύνης και ανεπαρκή πρότυπα εταιρικής διακυβέρνησης.</p>
      <p><b>«Η νέα κυβέρνηση</b> πρέπει να προχωρήσει γρήγορα τα σχέδιά της για μεταρρυθμίσεις στους τομείς αυτούς», αναφέρει η έκθεση.</p>
      <related>
        <a href="https://neaselida.gr/oikonomia/opekepe-nees-pliromes-gia-toys-dikaioychoys-2/"/>
      </related>
    </article>
  </body>
</html>