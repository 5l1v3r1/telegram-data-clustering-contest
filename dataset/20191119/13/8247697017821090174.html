<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/latvija/33266-latvija-1-automasinu-piedalas-celu-satiksme-bez-octa-vai-ta"/>
    <meta property="og:site_name" content="iAuto"/>
    <meta property="article:published_time" content="2019-11-19T13:34:00+00:00"/>
    <meta property="og:title" content="Latvijā 1% automašīnu piedalās ceļu satiksmē bez OCTA vai TA"/>
    <meta property="og:description" content="Latvijā gandrīz 1% automašīnu piedalās ceļu satiksmē bez derīgas transportlīdzekļu īpašnieku obligātās civiltiesiskās atbildības (OCTA) apdrošināšanas un/vai izietas tehniskās apskates, aģentūrai LETA pavēstīja Latvijas Transportlīdzekļu apdrošinātāju biroja (LTAB) valdes priekšsēdētājs Jānis Abāšins."/>
  </head>
  <body>
    <article>
      <h1>Latvijā 1% automašīnu piedalās ceļu satiksmē bez OCTA vai TA</h1>
      <address><time datetime="2019-11-19T13:34:00+00:00">19 Nov 2019, 13:34</time> by <a rel="author">Nozare.lv</a></address>
      <p>Latvijā gandrīz 1% automašīnu piedalās ceļu satiksmē bez derīgas transportlīdzekļu īpašnieku obligātās civiltiesiskās atbildības (OCTA) apdrošināšanas un/vai izietas tehniskās apskates, aģentūrai LETA pavēstīja Latvijas Transportlīdzekļu apdrošinātāju biroja (LTAB) valdes priekšsēdētājs Jānis Abāšins.</p>
      <p>Lai skaidrotu sabiedrībai OCTA un tehniskās apskates savlaicīgas veikšanas nepieciešamību, kā arī mazinātu to autovadītāju skaitu, kas neiegādājas OCTA vai neveic transportlīdzekļa tehnisko apskati, no 14.oktobra līdz 11.novembrim LTAB sadarbībā ar Ceļu satiksmes drošības direkciju (CSDD) un Valsts policiju īstenoja sociālo kampaņu "Ja Tev nav OC/TA - nebrauc!". Kampaņas laikā vairāki fotoradari visā Latvijā veica OCTA un tehniskās apskates kontroli ārpuskārtas režīmā - neatkarīgi no transportlīdzekļu braukšanas ātruma.</p>
      <p>Sākot kampaņu, LTAB lēsa, ka kopējais neapdrošināto transportlīdzekļu skaits uz Latvijas ceļiem varētu būt 1-3%, tostarp pērn līdzīgas kampaņas ietvaros 0,43% no pārbaudītajiem transportlīdzekļiem trūka OCTA un 0,25% nebija savlaicīgi veikta tehniskā apskate.</p>
      <p>LTAB atzīmēja, ka šogad biroja mērķis bija aktualizēt datus, kā arī pētīt, vai daļa autovadītāju, iespējams, apzināti neizvairās no pārvietošanās vietās, kur varētu sastapties ar kontroli. Šim nolūkam kampaņas laikā uz nomaļākiem ceļiem kontroli veica arī pārvietojamie fotoradari.</p>
      <p>Kopumā nepilna mēneša laikā fotoradari šogad pārbaudīja 9828 transportlīdzekļus un 67 automašīnām jeb 0,68% nebija derīga OCTA, bet 18 automašīnām jeb 0,18% nebija derīga tehniskā apskate. Tostarp pārvietojamo fotoradaru dati liecina, ka 0,59% nav OCTA, bet 0,15% nav derīga tehniskā apskate.</p>
      <p>"Lai arī šī statistika atspēko pieņēmumu, ka iespējamie pārkāpēji apzināti apbrauc stacionāros fotoradarus, tomēr kampaņas laikā Valsts policijas pieķertais transportlīdzekļa vadītājs, kurš izmantoja svešas numurzīmes, lai izbēgtu no soda par braukšanu bez OCTA un tehniskās apskates, liecina par atsevišķu šoferu negodprātību," skaidroja Abāšins.</p>
      <p>Lai pārliecinātos par autovadītāju godprātību un spēju kritiski izvērtēt apšaubāma rakstura piedāvājumus, kampaņas laikā LTAB īstenoja arī sociālo eksperimentu, sludinājumu portālā "ss.lv" piedāvājot iegādāties īpaši aprīkotu transportlīdzekli, kas ļauj būt "neredzamam" visiem stacionārajiem un pārvietojamiem fotoradariem.</p>
      <p>"Interese par sludinājumu bija salīdzinoši augsta, ko apliecina lielais skatījumu skaits, kā arī zvani un e-pasti, ko saņēmām uz norādītajiem kontaktiem. Tajā pašā laikā iepriecina, ka lielākā daļa potenciālo pircēju skeptiski izturējās pret auto īpašo aprīkojumu un nebija gatavi tādu iegādāties," skaidroja LTAB valdes priekšsēdētājs.</p>
      <p>Pēc viņa minētā, kampaņas laikā LTAB īstenoja arī plašu skaidrojošo darbu.</p>
      <p>"Tomēr joprojām gandrīz katrs simtais transportlīdzeklis piedalās ceļu satiksmē bez derīgas OCTA un tehniskās apskates, apdraudot savu, pasažieru un citu satiksmes dalībnieku drošību. Tādēļ nepieciešams meklēt un rast līdzekļus, lai nākotnē pielāgotu stacionāros fotoradarus OCTA un tehniskās apskates kontrolei visā transporta plūsmā, neatkarīgi no transportlīdzekļu braukšanas ātruma," pauda Abāšins.</p>
      <p>LTAB nodrošina OCTA apdrošināšanas sekmīgu darbību valstī. OCTA Latvijā tika ieviesta 1997.gadā, lai nodrošinātu ceļu satiksmes negadījumā cietušo trešo personu interešu aizsardzību.</p>
    </article>
  </body>
</html>