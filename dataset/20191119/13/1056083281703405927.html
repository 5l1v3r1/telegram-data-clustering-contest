<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818517/%D8%A7%DB%8C%D8%AC%D8%A7%D8%AF-%D8%B4%D8%AA%D8%A7%D8%A8-%D8%AF%D9%87%D9%86%D8%AF%D9%87-%D9%87%D8%A7%DB%8C-%D8%AA%D8%AE%D8%B5%D8%B5%DB%8C-%DA%A9%D8%B3%D8%A8-%D9%88%DA%A9%D8%A7%D8%B1-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T13:12:30+00:00"/>
    <meta property="og:title" content="ایجاد شتاب‌دهنده‌های تخصصی کسب‌وکار در کشور"/>
    <meta property="og:description" content="رئیس مرکز توسعه فناوری‌های راهبردی معاونت علمی و فناوری ریاست جمهوری با تاکید بر این‌که روند شکل‌گیری شتاب‌دهنده‌ها در کشور سرعت گرفته است، از شکل‌گیری شتاب‌دهنده‌های تخصصی کسب‌وکار خبر داد."/>
  </head>
  <body>
    <article>
      <h6 class="kicker">رئیس مرکز توسعه فناوری‌های راهبردی معاونت علمی خبر داد</h6>
      <h1>ایجاد شتاب‌دهنده‌های تخصصی کسب‌وکار در کشور</h1>
      <address><time datetime="2019-11-19T13:12:30+00:00">19 Nov 2019, 13:12</time> by <a rel="author">رقیه‌السادات حسینی</a></address>
      <p>رئیس مرکز توسعه فناوری‌های راهبردی معاونت علمی و فناوری ریاست جمهوری با تاکید بر این‌که روند شکل‌گیری شتاب‌دهنده‌ها در کشور سرعت گرفته است، از شکل‌گیری شتاب‌دهنده‌های تخصصی کسب‌وکار خبر داد.</p>
      <p><b>به گزارش ایسنا، </b>اسماعیل قادری‌فر با بیان این که در این چند سال اخیر به اندازه کل تاریخ ایران در حوزه کسب‌وکار اتفاقات جدید و قابل تامل افتاد و نسل جدیدی از کار در ایران تعریف شد، اظهار کرد: در این شیوه نوین، اساس کار بر فعالیت و حمایت از شتاب‌دهنده‌های تخصصی می‌چرخد.</p>
      <p>به گفته رئیس مرکز توسعه فناوری‌های راهبردی معاونت علمی و فناوری ریاست جمهوری، برای تقویت زیست‌بوم نوآوری حمایت از شتابدهنده‌های تخصصی یکی از رویکردهایی است که ما در این معاونت به طور جدی مورد توجه قرار داده‌ایم.</p>
      <p>وی با بیان این که شتاب‌دهنده‌ها که نقش واسطه‌های توسعه فناوری را به عهده دارند، از سال ۹۴ تا کنون مسیر ناهموار و سختی را طی کردند و توانستند در جای درست خود بایستند، تصریح کرد: نسل اول شتاب‌دهنده‌ها در کشور بیشتر به حوزه فناوری ارتباطات و اطلاعات مرتبط می‌شد؛ اما در دو سال اخیر اقبال شتاب‌دهنده‌ها به حوزه‌های مختلف فناوری افزایش یافته است.</p>
      <p>قادری‌فر یادآور شد: حوزه‌های «آب و انرژی»، «محیط‌زیست»، «نانو»، «سلول‌های بنیادی» و «گیاهان دارویی» از جمله حوزه‌های تخصصی هستند که به نسل جدید شتاب‌دهنده‌ها تزریق شده‌اند؛ حوزه‌های جدید کسب‌وکار که تاکنون مغفول مانده بودند.</p>
      <p>رئیس مرکز توسعه فناوری‌های راهبردی معاونت علمی و فناوری ریاست جمهوری تعداد تقریبی شتاب دهنده‌ها در کشور را ۶۰ مورد دانست و گفت: از این تعداد حدود ۳۵ شتاب‌دهنده به صورت تخصصی در حوزه‌های جدید کسب‌وکار فعالیت می‌کنند.</p>
      <p>وی اظهار کرد: حمایت از شتاب‌دهنده‌های تخصصی یکی از ماموریت‌های معاونت علمی و فناوری ریاست جمهوری است؛ نهادی که با آمدن خود، زیست‌بوم فناوری و نوآوری در کشور را به ثمر رساند و در این راه با کمک بازیگران این زیست‌بوم توانست با ۳۵ شتاب‌دهنده همراه و هم‌گام شود.</p>
      <p>قادری‌فر گفت: امسال را می‌توان به نام شتاب‌دهنده‌های تخصصی نامید؛ سالی که از نیمه گذشته و در این مدت، از شکل‌گیری شتاب‌دهنده‌های تخصصی در کشور با آغوش باز استقبال کرده است.</p>
      <p>انتهای پیام</p>
    </article>
  </body>
</html>