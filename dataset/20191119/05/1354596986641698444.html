<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/thuiswinkelorg-eist-publiek-online-identificatiemiddel"/>
    <meta property="og:site_name" content="Emerce"/>
    <meta property="article:published_time" content="2019-11-19T05:19:00+00:00"/>
    <meta property="og:title" content="Thuiswinkel.org eist publiek online identificatiemiddel"/>
    <meta property="og:description" content="Thuiswinkel.org stuurt samen met een aantal partners een brandbrief naar minister Knops van Binnenlandse Zaken en Koninkrijksrelaties met de eis om haast te maken met een algemeen bruikbaar publiek online identificatiemiddel."/>
  </head>
  <body>
    <article>
      <h1>Thuiswinkel.org eist publiek online identificatiemiddel</h1>
      <address><time datetime="2019-11-19T05:19:00+00:00">19 Nov 2019, 05:19</time> by <a rel="author">Redactie Emerce</a></address>
      <p>
        <b>Thuiswinkel.org stuurt samen met een aantal partners een brandbrief naar minister Knops van<br/>Binnenlandse Zaken en Koninkrijksrelaties met de eis om haast te maken met een algemeen bruikbaar publiek online identificatiemiddel.</b>
      </p>
      <p>Een soort DigiD, maar zonder het alleenrecht daarop voor overheidsinstanties. Thuiswinkel.org roept samen met ANVR, INretail, Techniek Nederland, Detailhandel Nederland en VBIN de minister op zo’n systeem te ontwikkelen. Zij zien het kunnen identificeren van een persoon met een publiek middel als een basisvoorziening in de huidige digitale samenleving.</p>
      <p>Een online identificatiemiddel kan handel tussen marktpartijen stimuleren, maar ook grotere en andersoortige transacties en handelingen mogelijk maken. Het is een middel om een nieuwe kant van de digitale economie te realiseren.</p>
      <p>“Door het afschermen van het publieke <a href="https://www.digitaleoverheid.nl/dossiers/eid/">eID</a>-middel voor gebruik door BV Nederland veroorzaakt de overheid een fundamenteel en onwenselijk verschil tussen fysiek en digitaal handelen”, vertelt Just Hasselaar, beleidsadviseur digital transactions bij Thuiswinkel.org. “Ook werkt de overheid door de lange aanloop in dit traject identiteitsfraude in de hand en lopen Nederlandse ondernemers financiële kansen mis.”</p>
      <p>“Keuzevrijheid in identificatiemiddelen is in dit domein van groot belang”, betogen de zes instanties die een aanzienlijk deel van het Nederlandse bedrijfsleven vertegenwoordigen. “Burgers moeten erop kunnen vertrouwen dat de overheid identificatiemiddelen verstrekt waarmee zij zich veilig en snel kunnen identificeren. In de fysieke omgeving kan dit met een paspoort of rijbewijs, maar ook in de online omgeving moet het publieke eID deze maatschappelijke rol gaan vervullen.”</p>
      <p>De zorgen van de overheid over de concurrentie tussen een privaat en publiek middel in de identificatiemarkt zijn volgens de partijen ongegrond. “De marktoplossingen zijn naar alle waarschijnlijkheid beter in staat om te innoveren in gebruiksgemak en aanvullende dienstverlening dan het publieke middel”, aldus Hasselaar. “Omdat consumenten via het publieke middel de voordelen van veilig online identificeren ontdekken, gaan zij daarna op zoek naar oplossingen die beter aansluiten bij hun behoeften. Het publieke middel is dan dus geen concurrent, maar eerder een aanjager in de identificatiemarkt.”</p>
      <p>
        <i>Foto: <a href="https://www.flickr.com/photos/christiaancolen/33191033732/">Christiaan Coolen</a> (cc)</i>
      </p>
    </article>
  </body>
</html>