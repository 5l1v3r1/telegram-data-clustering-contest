<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-megneztuk-igy-keszul-az-idojaras/"/>
    <meta property="og:site_name" content="lokál"/>
    <meta property="article:published_time" content="2019-11-19T05:30:17+00:00"/>
    <meta property="og:title" content="Megnéztük, így készül az időjárás!"/>
    <meta property="og:description" content="Az országban 140 mérőkert működik, ahol az Országos Meteorológiai Szolgálat munkatársai segítenek, hogy minél pontosabb képet kapjunk arról, milyen időre számíthatunk. A Lokál megnézte, hogy készül itthon az időjárás-jelentés."/>
  </head>
  <body>
    <article>
      <h1>Megnéztük, így készül az időjárás!</h1>
      <address><time datetime="2019-11-19T05:30:17+00:00">19 Nov 2019, 05:30</time> by <a rel="author">Kiss Nóra</a></address>
      <p>
        <b>Az országban 140 mérőkert működik, ahol az Országos Meteorológiai Szolgálat munkatársai segítenek, hogy minél pontosabb képet kapjunk arról, milyen időre számíthatunk. A Lokál megnézte, hogy készül itthon az időjárás-jelentés.</b>
      </p>
      <figure>
        <img src="https://www.lokal.hu/wp-content/uploads/2019/09/omsz_5002_mk-1280x855.jpg"/>
        <figcaption>Németh Ákos, az OMSZ éghajlatkutatója (Fotó: Máté Krisztián)</figcaption>
      </figure>
      <p>Milyen idő lesz ma? – talán ez a leggyakoribb kérdés, amit felteszünk reggelente. Bújjuk az előrejelzéseket, de vajon hogy készül az időjárás-jelentés? Lapunk most betekintést nyerhetett az Országos Meteorológiai Szolgálat (OMSZ) működésébe. Látogatásunk során kiderült, hogy a mérések és megfigyelések nemcsak helyben, hanem országszerte mintegy 140 automata meteorológiai állomáson és ezenfelül közel 450 csapadékmérő állomáson, külsősök segítségével történik.</p>
      <p>– A csapadékmérő állomásokat legtöbbször a külső munkatársak kertjében építik fel, ahol minden reggel megmérik a csapadék mennyiségét. Az eredményeket havonta elküldik az OMSZ központjába, ahol felviszik egy számítógépes adatbázisba. Szintén ebbe az adatbázisba kerülnek az automata állomások mért adatai. Ezek percenként mérik meg a légkör pillanatnyi fizikai állapotát, majd tízpercenként átlagolva küldik el az információkat a rendszerbe. Az OMSZ megfigyelésekkel, mérésekkel kapcsolatos központja Pestszentlőrincen található. Oda érkeznek sok más mellett az országban négy helyen telepített időjárási radarok, illetve a meteorológiai műholdak adatai, és az adatok előzetes minőségkontrollja is itt történik. A II. kerületben található székházban az adatok feldolgozása és elemzése folyik, aminek alapján elkészülnek az előrejelzések és az éghajlati statisztikák – foglalta össze lapunknak Németh Ákos, az OMSZ éghajlati szakértője.</p>
      <figure>
        <img src="https://www.lokal.hu/wp-content/uploads/2019/09/P%C3%A9cs-Pog%C3%A1ny-CDFree-1280x960.jpg"/>
      </figure>
      <p>
        <b>Világszínvonalú fejlesztések</b>
      </p>
      <p>– Nem túlzás azt mondani, hogy a meteorológia több területén is a világelsők között vagyunk. Élen járunk például az éghajlati adatsorok homogenizálása és az adatok interpolálása terén. Számos magyar fejlesztést használnak az Európai Középtávú Előrejelzési Központban is. Ezek a kiemelkedő eredmények az átlagnál magasabb szakmai tudásnak köszönhetők – mondta a szakértő.</p>
      <p>
        <b>Jövőre lesz 150 éves</b>
      </p>
      <p>1870. április 8-án Ferenc József írta alá a Meteorológiai és Földdelejességi Magyar Királyi Központi Intézet alapító okiratát. Ekkor mindössze három fő dolgozott ott, számuk mára 180-ra bővült. Napi műszeres időjárásmérést azonban már több mint 300 éve is végeztek Sopronban. Az OMSZ jelenlegi székházát 1910-ben az akkori igazgató, Konkoly-Thege Miklós építtette. Ez egészült ki 1952-ben a pestszentlőrinci központtal.</p>
      <figure>
        <img src="https://www.lokal.hu/wp-content/uploads/2019/09/omsz_5017_mk-1280x853.jpg"/>
      </figure>
      <p>Országos Meteorológiai Szolgálat (Fotó: Máté Krisztián)</p>
      <p>
        <b>Időjárás-kisokos</b>
      </p>
      <p>Gyakran halljuk az időjárás-jelentésben, de vajon mit jelent?</p>
      <ul>
        <li><b>Anticiklon</b> – Magas légnyomású légköri képződmény. Az anticiklonhoz nyáron inkább száraz, napos idő társul, télen azonban – főként a tartósabban fennállót – gyakran jellemzi párás, ködös idő.</li>
        <li><b>Front</b> – Különböző tulajdonságú légtömegek közötti viszonylag keskeny határfelület. Frontok érkezésekor a legtöbb fizikai állapothatározó (például légnyomás, hőmérséklet) rövid időn belül megváltozik.</li>
        <li><b>Felszakadozik a felhőzet</b> – Kezdetben erősen felhős vagy borult az ég, majd a zártság megszűnik, a felhőzet szakadozottá válik, de számottevően nem csökken a mennyisége.</li>
      </ul>
      <p>Mennyi az esélye, ha a meteorológusok azt mondják az időre, hogy…</p>
      <p><b>lesz</b>: 100%</p>
      <p><b>várható</b>: 70–95%</p>
      <p><b>valószínű</b>: 50–70%</p>
      <p><b>előfordulhat, kialakulhat</b>: 20–30%</p>
      <p>
        <b>Mindennap egy új kihívás</b>
      </p>
      <p>Az ország egyik legismertebb meteorológusa, Németh Lajos 44 éve ugyanolyan lelkesedéssel végzi munkáját. – Az időjárás vizsgálása mindennap egy újabb, hatalmas kihívás. A légkör különböző jelenségeit megfejteni a halandó ember számára különleges dolog. Izgalmas szakma, mert nincs két egyforma légköri jelenség, számomra ebben rejlik igazán a meteorológia szépsége. Annál pedig nincs jobb érzés, mint amikor az emberek megköszönik a pontos előrejelzésemet – mondta a meteorológus.</p>
      <p>
        <b>Ez vár ránk a héten</b>
      </p>
      <p>Kedd: 13 Celsius-fok, felhős</p>
      <p>Szerda: 12 Celsius-fok, eső</p>
      <p>Csütörtök: 12 Celsius-fok, eső</p>
      <p>Péntek: 12 Celsius-fok, felhős</p>
      <p>Szombat: 11 Celsius-fok, napos</p>
      <p>Vasárnap: 11 Celsius-fok, napos</p>
      <p>A hét elején megérkezett hidegfront miatt az érzékenyek körében fokozódnak a görcsös panaszok, gyakori lesz a  görcsös fejfájás, az izom- és hasi görcsök. A hűvös időben fokozódnak a kopásos eredetű ízületi bántalmak. A változékonyság vérnyomás-ingadozást és keringési panaszokat is okozhat.</p>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
      </ul>
    </article>
  </body>
</html>