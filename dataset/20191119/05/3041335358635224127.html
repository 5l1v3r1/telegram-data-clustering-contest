<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/economy/economy-greece/dipla-anadromika-stis-epikourikes-gia-xiliades-syntaksiouxous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T05:22:56+00:00"/>
    <meta property="og:title" content="Διπλά αναδρομικά στις επικουρικές για χιλιάδες συνταξιούχους"/>
    <meta property="og:description" content="Οι αυξήσεις στις επικουρικές «μετράνε» από τις 4 Οκτωβρίου 2019 και μετά (όταν δηλαδή δημοσιεύτηκαν οι αποφάσεις του ΣτΕ). Η λύση που επιλέγεται μετά την απόφαση του ΣτΕ οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους."/>
  </head>
  <body>
    <article>
      <h6 class="kicker">Τι διεκδικούν</h6>
      <h1>Διπλά αναδρομικά στις επικουρικές για χιλιάδες συνταξιούχους</h1>
      <h2>Οι αυξήσεις στις επικουρικές «μετράνε» από τις 4 Οκτωβρίου 2019 και μετά (όταν δηλαδή δημοσιεύτηκαν οι αποφάσεις του ΣτΕ). Η λύση που επιλέγεται μετά την απόφαση του ΣτΕ οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους.</h2>
      <address><time datetime="2019-11-19T05:22:56+00:00">19 Nov 2019, 05:22</time> by <a rel="author" href="https://www.tanea.gr/editor/%ce%b3%ce%b5%cf%89%cf%81%ce%b3%ce%ac%ce%ba%ce%b7%cf%82-%ce%b7%ce%bb%ce%af%ce%b1%cf%82/" target="_blank">Γεωργάκης Ηλίας</a></address>
      <p>Διπλά αναδρομικά διεκδικούν οι συνταξιούχοι στις επικουρικές τους συντάξεις μετά την πρόσφατη απόφαση του ΣτΕ αλλά και τα λάθη που διαπιστώθηκαν κατά την εφαρμογή των άγριων περικοπών σε όλες τις επικουρικές από τον νόμο Κατρούγκαλου.</p>
      <p>Οσον αφορά αναδρομικά 40 μηνών, ύψους 1 δισ. ευρώ (από τον Ιούνιο του 2016 και έπειτα), σε 300.000 επικουρικές συντάξεις, τα οποία διεκδικεί το Ενιαίο Δίκτυο Συνταξιούχων (ΕΝΔΙΣΥ), κύκλοι του υπουργείου Εργασίας υποστηρίζουν ότι «όλα έγιναν σωστά». Αυτό σημαίνει ότι ανοίγει μια νέα γενιά διεκδίκησης αναδρομικών αφού πολλοί συνταξιούχοι θα διεκδικήσουν δικαστικά τα λάθη των περικοπών.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Το ΕΝΔΙΣΥ υποστηρίζει πως επανυπολογίστηκαν με εντελώς αυθαίρετο τρόπο και προκύπτουν διαφορές από 80 έως και 299,06 ευρώ τον μήνα. Από την επεξεργασία των στοιχείων που έκανε το ΕΝΔΙΣΥ προκύπτει ότι ο τύπος που χρησιμοποιήθηκε ήταν αυθαίρετος. Δηλαδή, αυτό σημαίνει ότι δεν εφαρμόστηκε σωστά ο Ν. 4387/2016 (νόμος Κατρούγκαλου) σε ό,τι αφορά τον επανυπολογισμό των επικουρικών συντάξεων.</p>
      <p>Το ΕΝΔΙΣΥ, έχοντας μελετήσει συγκεκριμένες περιπτώσεις, συμπεραίνει ότι προκύπτουν διαφορές από 80 έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το 1 δισ. ευρώ! Oπως τονίζει το ΕΝΔΙΣΥ, οι αποφάσεις που δημοσιεύθηκαν από το ΣτΕ στις 4 Οκτωβρίου (σε ό,τι αφορά τους συνταξιούχους) δεν ασχολούνται με τις περικοπές του 2012 για τους Νόμους 4051/12 και 4093/12, αλλά καθαρά με τους επανυπολογισμούς των κύριων και επικουρικών συντάξεων, καθώς και τον νέο τρόπο υπολογισμού των συντάξεων κ.λπ.</p>
      <h3>Χωρίς προσφυγή</h3>
      <p>Οσον αφορά τα αναδρομικά των επικουρικών συντάξεων για όσους είχαν περικοπές άνω των 1.300 ευρώ (άθροισμα κύριας και επικουρικής), την ημερομηνία που θα ψηφιστεί ο νέος ασφαλιστικός νόμος (εκτιμάται ότι θα ψηφιστεί τον Ιανουάριο 2020) θα γίνει από το ΕΤΕΑΕΠ η τρέχουσα καταβολή των νέων αυξημένων επικουρικών και θα ακολουθήσει και η αναδρομική καταβολή τους (από 4/10/2019) χωρίς να απαιτείται η προσφυγή σε δικηγόρους και αγωγές.</p>
      <p>Οι αυξήσεις (και φυσικά τα αναδρομικά) αφορούν αποκλειστικά και μόνο τις επικουρικές συντάξεις που είχαν υποστεί μείωση - λόγω του ορίου των 1.300 ευρώ ως αθροίσματος κύριας και επικουρικής. Οι αυξήσεις στις επικουρικές «μετράνε» από τις 4 Οκτωβρίου 2019 και μετά (όταν δηλαδή δημοσιεύτηκαν οι αποφάσεις του ΣτΕ). Η λύση που επιλέγεται μετά την απόφαση του ΣτΕ οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους.</p>
      <p>Kερδισμένοι αναμένεται να βγουν περίπου 450.000 ασφαλισμένοι, που έχασαν ποσά έως και πάνω από 200 ευρώ το 2016 και τώρα πρέπει να δουν αυξήσεις μεσοσταθμικά κατά 30%. Τις σημαντικότερες αυξήσεις θα δουν όσοι είχαν το μεγαλύτερο ψαλίδι το καλοκαίρι του 2016. Πρόκειται για 251.728 συνταξιούχους που έχασαν από την επικουρική τους ακόμα και πάνω από 200 ευρώ τον μήνα. Κυρίως ευνοούνται μισθωτοί ΙΚΑ, τραπεζικοί υπάλληλοι, δημοτικοί υπάλληλοι και εμποροϋπάλληλοι. Κερδισμένοι είναι και οι δημόσιοι υπάλληλοι, οι οποίοι ωστόσο τα προηγούμενα χρόνια είχαν μικρότερες μειώσεις (7,34% κατά μέσο όρο) και επομένως δεν θα δουν τόσο εντυπωσιακή αλλαγή στο εισόδημά τους.</p>
      <p>Στο μεταξύ, όπως έχει ανακοινωθεί, την Τρίτη 26 Νοεμβρίου πρόκειται να ξεκινήσει η καταβολή των συντάξεων για τον μήνα Δεκέμβριο για τους ασφαλισμένους των Ταμείων ΟΑΕΕ, ΟΓΑ και ΟΠΕΚΑ, ενώ την Πέμπτη 28 Νοεμβρίου θα πληρωθούν οι υπόλοιποι συνταξιούχοι. Οι επικουρικές συντάξεις θα καταβληθούν σε διαφορετικές ημερομηνίες. Επίσης, οι προσωρινές συντάξεις των Ενόπλων Δυνάμεων και των Σωμάτων Ασφαλείας αναμένεται να καταβληθούν στις 28 Νοεμβρίου.</p>
      <p>Το ΕΤΕΑΕΠ (πρώην ΕΤΕΑ) θα καταβάλει τις επικουρικές συντάξεις την Τρίτη 3 Δεκεμβρίου, το ΙΚΑ αναμένεται να καταβάλει τις συντάξεις στους δικαιούχους την Πέμπτη 28 Νοεμβρίου, ενώ παράλληλα τα ΝΑΤ και ΚΕΑΝ θα καταβάλουν τις συντάξεις την Πέμπτη 28 Νοεμβρίου. Για τα υπόλοιπα Ταμεία του ΕΦΚΑ (μισθωτών) οι συντάξεις αναμένεται να πληρωθούν επίσης την Πέμπτη 28 Νοεμβρίου.</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
    </article>
  </body>
</html>