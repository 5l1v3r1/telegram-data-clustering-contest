<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/straznici-nedostatek-prace-nelaka-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T05:20:00+00:00"/>
    <meta property="og:title" content="Až čtyřicet tisíc měsíčně. Práce strážníka ani tak příliš neláká"/>
    <meta property="og:description" content="Města v Pardubickém kraji, která zřizují městské policie, stojí přítomnost strážníků v ulicích ročně miliony korun. Největší položku rozpočtových výdajů představují mzdové náklady. Přestože, jak ukazuje srovnání platů, na tom strážníci nejsou nijak zle, některé samosprávy hledají nové zájemce o práci u městské policie jen těžko. O strážníky je zkrátka nouze."/>
  </head>
  <body>
    <article>
      <h1>Až čtyřicet tisíc měsíčně. Práce strážníka ani tak příliš neláká</h1>
      <address><time datetime="2019-11-19T05:20:00+00:00">19 Nov 2019, 05:20</time> by <a rel="author">Jiří Šmeral</a></address>
      <p>Posílení personálního stavu městské policie řeší poslední měsíce radnice v Přelouči, Chrudimi, Litomyšli, České nebo Moravské Třebové. Podle starosty Moravské Třebové Tomáše Kolkopa výše platu, který nově nastupující strážníci, navíc bez předchozí praxe u městské policie, dostanou, příliš motivující není. „U nových strážníků se čistá mzda pohybuje kolem 17 tisíc,“ řekl starosta Kolkop.</p>
      <p>Město mělo až do loňského roku ve službě třináct strážníků, nyní jich je i s velitelem osm. Moravskotřebovská radnice by chtěla navýšit počet policistů alespoň na devět. Na platy městských policistů vydává téměř 4,5 milionu korun a další milion jde na obsluhu kamerového systému.</p>
      <figure>
        <img src="https://g.denik.cz/43/e1/vlak-regionova-7798798_denik-150-3x2.jpg"/>
      </figure>
      <aside>
        <a href="https://www.denik.cz/regiony/lide-chteji-vic-vlakovych-zastavek-vlak-orel-chrudim-vystavba-20191119.html">Obyvatelé Pardubicka chtějí víc vlakových zastávek. Ty jsou zatím u ledu Přečíst článek ›</a>
      </aside>
      <p>Při přepočtu na třináct strážníků vychází měsíční plat na 28 tisíc. Při současných osmi i plánovaných devíti strážnících by to bylo 46 tisíc. Starosta rozpočtové prostředky na městskou policie krátit nechce. „Nevyčerpané mzdové prostředky bych rád přesunul do příplatků, především pro nové strážníky,“ vysvětlil Kolkop.</p>
      <p>Platy, které za svoji práci pobírají strážníci ve městech Pardubického kraje, se dají rozdělit do několika hladin. Až 40 tisíc korun hrubého měsíčně si vydělají městští policisté v Pardubicích, Přelouči nebo České Třebové. V obou posledně jmenovaných městech přitom už několik měsíců nové strážníky marně hledají.</p>
      <p>„Na zajištění nepřetržité služby je plánován početní stav 15 strážníků. Tento stav se nám již od roku 2018 nedaří naplnit,“ potvrdila starostka Přelouče Irena Burešová. „Strážník (středoškolák s maturitou), který nastoupí, má tabulkový plat 31100 korun měsíčně. K tomu se pak přičítají příplatky podle skutečně odpracovaných hodin v sobotu a neděli, v noci, o svátcích a za přesčasové hodiny,“ popsala Burešová.</p>
      <h3>Srovnání platů</h3>
      <p>Až na 35 tisíc hrubého měsíčně si přijdou strážníci v Ústí nad Orlicí, Vysokém Mýtě, Svitavách nebo Lanškrouně. O dva až tři tisíce méně je to v Chrudimi nebo Žamberku. Méně než 30 tisíc platí městským policistům v Litomyšli. Čísla, o kterých je řeč, však představují průměrnou horní hranici, navíc ještě bez odvodů a daní. V Poličce, kde slouží tři strážníci, činí roční mzdové náklady skoro dva miliony korun. V částce jsou však zahrnuty rovněž povinné zákonné odvody.</p>
      <figure>
        <img src="https://g.denik.cz/32/0e/valassko-lidecko-pulcin-priroda-ovce-vlci-utok-skoda-ochranci-prirody-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/vlci-zardousili-u-lidecka-tri-ovce-ktere-patrily-valasskym-ochrancum-prirody-20191118.html">Vlci zardousili u Lidečka tři ovce. Patřily valašským ochráncům přírody Přečíst článek ›</a>
      </aside>
      <p>Zajímavé je srovnání, jak dlouho strážníci u městské policie v jednotlivých městech slouží. V Poličce jsou všichni tři strážníci ve službách města už dvacet let. Rekordmani se však najdou i jinde. Osmadvacet let, od vzniku místní městské policie, jsou ve službě dva strážníci v Přelouči, o rok méně mají na kontě dva strážníci ve Vysokém Mýtě. V Mýtě je polovina strážníků ve službě déle než dvacet let, další tři přes deset a nejkratší praxí u vysokomýtské městské policie je sedm roků. Stabilní sbor má podle tohoto kritéria i městská policie v Žamberku nebo Chrudimi.</p>
    </article>
  </body>
</html>