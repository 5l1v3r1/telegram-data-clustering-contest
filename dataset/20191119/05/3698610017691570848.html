<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pozov-pro-nezakonnist-deputatstva-v-yatrovicha-rozglyane-okruzhniy-administrativniy-sud-kiyeva-330112_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T05:22:00+00:00"/>
    <meta property="og:title" content="Позов про незаконність депутатства В'ятровича розгляне Окружний адміністративний суд Києва"/>
    <meta property="og:description" content="Раніше визнання В'ятровича депутатом намагалися оскаржити у Верховному суді"/>
  </head>
  <body>
    <article>
      <h1>Позов про незаконність депутатства В'ятровича розгляне Окружний адміністративний суд Києва</h1>
      <h2>Раніше визнання В'ятровича депутатом намагалися оскаржити у Верховному суді</h2>
      <address>
        <time datetime="2019-11-19T05:22:00+00:00">19 Nov 2019, 05:22</time>
      </address>
      <p>Позов про незаконність визнання Центральною виборчою комісією депутатом Володимира В'ятровича розгляне вже третя інстанція: Окружний адміністративний суд Києва. Аргументація полягає в тому, що ЦВК здійснила ці дії поза межами виборчого процесу.</p>
      <p>Справу щодо незаконності визнання колишнього голови Інституту національної пам'яті Володимира В'ятровича народним депутатом передали з Касаційного адміністративного суду до Окружного адміністративного суду Києва. Про це повідомила представник пресслужби Верховного суду Галина Гаєвська.</p>
      <p>"<b><a href="https://dt.ua/POLITICS/u-verhovnomu-sudi-namagayutsya-oskarzhiti-viznannya-v-yatrovicha-deputatom-329872_.html">Справу про визнання протиправними дії Центральної виборчої комісії</a></b>, (яка визнала обраним та зареєструвала народного депутата В'ятровича - ред.) передали до розгляду до Окружного адміністративного суду Києва", - сказала Гаєвська.</p>
      <p>За її словами, справу передали, оскільки дані дії вчинені ЦВК поза виборчим процесом.</p>
      <p>Володимир В'ятрович, якого ЦВК зареєструвала депутатом Верховної Ради замість Ірини Луценко, прокоментував на своїй сторінці у Facebook недопуск його до присяги, яка повинна була відбутися 15 листопада. Але не відбулася, оскільки, за словами спікера Разумкова, з ЦВК не надійшли документи.</p>
      <p>"Ще більше зусиль "Слуг народу" проти В'ятровича. Тепер мене <a href="https://dt.ua/POLITICS/u-verhovnomu-sudi-namagayutsya-oskarzhiti-viznannya-v-yatrovicha-deputatom-329872_.html"><b>не хочуть допустити в парламент через суд</b></a>. От тобі і сила "Слуг": монобільшість, 240 з гаком депутатів, закони одним махом... Чекайте, скоро буду! Українізація — це не страшно", - пише В'ятрович.</p>
      <p>Як відомо, прославлений позовом проти Зеленського за день до виборів Андрій Хілько подав позов до Верховного Суду, вимагаючи скасувати реєстрацію В'ятровича депутатом, яка відбулася 14 листопада.</p>
      <p>Раніше, 12 листопада Верховна Рада своєю постановою достроково припинила повноваження народного депутата Ірини Луценко з фракції "ЄС" у зв'язку з особистою заявою про складення нею депутатських повноважень. Після цього ЦВК скасувала реєстрацію кандидата в нардепи від партії "ЄС" Наталії Бойко у зв'язку з поданням до ЦВК її заяви про відмову. Наступним за списком ЄС йде Володимир В'ятрович.</p>
      <p>Наталія Бойко пояснила, чому поступилася мандатом В'ятровичу - у неї великі задуми в професійному плані: вона впродовж 10 останніх років активно працює в енергетичній сфері. Зараз вона є членом наглядової ради НАК "Нафтогаз України" і вважає, що може принесли серйозну користь на цьому місці.</p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>