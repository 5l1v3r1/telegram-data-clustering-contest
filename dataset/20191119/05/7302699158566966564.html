<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000110882"/>
    <meta property="og:site_name" content="MGR Online"/>
    <meta property="article:published_time" content="2019-11-19T05:10:00+00:00"/>
    <meta property="og:title" content="นักแสดงการละเล่นพื้นเมืองโดนโทษคุกรอบสอง ฐานล้อเลียนทหารพม่า"/>
    <meta property="og:description" content="เอเอฟพี - กลุ่มนักแสดงล้อเลียนพม่าถูกตัดสินจำคุกเป็นครั้งที่ 2 จากการแสดงที่วิพากษ์วิจารณ์ทหาร คำตัดสินที่นักแสดงกล่าวว่าได้เผยให้เห็นว่าผู้พิพากษาเป็นหุ่นเชิดของทหาร"/>
  </head>
  <body>
    <article>
      <h1>นักแสดงการละเล่นพื้นเมืองโดนโทษคุกรอบสอง ฐานล้อเลียนทหารพม่า</h1>
      <address><time datetime="2019-11-19T05:10:00+00:00">19 Nov 2019, 05:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011470701.JPEG"/>
      </figure>
      <p><b>เอเอฟพี - กลุ่มนักแสดงล้อเลียนพม่าถูกตัดสินจำคุกเป็นครั้งที่ 2 จากการแสดงที่วิพากษ์วิจารณ์ทหาร คำตัดสินที่นักแสดงกล่าวว่าได้เผยให้เห็นว่าผู้พิพากษาเป็นหุ่นเชิดของทหาร</b><br/><br/>กลุ่มนักแสดง 7 คน ของคณะ Peacock Generation ถูกจับกุมตัวหลังแสดงตังยัต การละเล่นพื้นเมืองที่ผสมผสานการร้องบทกวีและเต้นรำ โดยบทกวีมักมีเนื้อหาล้อเลียนเสียดสีประเด็นต่างๆ ของสังคมและการเมือง ในเดือน เม.ย.<br/><br/>ในการแสดงสดและถ่ายทอดผ่านทางเฟซบุ๊ก พวกเขาได้วิพากษ์วิจารณ์บทบาทของทหารในการเมืองผ่านการผสมผสานกันของบทกวี ความตลกขบขัน และดนตรี แต่เจ้าหน้าที่ดูเหมือนจะไม่สนุกไปด้วย และพวกเขาถูกควบคุมตัวในเรือนจำมาเป็นเวลาหลายเดือนแล้ว และกำลังเผชิญกับการฟ้องร้องหลายคดีความ<br/><br/>สมาชิก 6 ใน 7 คน ถูกตัดสินจำคุกตามมาตรา 505(a) ของประมวลกฎหมายอาญา<br/><br/>กฎหมายระบุว่า ความตั้งใจใดๆ ที่ทำให้เจ้าหน้าที่ หรือทหารขัดขืน เพิกเฉยต่อคำสั่งหรือล้มเหลวในหน้าที่ของตน ถือเป็นความผิด<br/><br/>“พวกเขาถูกตัดสินว่ามีความผิดจากการดูหมิ่นทหาร นั่นเป็นเหตุผลที่พวกเขาถูกตัดสินโทษจำคุก 1 ปี” ผู้พิพากษา กล่าวในห้องพิจารณาคดี<br/><br/>อย่างไรก็ตาม มีสมาชิก 1 คนในกลุ่มที่ไม่ต้องโทษจำคุกในครั้งนี้ แต่อย่างไรก็ตาม บรรดานักแสดงได้แสดงความไม่พอใจด้วยมองว่าการตัดสินที่เกิดขึ้นไม่ยุติธรรมอย่างเห็นได้ชัด<br/><br/>“ผู้พิพากษากำลังถูกทหารใช้เป็นหุ่นเชิดเพื่อกลั่นแกล้งพลเรือน” หนึ่งในผู้ที่ถูกตัดสินจำคุก กล่าวกับนักข่าวนอกศาล<br/><br/>นี่เป็นการตัดสินความผิดครั้งที่ 2 ภายใต้กฎหมายเดิมภายในช่วงเวลาไม่กี่สัปดาห์ โดยในเดือน ต.ค. สมาชิก 5 คน ของกลุ่มต้องโทษจำคุก 1 ปี ที่ศาลย่างกุ้งอีกแห่งหนึ่ง<br/><br/>นับตั้งแต่คณะนักแสดงได้ออกทำการแสดงในหลายพื้นที่ ทำให้เวลานี้พวกเขาเผชิญกับคดีความจำนวนมาก และสามารถเผชิญกับข้อหาเดียวกันในหลายเมือง<br/><br/>สำหรับการโพสต์รูปและคลิปวิดีโอลงบนเฟซบุ๊ก นักแสดงทั้งหมดยังเผชิญกับข้อหาตามมาตรา 66(d) ในกฎหมายโทรคมนาคม สำหรับ “การหมิ่นประมาททางออนไลน์” ความผิดที่มีโทษจำคุกสูงสุด 2 ปี <br/><br/>ทนายความฝ่ายจำเลยกล่าวว่า พวกเขาวางแผนที่จะยื่นอุทธรณ์ถึงประธานาธิบดี และนางอองซานซูจี<br/><br/>องค์การนิรโทษกรรมสากลกล่าวตำหนิคำตัดสินของผู้พิพากษาว่าเป็นการโจมตีเสรีภาพในการแสดงออก<br/><br/>“คำตัดสินใหม่ที่เกิดขึ้นกับ Peacock Generation เป็นสัญญาณของการโจมตีอย่างไม่ลดละต่อเสรีภาพในการแสดงออกในพม่า มันเป็นเรื่องน่าขันที่นักแสดงเหล่านี้ยังต้องเผชิญกับข้อหาและโทษจำคุกเพิ่มอีกในอนาคต เจ้าหน้าที่ต้องยุติการกระทำที่บ้าคลั่งเหล่านี้ และปล่อยพวกเขาทั้งหมดทันทีอย่างไม่มีเงื่อนไข” เจ้าหน้าที่จากองค์การนิรโทษกรรมสากล ระบุ.</p>
      <figure>
        <img src="https://mpics.mgronline.com/pics/Images/562000011470702.JPEG"/>
      </figure>
      <figure>
        <img src="https://mpics.mgronline.com/pics/Images/562000011470703.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/indochina/photo-gallery/9620000110882"/>
      </related>
    </article>
  </body>
</html>