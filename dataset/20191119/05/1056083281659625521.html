<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817946/%D8%AD%D9%82-%D9%85%D8%B1%D8%AF%D9%85-%D8%AF%D8%B1%DB%8C%D8%A7%D9%81%D8%AA-%D8%A2%D9%85%D9%88%D8%B2%D8%B4-%D8%A8%D8%A7-%DA%A9%DB%8C%D9%81%DB%8C%D8%AA-%D8%A7%D8%B3%D8%AA-%D8%A7%D9%85%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:44:06+00:00"/>
    <meta property="og:title" content="حق مردم دریافت آموزش با کیفیت است اما ..."/>
    <meta property="og:description" content="وزیر آموزش و پرورش اظهارکرد: حق مردم دریافت کیفیت بالای تحصیلی در مدارس است اما بخش عمده‌ای از اعتبارات آموزش و پرورش صرف حقوق می‌شود و بودجه‌ای برای کیفیت بخشی نمی‌ماند."/>
  </head>
  <body>
    <article>
      <h1>حق مردم دریافت آموزش با کیفیت است اما ...</h1>
      <address>
        <time datetime="2019-11-19T05:44:06+00:00">19 Nov 2019, 05:44</time>
      </address>
      <p>وزیر آموزش و پرورش اظهارکرد: حق مردم دریافت کیفیت بالای تحصیلی در مدارس است اما بخش عمده‌ای از اعتبارات آموزش و پرورش صرف حقوق می‌شود و بودجه‌ای برای کیفیت بخشی نمی‌ماند.</p>
      <p>به گزارش ایسنا، محسن حاجی میرزایی در نشست هم اندیشی وزارت آموزش و پرورش با فراکسیون فرهنگیان مجلس شورای اسلامی با تشکر از نمایندگان مجلس که بیشترین حامی آموزش و پرورش بوده‌اند، اظهار کرد: شرایط کنونی نیروی انسانی در آموزش و پرورش از نظر کمیت، کیفیت و توزیع نگران کننده است و باعث به وجود آوردن دغدغه‌هایی در جامعه می‌شود که انعکاس آن در مراجعات مردمی به نمایندگان مجلس و آموزش و پرورش دیده می شود.</p>
      <p>وی افزود: در نظام تعلیم و تربیت لازم است به آرامش برسیم و آموزش و پرورش سال‌هاست که در حوزه نیروی انسانی دغدغه داشته است اما با وجود تلاش برای حل این مشکل،آموزش و پرورش به نتیجه نرسیده است لذا باید به آموزش و پرورش در حوزه نیروی انسانی کمک کند.</p>
      <p>محسن حاجی میرزایی با بیان اینکه آموزش و پرورش با کاهش استانداردهای خودش توانسته است تا پوشش تحصیلی را افزایش دهد، تصریح کرد: حق مردم دریافت کیفیت بالای تحصیلی در مدارس است اما بخش عمده‌ای از اعتبارات آموزش و پرورش صرف حقوق می‌شود و بودجه‌ای برای کیفیت بخشی نمی‌ماند.</p>
      <p>وزیر آموزش و پرورش با اشاره به اینکه گفتمان غالب بر نداشته‌های آموزش و پرورش تاکید می‌کند، اظهار کرد: متاسفانه بر داشته‌ها، ظرفیت‌ها و فعالیت‌های مفیدی که آموزش و پرورش انجام می‌دهد، توجه نمی‌شود بنابراین ضرورت دارد تا بر داشته‌ها، توانایی‌ها و ظرفیت‌سازی‌های آموزش و پرورش هم تاکید شود.</p>
      <p>وی با بیان اینکه نباید تنها مسیری که در برابر دانش آموزان گذاشته می‌شود کنکور و دانشگاه باشد، اظهار کرد: بیکاری محصول مهارت ناکافی برای جذب در بازار کار است و یکی از نهادهایی که می‌تواند در حوزه مهارت آموزی ظرفیت سازی کند، آموزش و پرورش است.</p>
      <p>حاجی میرزایی تصریح کرد: آموزش و پرورش زمانی قادر خواهد بود که از زاویه سهمی که در توسعه کشور دارد، وارد شود. مسیرهایی مانند کنکور و .. در توسعه کشور بسیار اندک است و مسیرهایی که در توسعه کشور نقش دارند، صنعت،کشاورزی و ... است لذا باید با این بخش‌ها ارتباط داشته باشیم و ساز و کارهایی را برای چنین پیوندهایی ایجاد کنیم و در این راه با سازمان‌ها و دستگاه‌های مختلف وارد مذاکره شدیم و امیدواریم به نتیجه برسیم.</p>
      <p>وزیر آموزش و پرورش با بیان اینکه اگر بخواهیم مانند گذشته مسایل آموزش و پرورش را حل کنیم به نتیجه نخواهیم رسید، اظهار کرد: باید راه حل‌های جدیدی برای آموزش و پرورش ارایه دهیم و از ظرفیت‌های استفاده نشده آموزش و پرورش استفاده کنیم.</p>
      <p>به گزارش روابط عمومی و اطلاع رسانی وزارت آموزش و پرورش، در ادامه این نشست علی الهیار ترکمن، معاون برنامه‌ریزی و توسعه منابع به تشریح مسایل آموزش و پرورش در حوزه بودجه آموزش و پرورش پرداخت و جلساتی که با سازمان برنامه و بودجه در مورد بودجه سال ۱۳۹۹وزارت آموزش و پرورش برگزار شده است را توضیح داد.</p>
      <p>مهرالله رخشانی مهر، رئیس سازمان نوسازی، توسعه و تجهیز مدارس اظهارکرد: ۲۵۰۰میلیارد تومان برای این سازمان در بودجه سال ۹۹در نظر گرفته شده است و درصدد هستیم تا تبصره‌هایی که در سال ۹۸برای سازمان نوسازی در نظر گرفته شده بود، در سال ۹۹هم حفظ شود.</p>
      <p>وی گفت: سازمان نوسازی مدارس تا کنون ۹۲،۵درصد تخصیص اعتبار گرفته است.</p>
      <p>کمرئی معاون آموزش متوسطه اظهار کرد: در بخش فنی حرفه ای ۳۵،۵درصدد پوشش تحصیلی در متوسطه دوم در هنرستان‌ها بوده است اما برای افزایش این پوشش؛ باید منابع بیشتری به توسعه آموزش‌های فنی حرفه‌ای اختصاص یابد.</p>
      <p>در ادامه این دیدار حکیم زاده معاون آموزش ابتدایی، کاظمی معاون پرورشی و فرهنگی، حمیدی معاون تربیت بدنی و سلامت، علی عسگری معاون حقوقی و امور مجلس، حسینی رئیس سازمان آموزش و پرورش استثنایی به تشریح برخی مسایل مربوط به حوزه خود پرداختند.</p>
      <p>در ابتدای این دیدار حمیدرضا حاجی بابایی رئیس فراکسیون فرهنگیان مجلس با اشاره به اینکه فصل بودجه فرا رسیده است لذا نیاز به هماهنگی بیشتری با وزارت آموزش و پرورش داریم، اظهار کرد: سه موضوع نظام رتبه بندی معلمان که موضوع مورد بحث همه فرهنگیان است، وضعیت امور مالی و نیروی انسانی و ملحقات آن از بحث‌های اصلی این نشست است و هدف ما از برگزاری این نشست ایجاد شرایطی در مجلس، دولت و جامعه است که بتوانیم به آموزش و پرورش کمک کنیم.</p>
      <p>انتهای پیام</p>
    </article>
  </body>
</html>