<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/tajne-slozky-odhalily-hru-spionu-iranci-infiltrovali-irak-i/r~d6b29dc00a1311ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T05:23:38+00:00"/>
    <meta property="og:title" content="Tajné složky odhalily hru špionů. Íránci infiltrovali Irák i díky pistáciím a šafránu"/>
    <meta property="og:description" content="Anonymní zdroj poskytl americkým novinářům přes 700 stran přísně tajných dokumentů íránské zpravodajské služby."/>
  </head>
  <body>
    <article>
      <h1>Tajné složky odhalily hru špionů. Íránci infiltrovali Irák i díky pistáciím a šafránu</h1>
      <address>
        <time datetime="2019-11-19T05:23:38+00:00">19 Nov 2019, 05:23</time>
      </address>
      <p>Z íránských zpravodajských služeb unikly přísně tajné dokumenty jako vystřižené ze špionážního románu a odhalily detaily mnohaleté špionážní práce, díky níž si Írán doslova infiltroval sousední Irák.</p>
      <p>Složky například popisují, jak před měsícem z Teheránu do Bagdádu přiletěl důležitý muž. Přijel se osobně přesvědčit, že jeho spojenec odvede svou práci. Byl to sám Kásim Sulejmaní, velitel speciálních jednotek al-Kuds, tajné součásti Íránských revolučních gard, a jeden z nejvlivnějších lidí íránského režimu. Jeho spojencem je člen iráckého parlamentu, který měl za úkol podpořit vládu Ádila Abdala Mahdího, proti níž už měsíc a půl protestují tisíce lidí.</p>
      <figure>
        <img src="https://cdn.xsd.cz/original/14ec40addfbb33a0bb20ba7c3b31d6ec.jpg"/>
      </figure>
      <p>Nebylo to poprvé, co Sulejmaní přijel do Bagdádu zkontrolovat situaci. Teherán systematicky pracuje na tom, aby byl součástí politického, ekonomického i náboženského života Iráku. </p>
      <p>Než se Ádil Abdal Mahdí stal iráckým premiérem, byl do roku 2005 ministrem financí a ve vládě znovu působil v roce 2014, kdy měl na starosti ropný průmysl. Za vlády Saddáma Husajna žil v exilu a spolupracoval s režimem v Teheránu. Podle jedné složky z uniklých dokumentů má irácký premiér Mahdi "zvláštní vztah s Íránem".</p>
      <p>Více než 700 stránek tajných dokumentů <a href="https://www.aktualne.cz/wiki/zahranici/iran/r~i:wiki:2123/">íránských</a> tajných služeb získal investigativní server The Intercept od anonymního zdroje. Detaily z práce íránských špionů nyní zveřejnil americký deník <a href="https://www.nytimes.com/interactive/2019/11/18/world/middleeast/iran-iraq-spy-cables.html">New York Times</a>.</p>
      <p>Masivní růst vlivu Íránců v Iráku začal už americkou invazí v roce 2003. Když vojáci <a href="https://www.aktualne.cz/wiki/zahranici/usa/r~i:wiki:2125/">USA</a> vtrhli do <a href="https://www.aktualne.cz/wiki/zahranici/irak/r~i:wiki:2173/">Iráku</a> a svrhli Saddáma Husajna, roztočila se kola velkolepé špionážní hry. Díky mnohaleté a pečlivé práci ji <a href="https://zpravy.aktualne.cz/teheran/l~i:keyword:2087/">Teherán</a> vyhrál. Íránští špioni podpláceli irácké agenty pracující pro USA. Íránské tajné služby dokázaly infiltrovat iráckou politiku takovým způsobem, že dnes nemůže v zemi vládnout nikdo, kdo nemá od Íránu požehnání.</p>
      <h3>Fragment z uniklých tajných dokumentů</h3>
      <p>"Současným cílem je, aby tato osoba poskytla zpravodajské informace o plánech vlády USA v Iráku, ať už jde vypořádávání se s IS nebo o jiné skryté operace. Konečným cílem je, aby se tato osoba stala informátorem, buď na americkém ministerstvu zahraničí nebo jakýchkoliv iráckých sunnitských, nebo kurdských vůdců, kteří jsou ochotni spolupracovat."</p>
      <p>
        <i>Zdroj: The New York Times</i>
      </p>
      <h3>Pro Írán je to otázka přežití</h3>
      <p>Íránské tajné služby tvoří dvě instituce: ministerstvo zpravodajských služeb a bezpečnosti a zpravodajská organizace islámských revolučních gard. Ta spravuje i Sulejmaním vedený elitní oddíl al-Kuds. Instituce pracují souběžně vedle sebe a nasbírané informace předkládají nejvyššímu vedení státu.</p>
      <p>Po svržení Saddáma Husajna se Teherán obával, že další na řadě je íránský režim. Americký prezident George Bush mladší označil Írán za součást osy zla a tamní vláda potřebovala mít přehled o tom, co Američané plánují. Teherán vyslal do sousedního Iráku agenty obou svých zpravodajských služeb. Měly za úkol Irák stabilizovat, zabránit posilování sunnitských bojovníků a předejít tomu, aby se od oslabeného státu neodtrhl nezávislý Kurdistán. A hlavně se pokoušely udržet u moci politiky, kteří jsou loajální k Teheránu. Cílem bylo nastolit v regionu stabilitu a udržet si Irák jako svůj vazalský stát.</p>
      <p>Související</p>
      <h4>Při protivládních protestech v Bagdádu zemřeli čtyři lidé, dalších sto je raněných</h4>
      <figure>
        <img src="https://cdn.xsd.cz/resize/70bafdffca9134dca7a6d4e078874553_resize=240,135_.jpg?hash=0ee1c9633abc14a22da82faaec0d1fe2"/>
      </figure>
      <p>Jednodušší to měl Írán v tom, že mnoho vazeb si s iráckými politiky vytvořil v době, kdy tvořili opozici proti Husajnově vládě. "Máme mezi iráckými vůdci spoustu spojenců, kterým můžeme důvěřovat se zavřenýma očima," cituje americký deník nejmenovaného politického analytika a poradce Teheránu. Představitelé íránské vlády, které se New York Times snažily oslovit, ale na dotazy na uniklé dokumenty nereagovali.</p>
      <h3>Tam, kde USA selhaly</h3>
      <p>Z dokumentů navíc vyplývá, že posilování íránského vlivu v Iráku přímo souviselo s tím, jak si v zemi po invazi počínaly Spojené státy. Íránci využili každé příležitosti, kterou jim USA poskytly. Írán se stal hlavním ochráncem šíitské populace v Iráku, která čelila útokům ze strany sunnitů. Teheránu pak nejvíc pomohlo stažení amerických vojsk v roce 2011. Íránští špioni se okamžitě obrátili na informátory, kteří do té doby pracovali pro americkou CIA. </p>
      <p>Americká tajná služba s nimi ukončila spolupráci, bývalí informátoři se ocitli bez práce v rozvrácené a pro ně nebezpečné zemi. Rádi přijali možnost pracovat pro Teherán a říct mu všechno, co o operaci CIA v Iráku věděli. I takové případy jsou v uniklých dokumentech popsány.</p>
      <p>Související</p>
      <h4>Írán spustil třicet výkonných odstředivek k obohacování uranu</h4>
      <figure>
        <img src="https://cdn.xsd.cz/resize/355d531459ef35b6b97073ab4b881b51_extract=0,0,1961,1103_resize=240,135_.jpg?hash=55fc67e5e3f27c0487207b43016e0f8b"/>
      </figure>
      <p>V roce 2014 se Američané začali vracet, aby bojovali proti takzvanému Islámskému státu. Americké a íránské tajné síly se střetly. Do Bagdádu i tehdy přijel šéf jednotek al-Kuds Kásim Sulejmaní. Na tehdejší iráckou vládu měl jedno přání: požadoval otevření iráckého vzdušného prostoru, aby íránská letadla mohla podpořit syrského prezidenta Bašára Asada v boji proti povstalcům, které podporovala americká armáda. A uspěl.</p>
      <h3>Iráčané chtějí nezávislost</h3>
      <p>Z dokumentů zároveň vyplývá, že Íránci měli výhodu. Mezi americkými diplomaty a iráckými politiky nemohla proběhnout schůzka, o které by Teherán nevěděl. Obsah rozhovorů za zavřenými dveřmi Iráčané běžně hlásili Íráncům.</p>
      <p>Když naposledy před dvěma měsíci přicestoval Kásim Sulejmaní do Iráku, Bagdád byl obsazený demonstranty. Protestují proti korupci, ekonomické situaci, ale také proti íránskému vlivu v zemi. Nyní v ulicích hoří íránské vlajky a davy útočí na íránský konzulát. </p>
      <p>Jestliže Írán vyhrál v Iráku souboj s Američany, teď se musí snažit získat podporu místních obyvatel, píše americký deník. Protesty pokračují už sedmým týdnem a Iráčané volají po nezávislosti. Na USA i na Íránu.</p>
    </article>
  </body>
</html>