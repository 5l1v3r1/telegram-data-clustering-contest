<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/contro-mastro-ciliegia/2019/11/19/news/ombrelli-e-sardine-287517/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-19T05:00:03+00:00"/>
    <meta property="og:title" content="Ombrelli e sardine"/>
    <meta property="og:description" content="Visto dall’alto, quel cielo variopinto di ombrelli che ieri sera illuminava la Piazza Grande di Modena, e sotto a ogni cupoletta una sardina, aveva qualcosa di bello, di composto"/>
  </head>
  <body>
    <article>
      <h1>Ombrelli e sardine</h1>
      <h2>Visto dall’alto, quel cielo variopinto di ombrelli che ieri sera illuminava la Piazza Grande di Modena, e sotto a ogni cupoletta una sardina, aveva qualcosa di bello, di composto</h2>
      <address><time datetime="2019-11-19T05:00:03+00:00">19 Nov 2019, 05:00</time> by <a rel="author">Maurizio Crippa</a></address>
      <p>Ci vorrebbe un etologo, o almeno un sistema metrico decimale più affidabile delle stime della questura, per poter dire quante sardine ci stiano in una piazza, e quanto pigiate, e quante se ne possano legare, strette strette nell’estasi d’amor, sotto a ogni singolo ombrello. Però, visto dall’alto, quel cielo variopinto di ombrelli che ieri sera illuminava la Piazza Grande di Modena, e sotto a ogni cupoletta una sardina, aveva qualcosa di bello, di composto. Di così inusuale per le piazze politiche o autoconvocate d’Italia, sempre sguaiate, sempre tristanzuole. Un colpo d’occhio di buon augurio e contraddittorio, nel triste novembre alluvionale della grande Pianura. Gli ombrelli come un simbolo, per ripararsi dall’acquazzone incipiente di Salvini e della Borgonzoni? Suvvia, questo pare troppo. Furono gli ombrelli, anni fa, il primo, e ben più urgente, simbolo dei giovani di Hong Kong. Ma là la rivolta era vera, e adesso che piovono lacrimogeni e idranti blu gli ombrelli hanno ceduto il posto agli archi e alle frecce. Qui, a Modena, emanavano una domanda diversa, forse più piccina. Sotto ogni ombrello ci sta una testa, per quanto di sardina. E ogni testa di sardina, avvinghiata al suo manico d’ombrello, pensa per sé, e chissà cosa pensa. Si chiedono tutti, da qualche giorno, chi siano e cosa abbiano in mente, e dove vogliano arrivare. Ogni ombrello un voto. E chissà. Per ora, per ieri sera, quella distesa di ombrelli abbracciati da un’antica piazza regalava l’idea che, senza strillare, c’erano tante persone. Ogni sardina con la sua scatola d’ombrello.</p>
      <related>
        <h4>Articoli Correlati</h4>
        <a href="https://www.ilfoglio.it/contro-mastro-ciliegia/2019/10/23/news/dalluno-vale-uno-alluno-vale-come-se-fosse-doro-di-renzi-282278/"/>
        <a href="https://www.ilfoglio.it/contro-mastro-ciliegia/2019/10/24/news/gozi-il-piccione-maltese-282504/"/>
        <a href="https://www.ilfoglio.it/contro-mastro-ciliegia/2019/10/25/news/il-giudice-e-il-dress-code-282800/"/>
        <a href="https://www.ilfoglio.it/contro-mastro-ciliegia/2019/10/28/news/quel-dissidente-di-vladimir-bukovskij-283401/"/>
        <a href="https://www.ilfoglio.it/contro-mastro-ciliegia/2019/10/30/news/m5s-sesso-senza-amore-283680/"/>
        <a href="https://www.ilfoglio.it/contro-mastro-ciliegia/2019/10/31/news/il-braghettone-allunesco-e-il-ridicolo-della-cultura-283912/"/>
        <a href="https://www.ilfoglio.it/contro-mastro-ciliegia/2019/11/01/news/zucca-vuota-presepi-pure-284169/"/>
        <a href="https://www.ilfoglio.it/contro-mastro-ciliegia/2019/11/02/news/halloween-e-le-donne-senza-burqa-in-terra-salviniana-284301/"/>
      </related>
    </article>
  </body>
</html>