<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817949/%D8%AB%D8%A8%D8%AA-%D8%A8%DB%8C%D8%B4-%D8%A7%D8%B2-%DB%B8-%D9%85%DB%8C%D9%84%DB%8C%D9%88%D9%86-%D9%88-%DB%B5%DB%B0%DB%B0-%D9%87%D8%B2%D8%A7%D8%B1-%D8%AA%D8%B1%D8%AF%D8%AF-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%D9%85%D9%88%D8%A7%D8%B5%D9%84%D8%A7%D8%AA%DB%8C-%DB%8C%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:46:14+00:00"/>
    <meta property="og:title" content="​ثبت بیش از ۸ میلیون و ۵۰۰ هزار تردد در محورهای مواصلاتی یزد"/>
    <meta property="og:description" content="ایسنا/یزد مدیرکل راهداری و حمل و نقل جاده‌ای استان یزد گفت: بیش از هشت میلیون و ۵۰۰ هزار تردد در هفت ماهه‌ی نخست امسال در محورهای مواصلاتی استان ثبت شده است."/>
  </head>
  <body>
    <article>
      <h1>​ثبت بیش از ۸ میلیون و ۵۰۰ هزار تردد در محورهای مواصلاتی یزد</h1>
      <address><time datetime="2019-11-19T05:46:14+00:00">19 Nov 2019, 05:46</time> by <a rel="author">حمید رضا دهقان</a></address>
      <p>ایسنا/یزد مدیرکل راهداری و حمل و نقل جاده‌ای استان یزد گفت: بیش از هشت میلیون و ۵۰۰ هزار تردد در هفت ماهه‌ی نخست امسال در محورهای مواصلاتی استان ثبت شده است.</p>
      <p>«علی علیخانی» در این رابطه تصریح کرد: در هفت ماهه‌ی نخست امسال تردد بیش از هشت میلیون و ۵۰۰ هزار دستگاه وسیله نقلیه سبک و سنگین، به کمک  دستگا‌ه‌های ترددشمار نصب شده در محور‌های مواصلاتی استان به ثبت رسیده است.</p>
      <p>وی افزود: براساس آمارهای این مدت، بیش از شش میلیون و ۳۵۰ هزار خودروی عبوری از جاده‌های استان وسایل نقلیه سبک و بیش از دو میلیون و ۱۵۰ هزار خودروی آن مربوط به وسایل نقلیه سنگین بوده است.</p>
      <p>علیخانی ادامه داد: بیشترین تردد‌ها در هفت ماهه‌ی نخست امسال به ترتیب در محورهای یزد- اصفهان و بلعکس و مسیر یزد- کرمان و بلعکس به ثبت رسیده است.</p>
      <p>مدیر کل راهداری و حمل و نقل جاده‌ای استان اضافه کرد: محور یزد - شیراز و بلعکس نیز پس از محورهای مذکور، بیشترین میزان تردد وسایل نقلیه را به خود اختصاص داده است.</p>
      <p>وی از اصلاح شیب شیروانی راه‌های استان نیز خبر داد و اظهار کرد: به منظور بهینه‌سازی عملیات اجرایی، نقاطی از شبکه جاده‌ای که بر اساس تحلیل تصادفات سال‌های گذشته، دارای بالاترین آمار واژگونی‌ها بوده با همکاری پلیس راه استان شناسایی و در اولویت برنامه اصلاح شیب قرار گرفته است.</p>
      <p>علیخانی در ای رابطه متذکر شد: ساختار راه‌های استان مطابق با استانداردهای فنی است لذا ایراد و نقصی در شیب‌های شیروانی شبکه جاده‌ای استان اعم از روستایی، اصلی و شریانی وجود ندارد اما به منظور کاهش صدمات تصادفاتی که به دلیل بی‌‌توجهی رانندگان و خواب آلودگی آنها روی می‌دهد، شیب‌ها اصلاح می‌شوند.</p>
      <p>انتهای پیام </p>
    </article>
  </body>
</html>