<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/anm-anunt-devastator-peste-3-zile-vine-iarna-in-romania-20095541"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T05:46:34+00:00"/>
    <meta property="og:title" content="ANM, anunț devastator: Peste 3 zile vine iarna în România"/>
    <meta property="og:description" content="Chiar dacă vremea ne oferă temperaturi peste media normală a acestei perioade, specialiștii Administrației Naționale de Meteorologie avertizează că iarna"/>
  </head>
  <body>
    <article>
      <h1>ANM, anunț devastator: Peste 3 zile vine iarna în România</h1>
      <address><time datetime="2019-11-19T05:46:34+00:00">19 Nov 2019, 05:46</time> by <a rel="author">Cristian Lisandru</a></address>
      <p>
        <b>Chiar dacă vremea ne oferă temperaturi peste media normală a acestei perioade, specialiștii Administrației Naționale de Meteorologie avertizează că iarna își va intra în drepturi, cel puțin în unele zone ale țării. Vor fi temperaturi sub zero grade Celsius, iar ninsorile își pot face apariția, mai ales în zonele montane.</b>
      </p>
      <p>Temperaturile diurne vor scădea spre valori în jurul unei medii de 2 grade în data de 22 noiembrie, pornind de la 9…10 grade în primele zile ale intervalului. Apoi, variațiile de la o zi la alta vor fi în general nesemnificative și se vor înregistra temperaturi maxime de 3…4 grade. În intervalul 18 – 21 noiembrie se vor înregistra temperaturi minime cuprinse, în medie, între 2 și 4 grade.</p>
      <p>Ulterior, este estimată o răcire spre -4 grade – atunci când ninsorile nu sunt excluse -, urmată de o ușoară încălzire, spre sfârșitul intervalului. Probabilitatea de apariție a precipitațiilor va fi ridicată, la munte, în intervalul 18 – 22 noiembrie, dar și în intervalul 24 – 30 noiembrie.</p>
      <figure>
        <img src="https://www.cancan.ro/wp-content/uploads/2019/11/Fara-titlu-6.png"/>
      </figure>
      <h3>Vremea în Muntenia</h3>
      <p>În primele zile ale intervalului valorile maxime diurne se vor menține peste cele climatologic specifice perioadei, urmând a se situa în jurul unei medii de 17 grade, pentru ca după data de 20 noiembrie acestea să scadă spre 5 grade. Ulterior datei de 22 noiembrie temperaturile maxime vor crește ușor de la o zi la alta, spre valori în jurul a 10…12 grade. Minimele vor scădea spre medii în jurul a 0…1 grad în data de 23 noiembrie, pornind de la medii de 8…10 grade în intervalul 18 – 21 noiembrie, apoi vor crește ușor spre 3…4 grade. Probabilitatea de apariție a precipitațiilor va fi ridicată în intervalul 18 – 28 noiembrie.</p>
      <h3>Vremea în Moldova</h3>
      <p>În intervalul 18 – 20 noiembrie se vor înregistra temperaturi maxime mai ridicate decât cele specifice perioadei, între 12 și 15 grade, în medie. Apoi este estimată o răcire accentuată a vremii, spre 1…2 grade. După data de 23 noiembrie, ușor și treptat, temperaturile diurne vor crește, astfel că, până spre sfârșitul celei de-a doua săptămâni de prognoză, se vor atinge în medie 7….8 grade, la scară regională. Minimele se vor menține ridicate în primele 3 zile de prognoză, când se vor înregistra în medie în jur de 9 grade, pentru ca ulterior o răcire semnificativă a vremii să determine valori în jurul a -3 grade, în medie, în data de 23 noiembrie. Până în ultima zi a intervalului, minimele vor crește treptat, spre 2…3 grade. Probabilitatea pentru precipitații va fi ridicată în intervalul 18 – 22 noiembrie, apoi va crește din nou începând cu data de 25 noiembrie.</p>
      <h3>Vremea în Transilvania</h3>
      <p>Vremea va fi cu mult mai caldă decât în mod normal la începutul intervalului când, în medie, se vor înregistra temperaturi maxime în jurul a 16 grade, apoi se va răci, maximele urmând a scădea spre temperaturi în jurul a 8 grade în data de 22 noiembrie. Până spre sfârșitul intervalului de prognoză, variațiile de la o zi la alta vor fi nesemnificative, urmând a se înregistra temperaturi maxime în jurul a 9 grade, în medie. În intervalul 18 – 21 noiembrie, temperaturile minime se vor situa în jurul unei medii de 6 grade, apoi vor scădea până spre -2 grade în data de 23 noiembrie, pentru ca ulterior, în intervalul 24 noiembrie – 01 decembrie, o<br/>creștere ușoară a acestora să conducă la înregistrarea unor minime cuprinse între 0 și 2 grade, mediat regional. Probabilitatea pentru ploi va fi mai ridicată în datele de 18, 20 și 21 noiembrie și din nou după data de 25 noiembrie</p>
      <h3>Vremea în Dobrogea</h3>
      <p>La începutul intervalului, valorile de temperatură diurne se vor situa peste cele climatologic specifice perioadei, în jurul unei medii de 17 grade. Apoi vremea va intra într-un proces de răcire ce va conduce la înregistrarea, în data de 22 noiembrie, a unor valori maxime medii în jurul a 6 grade. Până la sfârșitul intervalului temperaturile maxime vor crește ușor de la o zi la alta, spre 10….11 grade. Minimele vor scădea semnificativ de la valori medii de 10….12 grade la începutul intervalului, spre 2 grade, în medie, în data de 23 noiembrie, apoi vor crește treptat, urmând ca în intervalul 24 noiembrie – 01 decembrie să se încadreze între 4 și 6 grade. Probabilitatea de ploaie va fi ridicată în perioada 20 – 28 noiembrie.</p>
      <p> </p>
      <p> </p>
    </article>
  </body>
</html>