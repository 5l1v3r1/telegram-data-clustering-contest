<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lide-chteji-vic-vlakovych-zastavek-vlak-orel-chrudim-vystavba-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Obyvatelé Pardubicka chtějí víc vlakových zastávek. Ty jsou zatím u ledu"/>
    <meta property="og:description" content="Na železniční trati z Pardubic do Hlinska a Havlíčkova Brodu lidé volají po dalších zastávkách. A chybějí nejen tady. Po nových vlakových zastávkách lidé volají na předměstí Chrudimi. První by měla vzniknout vedle zdejšího Tesca, druhá o pět kilometrů dál v obci Orel.  "/>
  </head>
  <body>
    <article>
      <h1>Obyvatelé Pardubicka chtějí víc vlakových zastávek. Ty jsou zatím u ledu</h1>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author">Kamil Dubský</a></address>
      <p>V obou případech se nejedná o žádné novinky, zájem o obě stanice trvá bez výsledku již několik desetiletí. Právě v Orli ale nyní pokročili. Nechali si vypracovat zevrubný dotazník pro občany vesnice, který je podmínkou pro další žádost na Správu železniční a dopravní cesty. Ten zahrnuje otázky týkající se hlavně jejich dopravního chování, jak, kdy a kam cestují.</p>
      <p>„Nevýhodou dotazníku je jeho obsáhlost, pro mnohé byl až nesrozumitelný. Ale nedá se nic dělat, pokud o zastávku usilujeme, musí to být,“ řekl starosta Orle František Horník. Dotazník má osm stran, otázky jsou mnohdy skutečně nesrozumitelné a i zkušenému pisateli by jeho poctivé vyplnění zabralo hodinu.</p>
      <figure>
        <img src="https://g.denik.cz/32/0e/valassko-lidecko-pulcin-priroda-ovce-vlci-utok-skoda-ochranci-prirody-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/vlci-zardousili-u-lidecka-tri-ovce-ktere-patrily-valasskym-ochrancum-prirody-20191118.html">Vlci zardousili u Lidečka tři ovce. Patřily valašským ochráncům přírody Přečíst článek ›</a>
      </aside>
      <p>„Jaké jsou správné odpovědi, abychom zastávku měli?“ komentovala to ironicky na facebooku obce zdejší obyvatelka Ivana Vostradovská. „Dotazník, který určitě sestavil někdo, kdo tady nežije a vůbec se ho to netýká, je velmi složitý a obsahuje mnoho nesouvisejících otázek. Rozhodně podporuji zřízení zastávky, i když nebudu jezdit vlakem denně.“</p>
      <p>V Chrudimi u sídliště U stadionu se o zastávce mluví mnohem déle, než zde Tesco vyrostlo. Radnice má pro ni dokonce už několik let hotové územní řízení. Ale tím to také celé skončilo.</p>
      <h3>Není to priorita</h3>
      <p>„Rozhodně to není prioritách současného volebního období. Nejsou peníze,“ uvedl včera místostarosta Pavel Štěpánek.</p>
      <p>Taková železniční zastávka vyjde na minimálně pět milionů korun. A jak Chrudim, tak Orel počítají s tím, že by se na těchto nákladech musely podílet. Efekt by ale minimálně v Chrudimi nebyl marný. Zastávku by využívali obyvatelé zdejšího sídliště i několika okolních čtvrtí, daleko by to odsud nebylo ani do nemocnice. Cestu domů od vlaku by to lidem zkrátilo o 15 minut.</p>
      <figure>
        <img src="https://g.denik.cz/57/e1/straznici-mestska-policie-ilu201911_denik-150-3x2.jpg"/>
      </figure>
      <aside>
        <a href="https://www.denik.cz/regiony/straznici-nedostatek-prace-nelaka-20191119.html">Až čtyřicet tisíc měsíčně. Práce strážníka ani tak příliš neláká Přečíst článek ›</a>
      </aside>
      <p>Navíc by na na její blízkosti vydělalo právě i Tesco, které by se tak mohlo na investici podílet. Orel s jejími 800 obyvatel také poukazuje na rostoucí počet zákazníků, právě u trati vyrostla rozsáhlá rodinná zástavba. Na druhé misce vah je však blízkost sousední zastávky Slatiňany, mezi oběma stanicemi by byla vzdálenost jen 1300 metrů.</p>
      <h3>Nové žádné</h3>
      <p>Reálně nevznikají v Pardubickém kraji zastávky žádné. Nová se bude stavět v Újezdu u Chocně, ale ta pouze nahradí stávající asi o půl kilometru dál.</p>
      <p>Opuštěn zůstal také plán na novou zastávku Dolní Morava na trati z Dolní Lipky do Hanušovic. Stála by na křížení se silnicí do turistického střediska, odkud by návštěvníky zbývajících šest kilometrů odvážely autobusy. „Jako efektivnější se nakonec ukazuje modernizace zastávky v sousedním Červeném Potoce, kde by vzniklo i záchytné parkoviště,“ uvedl pardubický hejtman Martin Netolický.</p>
    </article>
  </body>
</html>