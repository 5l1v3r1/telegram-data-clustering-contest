<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_estonciv-obigrali-zavdyaki-rikoshetu/938715"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:30:00+00:00"/>
    <meta property="og:title" content="Естонців обіграли завдяки рикошету"/>
    <meta property="og:description" content="14 листопада футбольна збірна України провела останній домашній матч року. В Запоріжжі обіграла Естонію &amp;mdash; 1:0. Тренерський штаб збірної дав можливість показати себе футболістам резерву та новачкам. З основних гравців у старті вийшли тільки 30-річний Андрій Ярмоленко та Микола ..."/>
  </head>
  <body>
    <article>
      <h1>Естонців обіграли завдяки рикошету</h1>
      <address><time datetime="2019-11-19T05:30:00+00:00">19 Nov 2019, 05:30</time> by <a rel="author">Сергій ТИЩЕНКО</a></address>
      <p>14 листопада футбольна збірна України провела останній домашній матч року. В Запоріжжі обіграла Естонію — 1:0.</p>
      <p>Тренерський штаб збірної дав можливість показати себе футболістам резерву та новачкам. З основних гравців у старті вийшли тільки <b>30-річний Андрій Ярмоленко</b> та Микола Матвієнко, 23 роки.</p>
      <p>Збірна України мала проблеми в позиційній атаці. Віктор Коваленко з роллю розігруючого не впорався. Наступ будували через фланги, але простріли та навіси не мали адресата. При цьому моментів біля воріт суперника створювали вкрай мало. Сподівання були на індивідуальні дії та стандартні положення.</p>
      <p>Без Руслана Малиновського й Олександра Зінченка слабко зіграв півзахист. Українці не зав­жди розуміли, що робити з м'ячем, як використовувати територіальну перевагу. Віддавали передачу ближньому партнеру. Артем Бесєдін багато бігав, але повноцінно замінити Романа Яремчука не зміг.</p>
      <p>Естонія не створила жодного моменту біля воріт Андрія Луніна. Матч пройшов за повної переваги українців. Гості навіть не пробували атакувати. Сконцентрувалися на обороні.</p>
      <p>Збірній України пощастило з голом. Господарі намагалися вирвати перемогу, але не мали хороших моментів біля воріт суперника. На допомогу команді тренера <b>43-річного Андрія Шевченка</b> прийшов рикошет після удару зі штрафного Безуса. Воротар Естонії дезорієнтувався і не міг відбити м'яч.</p>
      <p>
        <b>Футбол. Товариський матч. Національні команди</b>
      </p>
      <p>14 листопада, четвер</p>
      <p>Україна — Естонія — 1:0 (0:0)</p>
      <p>Україна: Лунін — Болбат, Пластун, Матвієнко (Шабанов, 46), Соболь — Сидорчук (Іванісеня, 46), Шахов (Шепелєв, 75) — Циганков (Безус, 46), Коваленко (Буяльський, 46), Ярмоленко-к (Швед, 66) — Бесєдін. Тренер: Андрій Шевченко</p>
      <p>Гол: Безус, 90+2</p>
    </article>
  </body>
</html>