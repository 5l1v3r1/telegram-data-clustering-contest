<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/soudy-v-hongkongu-nemaji-pravomoc-resit-ustavnost-zakonu-ozn/r~9a6e55ce0a8c11ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T05:22:39+00:00"/>
    <meta property="og:title" content="Soudy v Hongkongu nemají pravomoc řešit ústavnost zákonů, oznámil Peking"/>
    <meta property="og:description" content="Zákaz zakrývání tváře při demonstracích, jimiž se snaží jejich účastníci vyhnout trestnímu stíhání, oznámila správkyně Hongkongu Carrie Lamová."/>
  </head>
  <body>
    <article>
      <h1>Soudy v Hongkongu nemají pravomoc řešit ústavnost zákonů, oznámil Peking</h1>
      <address>
        <time datetime="2019-11-19T05:22:39+00:00">19 Nov 2019, 05:22</time>
      </address>
      <p>Výbor tak reagoval na pondělní verdikt hongkongského nejvyššího soudu, který označil za neústavní zákaz zakrývání tváře při demonstracích v <a href="https://zpravy.aktualne.cz/hongkong/l~i:keyword:3756/">Hongkongu</a>. Informovala o tom agentura Reuters s odvoláním na státní čínskou agenturu Nová Čína.</p>
      <p>"O tom, zda zákony hongkongské zvláštní administrativní oblasti odpovídají základnímu zákonu Hongkongu může rozhodovat pouze stálý výbor (<a href="https://www.aktualne.cz/wiki/geografie/staty-a-mesta/cina/r~i:wiki:2003/">čínského</a>) parlamentu," uvedl mluvčí právní komise tohoto výboru. Žádná jiná autorita takové právo nemá, dodal v prohlášení.</p>
      <p>Zákaz zakrývání tváře při demonstracích, jimiž se snaží jejich účastníci vyhnout trestnímu stíhání, oznámila správkyně Hongkongu Carrie Lamová začátkem října. Opatření vzápětí vyvolalo prudké potyčky mezi demonstranty a policií v hongkongských ulicích. Mnozí demonstranti se ale zákazem zakrývání tváří stejně neřídí.</p>
      <p>Podle pondělního verdiktu hongkongského soudu je zákaz neslučitelný se základním zákonem Hongkongu, tedy jakousi "miniústavou", která platí od 1. července 1997, kdy se tato bývalá britská kolonie vrátila pod čínskou správu má být spravována podle principu jedna země, dva systémy. Ten má zaručovat demokratické zřízení a autonomní výsady, podle demonstrantů ale Peking tyto svobody postupně omezuje.</p>
      <p>Protesty v Hongkongu trvají už několik měsíců a vyžádaly si stovky zraněných a nejméně jednu oběť.</p>
    </article>
  </body>
</html>