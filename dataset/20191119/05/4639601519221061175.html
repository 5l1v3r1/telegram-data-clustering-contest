<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/opinions/tha-ksanakatevei-o-tsipras-se-diadilosi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T05:15:22+00:00"/>
    <meta property="og:title" content="Θα ξανακατέβει ο Τσίπρας σε διαδήλωση;"/>
    <meta property="og:description" content="Υπάρχουν ορισμένα αδιευκρίνιστα θέματα σχετικά με τη συμμετοχή του Αλέξη Τσίπρα (φωτογραφία) στην πορεία για το Πολυτεχνείο. Γιατί κατέβηκε στην πορεία;"/>
  </head>
  <body>
    <article>
      <h1>Θα ξανακατέβει ο Τσίπρας σε διαδήλωση;</h1>
      <address><time datetime="2019-11-19T05:15:22+00:00">19 Nov 2019, 05:15</time> by <a rel="author">ΒΗΜΑτοδότης</a></address>
      <p>Υπάρχουν ορισμένα αδιευκρίνιστα θέματα σχετικά με τη συμμετοχή του Αλέξη Τσίπρα (φωτογραφία) στην πορεία για το Πολυτεχνείο. Γιατί κατέβηκε στην πορεία; Γιατί πήγε έως τη Μεγάλη Βρεταννία και όχι έως την αμερικανική πρεσβεία; Θα το ξανακάνει; Γιατί γελούσε (μαζί με τον Σκουρλέτη και τη Ρένα Δούρου) σ’ όλη τη διάρκεια της παρουσίας του στην πορεία; Ετσι, λοιπόν, για να λύσω αυτές τις απορίες απευθύνθηκα σ’ έναν από τους στενότερους συνεργάτες του, ο οποίος προθύμως μίλησε, με την προϋπόθεση όμως να κρατήσει την ανωνυμία του.</p>
      <p>***</p>
      <p>
        <a href="https://www.in.gr/2019/11/19/greece/4411335/">Προσφυγικό : Σοβαρά προβλήματα στην ένταξη των προσφύγων σε έξι χώρες της ΕΕ</a>
      </p>
      <p>Πρώτα απ’ όλα με πληροφόρησε ότι δεν αποκλείεται ο Τσίπρας να ξαναβρεθεί σε μπλοκ του ΣΥΡΙΖΑ σε διαδήλωση, επειδή έτσι του επιτάσσουν τα «δημοκρατικά αντανακλαστικά του». Εδωσε μάλιστα και ένα παράδειγμα πού μπορεί ο πρόεδρος του ΣΥΡΙΖΑ να ξαναβρεθεί στον δρόμο: Στις επερχόμενες διαμαρτυρίες για το Ασφαλιστικό, μου είπε, πράγμα που σημαίνει ότι θα έχουμε και συνέχεια.</p>
      <p>***</p>
      <p>Οσον αφορά την παρουσία του στην πορεία του Πολυτεχνείου, τη δικαιολόγησε ότι ήταν «η αντίδρασή του στην ασκούμενη κυβερνητική πολιτική». Δηλαδή; Τον ξαναρώτησα. «Διαμαρτυρία επειδή η Αστυνομία εισέβαλε σε κινηματογράφο, τα γεγονότα της ΑΣΟΕΕ, η αστυνομική τρομοκρατία», μου απάντησε. Γιατί όμως όταν ήταν πρωθυπουργός έστελνε τα ΜΑΤ σε κάθε διαδήλωση δεν απάντησε, ούτε βεβαίως γιατί είχε κλείσει με τέσσερις κλούβες των ΜΑΤ την Ηρώδου Αττικού.</p>
      <p>***</p>
      <p>Το καλύτερο όμως σας το άφησα για το τέλος: Τον ρώτησα γιατί δεν πήγε έως την αμερικανική πρεσβεία, για να μου απαντήσει: «Και ποιος είπε ότι η πορεία του Πολυτεχνείου έχει αντιαμερικανικό χαρακτήρα;». Του υπενθύμισα ότι το κύριο σύνθημα της εξέγερσης του Πολυτεχνείου ήταν «Εξω αι ΗΠΑ» και το «Αμερικάνοι φονιάδες των λαών», συνθήματα που φώναζε και ο ΣΥΡΙΖΑ πριν γίνει</p>
      <p>κυβέρνηση, ή εάν θέλετε πριν ο κ. Τσίπρας συναντηθεί με δύο πλανητάρχες και έναν πρώην πλανητάρχη. Επέμεινε ότι οι καιροί άλλαξαν.</p>
      <p>***</p>
      <p>
        <b>Το ΚΚΕ για τον διαδηλωτή Τσίπρα</b>
      </p>
      <p>Ζήτησα από το ΚΚΕ ένα σχόλιο για τη συμμετοχή του Τσίπρα σε πορεία και ιδού τι μου απάντησε: «Η ανακοίνωση ότι ο Αλέξης Τσίπρας, για πρώτη φορά ως πρώην πρωθυπουργός θα τεθεί επικεφαλής του μπλοκ του ΣΥΡΙΖΑ στην πορεία του Πολυτεχνείου, είναι αλήθεια πως προκάλεσε πολλά σχόλια. Βέβαια ακόμα περισσότερα σχόλια προκάλεσε η επιλογή του να αποχωρήσει κάπου στη μέση της πορείας. Γιατί ως γνωστόν η πορεία του Πολυτεχνείου από τις λίγες σε όλη την Ευρώπη, θα σας γελάσω για τον υπόλοιπο κόσμο, έχει καθιερωθεί να καταλήγει στην αμερικανική πρεσβεία, λόγω του ρόλου των ΗΠΑ στη δικτατορία! Την απάντηση την έδωσε ο ίδιος αδιαφορώντας για όλους όσοι συνδύαζαν την επιλογή του με το ότι ο αμερικανός πρεσβευτής έχει πει τα καλύτερα για αυτόν, την κυβέρνησή του και τη συνεργασία τους. Τι είπε ο Τσίπρας; Οτι η πορεία ήταν απλά αντικυβερνητική, γι’ αυτό επέλεξε να την κάνει με ελαφρά πηδηματάκια κάπου εκεί στο Σύνταγμα. Μόνο που για όλους τους άλλους εκτός από αντικυβερνητική είναι και αντιαμερικανική, γι’ αυτό έφτασαν στην πρεσβεία. Κι εδώ δεν ισχύει το δεν ήξερε, δεν ρώταγε. Γιατί ήξερε…».</p>
      <p>***</p>
      <p>
        <b>Υπαναχώρηση στην ψήφο των αποδήμων</b>
      </p>
      <p>Υπαναχώρηση ΚΚΕ στο θέμα της ψήφου των αποδήμων, με αποτέλεσμα, όπως μαθαίνω, η σχετική διάταξη πιθανόν να αποσυρθεί αφού δεν πρόκειται να συγκεντρώσει τις απαιτούμενες ψήφους. Συγκεκριμένα ο Δ. Κουστούμπας δήλωσε: «Δεν καλύπτονται οι προϋποθέσεις που είχαμε βάλει σε σειρά ζητημάτων που άπτονται του κινδύνου νοθείας και αλλοίωσης του εκλογικού σώματος, αντισυνταγματικότητας ορισμένων αλλαγών και του εκλογικού νόμου και του πλαφόν που μένουν ανοιχτά».</p>
      <p>Διευκρίνισε ότι παρά τα όσα γράφονται και λέγονται, ο ρόλος του ΚΚΕ «δεν είναι ούτε ρυθμιστικός, ούτε απορρυθμιστικός», ενώ ανέφερε ότι εξαρχής το ΚΚΕ είχε ταχθεί υπέρ της διευκόλυνσης των Ελλήνων του εξωτερικού να ψηφίζουν εφόσον η ασκούμενη πολιτική και οι θέσεις των κομμάτων επηρεάζουν κι αυτούς και αυτή η ψήφος να μετρά όπως και των υπόλοιπων Ελλήνων. Τι συνέβη όμως και το ΚΚΕ αλλάζει στάση;</p>
      <p>***</p>
      <p>Επισήμως ο Περισσός δηλώνει πως ουδέποτε συμφώνησε για την ψήφο των αποδήμων. Είναι όμως έτσι τα πράγματα; Οχι βεβαίως γιατί όπως έμαθα, όπως τουλάχιστον αφήνεται να διαρρεύσει από κυβερνητικές πηγές, ο κ. Κουτσούμπας είχε συμφωνήσει για την ψήφο των αποδήμων στην κατ’ ιδίαν συνάντηση που είχε με τον Πρωθυπουργό. Αυτός ήταν ο λόγος που η κυβέρνηση θέλησε να το περάσει από τη Βουλή ευελπιστώντας στις 200 ψήφους. Μάλιστα για να ψηφίσει το ΚΚΕ έκανε και υποχωρήσεις, αποσύροντας τη διάταξη για την επιστολική ψήφο.</p>
      <p>***</p>
      <p>
        <b>Η επική δήλωση Παυλόπουλου</b>
      </p>
      <p>Σας μεταφέρω την… επική (ή διθυραμβική εάν προτιμάτε) δήλωση του Προέδρου της Δημοκρατίας για την επιτυχία Τσιτσιπά, που αναστάτωσε το Διαδίκτυο, χωρίς σχολιασμό: «Με την μεγαλειώδη νίκη σου, αποτέλεσμα του απαράμιλλου ταλέντου σου και της αδάμαστης θέλησής σου, από την μια πλευρά πιστοποίησες ότι πλησιάζεις, ολοένα και περισσότερο, στην κορυφή του παγκόσμιου τένις. Και, από την άλλη πλευρά, απέδειξες, στο διεθνές αθλητικό στερέωμα και όχι μόνο, τι σημαίνει Ελλάδα και τι σημαίνει πραγματικός Ελληνας».</p>
      <p>***</p>
      <p>
        <b>Ο… Τσιτσιπάς της Βουλής</b>
      </p>
      <p>Μόλις τελείωσε την ομιλία του ο Κώστας Τζαβάρας, εισηγητής της πλειοψηφίας στη συζήτηση για την αναθεώρηση του Συντάγματος, εισέπραξε τα χειροκροτήματα, ακόμα και του Πρωθυπουργού που παρακολουθούσε. Και ξαφνικά στην αίθουσα της Ολομέλειας ακούγεται μια κραυγή: «Γεια σου ρε Τζαβάρα, είσαι ο Τσιτσιπάς της Βουλής». Επεσε νέο χειροκρότημα, αλλά και γέλιο, με τον εισηγητή της πλειοψηφίας να χαμογελάει από ικανοποίηση. Ποιος φώναξε; Ο γαλάζιος βουλευτής (πρώην δήμαρχος Φαλήρου) Διον. Χατζηδάκης, ο οποίος για αυτή την ατάκα του δέχθηκε συγχαρητήρια, ακόμα και από βουλευτές του ΣΥΡΙΖΑ. Για παράδειγμα, τον βρήκε στο καφενείο ο Δημ. Τζανακόπουλος, ο οποίος να σημειώσω ότι δεν μιλά με κανέναν πλην των συριζαίων, και είπε στον κ. Χατζηδάκη «είσαι μεγάλο πειραχτήρι».</p>
      <p>***</p>
      <p>
        <b>Το φιλί και η αγκαλιά του Προέδρου</b>
      </p>
      <p>Και μια ο λόγος για τον Κώστα Τζαβάρα, πρέπει να σας πω ότι κάπου τον πήρε το μάτι μου στην Ηλεία να αγκαλιάζεται και να φιλιέται με τον Πρόεδρο της Δημοκρατίας Πρ. Παυλόπουλο. Μια θερμή αγκαλιά και ένα σταυρωτό φιλί που ούτε ο ίδιος δεν γνώριζε γιατί, τη στιγμή μάλιστα που ο ανώτατος άρχοντας χαιρετούσε τους υπολοίπους με χειραψία. Γιατί μ’ αυτόν οι αγκαλιές; Σκέφτηκε, χωρίς όμως να λάβει απάντηση. Το μυστήριο έγινε ακόμα πιο μεγάλο όταν ο Πρόεδρος της Δημοκρατίας αναφέρθηκε σε… κοινούς αγώνες με τον βουλευτή της ΝΔ. Τι είδους αγώνες ήταν αυτοί και γιατί κοινοί, πάλι ξανασκέφτηκε ο κ. Τζαβάρας. Την απάντηση έδωσε ο περίγυρος, όταν διαπίστωσε ότι ήταν ο μόνος από τους παρευρισκομένους παλιός κοινοβουλευτικός. Οι υπόλοιποι είχαν εκλεγεί για πρώτη φορά και ο ΠτΔ αναφερόταν στους αγώνες εντός της Βουλής.</p>
      <p>***</p>
      <p>
        <b>Ακόμα ένα βραβείο για τον Σμαραγδή</b>
      </p>
      <p>Το βραβείο κοινού για την ταινία «Καζαντζάκης» παρέλαβε εκ μέρους δύο φεστιβάλ των ΗΠΑ την περασμένη Πέμπτη</p>
      <p>στο σπίτι του ο σκηνοθέτης Γιάννης Σμαραγδής. Το ένα ήταν από το φεστιβάλ Greek Film Expo της Νέας Υόρκης και το άλλο από το Ελληνικό Φεστιβάλ της Ατλάντα. Ενθαρρυντικό για τον έλληνα δημιουργό, που αυτή την εποχή «παλεύει» με την επόμενη ταινία του για τον Ιωάννη Καποδίστρια. Ο Σμαραγδής δεν τα πηγαίνει πολύ καλά με την κριτική κινηματογράφου, όμως το κοινό βλέπει τις ταινίες του. Και αυτό είναι που τον ενδιαφέρει.</p>
      <p>***</p>
      <p>Ο Πρωθυπουργός με τους περιφερειάρχες</p>
      <p>Οχι μόνον οι υπουργοί, αλλά και οι βουλευτές της ΝΔ θα πρέπει να βγουν δημοσίως και να στηρίξουν το Προσφυγικό/Μεταναστευτικό ζήτησε, όπως έμαθα, ο Πρωθυπουργός Κυριάκος Μητσοτάκης στη σύσκεψη με τους περιφερειάρχες. Θα πρέπει να ενημερώσουν τον κόσμο ότι η κυβέρνηση άλλαξε προς το αυστηρότερο τον νόμο για το άσυλο και ότι προχωρεί στη δημιουργία προαναχωρησιακών κέντρων, ώστε να ελέγχεται ποιος μπαίνει και ποιος βγαίνει. Θα πρέπει επίσης να πουν στον κόσμο ότι υπάρχει κυβερνητικό σχέδιο και ζήτησε από τους περιφερειάρχες να δείξουν αλληλεγγύη στα νησιά.</p>
      <p>***</p>
      <p>Βεβαίως οι περιφερειάρχες είπαν πως δεν έχουν αρμοδιότητα, λέγοντας χαρακτηριστικά «δεν ξέρουμε τι μας ξημερώνει», ενώ ο Μιχάλης Χρυσοχοΐδης είπε ότι «ποσοτικά δεν είναι μεγάλο το ζήτημα και κυρίως πρέπει να διασφαλίσουμε ότι οι Ελληνες είναι και αισθάνονται ασφαλείς». Ανέφερε δε ότι προσλαμβάνονται 400 συνοριοφύλακες στον Εβρο, 500 νέοι υπάλληλοι στις υπηρεσίες ασύλου στα νησιά και 800 άτομα για τη φύλαξη των συνόρων στα νησιά και τη φύλαξη των κέντρων. Ο δε υπουργός Εσωτερικών Τάκης Θεοδωρικάκος αναφέρθηκε στο νέο μεταρρυθμιστικό πλαίσιο για τη διεύρυνση των αρμοδιοτήτων της Τοπικής Αυτοδιοίκησης.</p>
      <p>***</p>
      <p>Τα δώρα του Αγοραστού</p>
      <p>Και τα παραλειπόμενα: Ο περιφερειάρχης Θεσσαλίας Κώστας Αγοραστός εισήλθε στη σύσκεψη προσκομίζοντας δώρα: Ενα… t-shirt που πρόσφερε στον κ. Μητσοτάκη όπου σ’ αυτό ήταν γραμμένες οι… νίκες του. Δηλαδή το 2010, το 2014 και το 2019. Ο κ. Μητσοτάκης όταν έλαβε το δώρο ρώτησε για τη νίκη του 2019, με τον κ. Αγοραστό να λέει: «Συμπέσαμε, πρόεδρε, στις νίκες». Επίσης του χάρισε ένα αναμνηστικό νόμισμα της Θεσσαλίας, ενώ πρότεινε στον Πρωθυπουργό κάθε υπουργός να πραγματοποιήσει σύσκεψη στην περιφέρεια (τεχνική σύσκεψη) ώστε να επιλύει θέματα, όπως έκανε η Λίνα Μενδώνη στη Θεσσαλία. «Καλή ιδέα» του είπε ο κ. Μητσοτάκης.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>