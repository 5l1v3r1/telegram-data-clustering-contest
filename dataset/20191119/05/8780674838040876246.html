<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/malappuram/local-news/2019/11/19/ernakulam-bullet-issue.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T05:20:00+00:00"/>
    <meta property="og:title" content="ഒരു ബുള്ളറ്റിനു രണ്ട് ഉടമകൾ: യഥാർഥ ഉടമയെ കണ്ടെത്താൻ വീണ്ടും ശ്രമം"/>
    <meta property="og:description" content="തിരൂർ∙ ഒരു ബുള്ളറ്റിനു രണ്ട് ഉടമകൾ. നടപടികൾ പൂർത്തിയാക്കാനാകാതെ വാഹന വകുപ്പും പൊലീസും. പൊലീസ് കസ്റ്റഡിയിലെടുത്ത വാഹനത്തിന് മഞ്ചേരി സ്വദേശിയും തിരൂർ.Malappuram News. മലപ്പുറം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>ഒരു ബുള്ളറ്റിനു രണ്ട് ഉടമകൾ: യഥാർഥ ഉടമയെ കണ്ടെത്താൻ വീണ്ടും ശ്രമം</h1>
      <address><time datetime="2019-11-19T05:20:00+00:00">19 Nov 2019, 05:20</time> by <a rel="author">മനോരമ ലേഖകൻ</a></address>
      <p>തിരൂർ∙ ഒരു ബുള്ളറ്റിനു രണ്ട് ഉടമകൾ. നടപടികൾ പൂർത്തിയാക്കാനാകാതെ വാഹന വകുപ്പും പൊലീസും. പൊലീസ് കസ്റ്റഡിയിലെടുത്ത വാഹനത്തിന് മഞ്ചേരി സ്വദേശിയും തിരൂർ വെട്ടം സ്വദേശിനിയും രേഖകളുമായി രംഗത്തെത്തിയതോടെയാണ് യഥാർഥ ഉടമയെ കണ്ടെത്താൻ അധികൃതർ വീണ്ടും ശ്രമം ആരംഭിച്ചത്.</p>
      <p>വെട്ടം സ്വദേശിനിയിൽനിന്ന് വാഹനം കൊണ്ടുപോയ ആൾ മറ്റൊരാൾക്ക് പണയപ്പെടുത്തുകയായിരുന്നു. വിവരം അറിഞ്ഞ ഉടമ ബുള്ളറ്റ് തന്റെ പേരു മാറ്റി റജിസ്റ്റർ  ചെയ്യാതിരിക്കാൻ തിരൂർ ജോയിന്റ് ആർടിഒയ്ക്ക് പരാതി നൽകിയിരുന്നു. എന്നാൽ പരാതി നിലനിൽക്കെ മലപ്പുറം ആർടി ഓഫിസിൽനിന്ന് മഞ്ചേരി സ്വദേശിയുടെ പേരിൽ റജിസ്ട്രേഷൻ നടപടികൾ പൂർത്തിയാക്കിയിരുന്നു. ഇതോടെ യഥാർഥ ഉടമ പരാതിപ്പെടുകയും  ഉദ്യോഗസ്ഥനെതിരെ അന്വേഷണം ആരംഭിക്കുകയും ചെയ്തു.</p>
      <p>നടപടിയെ തുടർന്ന് നഷ്ടപ്പെട്ട വാഹനം ചിലർ തിരൂർ സ്വദേശിനിയുടെ വീട്ടിലെത്തിച്ചിരുന്നു. എന്നാൽ മഞ്ചേരി സ്വദേശി തന്റെ പേരിലുള്ള രേഖകൾ ഹാജരാക്കി പരാതി നൽകിയതിനാൽ പൊലീസ് ബുള്ളറ്റ് കസ്റ്റഡിയിലെടുത്ത് തിരൂർ സ്റ്റേഷനിൽ എത്തിച്ചു. ആർടി ഓഫിസി‍ൽനിന്ന് ലഭിക്കുന്ന രേഖകൾ സഹിതം യഥാർഥ ഉടമ എത്തിയാൽ വാഹനം വിട്ടു നൽകാമെന്ന നിലപാടിലാണ് പൊലീസ്..</p>
    </article>
  </body>
</html>