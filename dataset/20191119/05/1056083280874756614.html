<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817950/%D9%85%D9%88%D8%A7%D9%81%D9%82%D8%AA-%D8%A7%D9%88%D9%84%DB%8C%D9%87-%D8%A8%D8%A7-%D9%85%DB%8C%D8%B2%D8%A8%D8%A7%D9%86%DB%8C-%D8%A8%D9%87%D8%A8%D9%87%D8%A7%D9%86-%D8%A7%D8%B2-%D9%85%D8%B3%D8%A7%D8%A8%D9%82%D8%A7%D8%AA-%DA%A9%DB%8C%DA%A9-%D8%A8%D9%88%DA%A9%D8%B3%DB%8C%D9%86%DA%AF-%D8%A2%D8%B3%DB%8C%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:47:05+00:00"/>
    <meta property="og:title" content="موافقت اولیه با میزبانی بهبهان از مسابقات کیک‌بوکسینگ آسیا"/>
    <meta property="og:description" content="ایسنا/خوزستان رئیس هیات ورزش‌های رزمی خوزستان گفت: موافقت اولیه برای میزبانی بهبهان از رقابت‌های قهرمانی کیک‌بوکسینگ آسیا صورت گرفته شده است."/>
  </head>
  <body>
    <article>
      <h6 class="kicker">رئیس هیات ورزش‌های رزمی خوزستان خبر داد:</h6>
      <h1>موافقت اولیه با میزبانی بهبهان از مسابقات کیک‌بوکسینگ آسیا</h1>
      <address><time datetime="2019-11-19T05:47:05+00:00">19 Nov 2019, 05:47</time> by <a rel="author">پریسا زنگنه منش</a></address>
      <p>ایسنا/خوزستان رئیس هیات ورزش‌های رزمی خوزستان گفت: موافقت اولیه برای میزبانی بهبهان از رقابت‌های قهرمانی کیک‌بوکسینگ آسیا صورت گرفته شده است.</p>
      <p>علی آغاجری در گفت‌وگو با ایسنا، اظهارکرد: در حال حاضر موافقت اولیه با برگزاری این رویداد آسیایی از سوی اداره‌کل ورزش و جوانان خوزستان، فدراسیون ورزش‌های رزمی و سازمان جهانی دفاع شخصی و قوت‌الرمی صورت گرفته است و در صورت تامین هزینه از سوی امور اجتماعی استانداری خوزستان، این پیکارها هفته اول بهمن‌ماه به میزبانی بهبهان برگزار خواهد شد.</p>
      <p>وی در پاسخ به این سوال که این میزبانی چه زمانی قطعی خواهد شد؟ عنوان کرد: آخر هفته جاری جلسه‌ای در استانداری خواهیم داشت و میزبانی خوزستان از رقابت‌های کیک‌بوکسینگ آسیا مشخص خواهد شد، البته من به گرفتن این میزبانی با توجه موافقت‌های اولیه، خوش‌بین هستم.</p>
      <p>رئیس هیات ورزش‌های رزمی خوزستان با بیان این‌که پیش‌بینی می‌شود 15 کشور در رقابت‌های آسیایی شرکت کنند، گفت: خوزستان می‌تواند حداقل 15 مدال در این پیکارها کسب کند.</p>
      <p>وی با اشاره به وضعیت خوب رزمی‌کاران خوزستانی، عنوان کرد: در مسابقات المپیاد ایرانیان سال جاری، خوزستان در رشته‌های مختلف موفق به کسب 55 مدال شد که 19 مدال آن توسط رزمی‌کاران خوزستانی به دست آمد.</p>
      <p>آغاجری گفت: هیات ورزش‌های رزمی استان، از تیرماه تاکنون موفق به کسب حدود 240 مدال آسیایی، جهانی و کشوری شده‌ است، ضمن این‌که چندین دوره مربیگری و داوری و همچنین مسابقات استانی نیز برگزار کردیم.</p>
      <p>انتهای پیام</p>
    </article>
  </body>
</html>