<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T05:32:47+00:00"/>
    <meta property="og:title" content="Αναπάντητα ερωτήματα για τη διπλή τραγωδία στην Κατερίνη"/>
    <meta property="og:description" content="Στις 10:00 το πρωί της Τρίτης θα πέσει η αυλαία του ασύλληπτου δράματος που συνέβη στην Κατερίνη. Συγγενείς και φίλοι θα πουν το «τελευταίο αντίο» στη 17χρονη Μαρία-Ιωάννα και την 45χρονη Σβέτα, οι οποίες βρέθηκαν νεκρές σε χαράδρα 120 μέτρων, μία εβδομάδα μετά την εξαφάνισή τους. Γεγονός είναι πάντως ότι τα μεγάλα ερωτήματα γύρω από"/>
  </head>
  <body>
    <article>
      <h6 class="kicker">Σήμερα η κηδεία</h6>
      <h1>Αναπάντητα ερωτήματα για τη διπλή τραγωδία στην Κατερίνη</h1>
      <h2>Στις 10:00 το πρωί της Τρίτης θα πέσει η αυλαία του ασύλληπτου δράματος που συνέβη στην Κατερίνη. Συγγενείς και φίλοι θα πουν το «τελευταίο αντίο» στη 17χρονη Μαρία-Ιωάννα και την 45χρονη Σβέτα, οι οποίες βρέθηκαν νεκρές σε χαράδρα 120 μέτρων, μία εβδομάδα μετά την εξαφάνισή τους. Γεγονός είναι πάντως ότι τα μεγάλα ερωτήματα γύρω από […]</h2>
      <address><time datetime="2019-11-19T05:32:47+00:00">19 Nov 2019, 05:32</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Στις 10:00 το πρωί της Τρίτης θα πέσει η αυλαία του ασύλληπτου δράματος που συνέβη στην Κατερίνη.</p>
      <p>Συγγενείς και φίλοι θα πουν το «τελευταίο αντίο» στη 17χρονη Μαρία-Ιωάννα και την 45χρονη Σβέτα, οι οποίες βρέθηκαν νεκρές σε χαράδρα 120 μέτρων μία εβδομάδα μετά την εξαφάνισή τους.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Γεγονός είναι πάντως ότι τα μεγάλα ερωτήματα γύρω από τις συνθήκες της τραγωδίας παραμένουν. Νέο βίντεο που έρχεται στη δημοσιότητα δείχνει τις τελευταίες κινήσεις της μητέρας και της κόρης, λίγη ώρα προτού ξεψυχήσουν στη χαράδρα.</p>
      <h3>Καρέ – καρέ η τελευταία διαδρομή</h3>
      <p>Η ώρα είναι 13.43 το μεσημέρι της 8ης Νοεμβρίου του 2019. Είναι η στιγμή που το μοιραίο όχημα περνά έξω από πρατήριο καυσίμων και καταγράφεται από κάμερα κλειστού κυκλώματος. Είναι το όχημα που οδηγά η 45χρονη γυναίκα, έχοντας δίπλα της την 17χρονη κόρη της, Μαρία Ιωάννα Δεληγιάννη.</p>
      <p>Λίγες στιγμές αργότερα, μάνα και κόρη θα βρουν τραγικό θάνατο σε μια χαράδρα 120 μέτρων στην Κατερίνη, με το όχημα να εντοπίζεται εννέα ολόκληρες ημέρες αργότερα, στις 17.11.2019, από drone της αστυνομίας.</p>
      <p>Το βίντεο έχει τραβηχτεί στο 14ο χιλιόμετρο Κατερίνης – Ελασσόνας. Μετά από μια πορεία ακόμη 13 χιλιομέτρων, το όχημα πέφτει στην χαράδρα…</p>
      <figure>
        <iframe src="https://www.youtube.com/embed/HzgGYV-eowk" width="640" height="360" data-service="Youtube" scrolling="no"/>
      </figure>
      <h3>Ακαριαίος ο θάνατος και για τις δύο</h3>
      <p>«Οι σοροί έφεραν πολλαπλές τραυματικές κακώσεις σε κεφάλι, κορμό και στα άκρα. Ήταν και οι δύο αιφνίδιοι θάνατοι και με αυτή την έννοια ίσως αυτό και να ήταν το καλύτερο δυνατό σενάριο» δήλωσε η ιατροδικαστής και αναπληρώτρια καθηγήτρια του ΑΠΘ, Λήδα Κοβάτση.</p>
      <p>Στο σημείο όπου βρέθηκαν νεκρές μάνα και κόρη υπάρχουν λίγα λευκά λουλούδια. Ήταν πάντα μαζί. Η μία δίπλα στην άλλη. Μια μάνα – βράχος λένε να στηρίζει το παιδί της το οποίο είχε κινητικά προβλήματα. Μαζί μπήκαν στο αμάξι, μαζί άφησαν την τελευταία τους πνοή στη βαθιά χαράδρα. Τις βρήκαν έξω από το αυτοκίνητο.</p>
      <p>Διαβάστε επίσης: Κατερίνη : <a href="https://www.in.gr/2019/11/17/greece/katerini-ragizei-kardies-o-pateras-tis-17xronis-pou-vrethike-nekri-ti-mitera-tis/">Ραγίζει καρδιές ο πατέρας της 17χρονης που βρέθηκε νεκρή με τη μητέρα της</a></p>
      <h3>Πατέρας: «Δεν είχε λόγους να αυτοκτονήσει»</h3>
      <p>Συντετριμμένος ο <a href="https://www.in.gr/2019/11/17/greece/katerini-ragizei-kardies-o-pateras-tis-17xronis-pou-vrethike-nekri-ti-mitera-tis/">πατέρας του κοριτσιού και σύζυγος της 45χρονης</a>, μιλώντας το βράδυ της Κυριακής στον Alpha, απέκλεισε το ενδεχόμενο η γυναίκα του να έκανε κακό στο παιδί τους.</p>
      <p>Όπως περιέγραψε μετά την τραγωδία στην Κατερίνη, ύστερα από έναν καυγά που είχε η 45χρονη με γείτονά τους, εκνευρισμένη, θέλησε να πάει στο χωριό του, έξω από την Ελασσόνα, για να δει την πεθερά της και να ηρεμήσει.</p>
      <p>«Είχε κάνει πολλές φορές της διαδρομή και γνώριζε το δρόμο. Όμως στο σημείο όπου φαίνεται πως το αυτοκίνητο έφυγε από την πορεία του, υπάρχει μια πολλή επικίνδυνη στροφή και -κατά τον πατέρα- η 45χρονη έχασε τον έλεγχο του αυτοκινήτου».</p>
      <figure>
        <img src="https://www.in.gr/wp-content/uploads/2019/11/katerinh_1811_2-768x437-600x341.jpg"/>
      </figure>
      <p>Όπως μάλιστα αποκάλυψε ο ίδιος, καθώς το αυτοκίνητο είχε εντοπιστεί από κάμερα ασφαλείας, οι έρευνες είχαν επικεντρωθεί στο σημείο όπου δεν υπήρχαν κάμερες! Πρόκειται για μια περιοχή τεράστια και δυσπρόσιτη. Όπως αποκάλυψε μάλιστα ο πατέρας της 17χρονης, κατά τη διάρκεια των ερευνών «περάσαμε από το δρόμο πάρα πολλές φορές» αλλά δεν μπόρεσαν να δουν το αυτοκίνητο.</p>
      <p>«Ήμασταν πολύ αγαπημένη οικογένεια. Δεν είχε λόγους να αυτοκτονήσει. Πιστεύω πως ήταν ατύχημα» φέρεται να ανέφερε ο τραγικός πατέρας.</p>
      <h3>Αδερφή 45χρονης: «Είμαι χάλια, δεν μπορώ να το πιστέψω»</h3>
      <p>Οι συγγενείς μάνας και κόρης είναι εξοργισμένοι, καταγγέλλοντας πως οι διαδικασίες για τις έρευνες εντοπισμού άργησαν χαρακτηριστικά…</p>
      <p>“Η μάνα ήταν βράχος δίπλα της” λένε άνθρωποι που γνώριζαν την γυναίκα, η οποία στεκόταν συνεχώς στο παιδί της που αντιμετώπιζε κινητικά προβλήματα.</p>
      <p>Εννέα ολόκληρες ημέρες συγγενείς και φίλοι ζούσαν με ένα καρδιοχτύπι για το τι απέγιναν οι δικοί τους άνθρωποι. Έφυγαν από το σπίτι τους στην Κατερίνη ανήμερα των γενεθλίων του κοριτσιού. Η μάνα λένε, ήταν πολύ φορτισμένη ψυχολογικά τον τελευταίο καιρό…</p>
      <p>«Είμαι χάλια. Δεν μπορώ να το πιστέψω. Η αλήθεια είναι ότι ο δρόμος στο συγκεκριμένο σημείο είναι πολύ επικίνδυνος» δήλωσε η αδερφή της Σβέτας.</p>
      <figure>
        <img src="https://www.in.gr/wp-content/uploads/2019/11/katerini_mana-768x753-600x588.jpg"/>
      </figure>
      <h3>Τι έδειξε η νεκροτομή</h3>
      <p>Από τη νεκροψία – νεκροτομή στις σορούς, διαπιστώθηκε πως τόσο η 17χρονη όσο και η μητέρα της έχασαν τη ζωή τους ακαριαία. Ο θάνατός τους τοποθετείται χρονικά την ημέρα της εξαφάνισής τους, την Παρασκευή 8 Νοεμβρίου, όταν έφυγαν με το αυτοκίνητο από το σπίτι τους στην Κατερίνη με προορισμό προς την Ελασσόνα. Κατερίνη<br/>Σύμφωνα με πληροφορίες από το Εργαστήριο Ιατροδικαστικής και Τοξικολογίας του ΑΠΘ, τα δυο θύματα φέρουν πολλαπλές βαριές κακώσεις σε κεφάλι και σώμα, αποτέλεσμα της πρόσκρουσης του αυτοκινήτου. Το αυτοκίνητο βρέθηκε χθες από drone της αστυνομίας σε χαράδρα 120 μέτρων, με τα δυο θύματα εκτός του οχήματος, σε απόσταση μερικών μέτρων.</p>
      <p>Τη νεκροψία – νεκροτομή διενήργησαν οι καθηγητές Ιατροδικαστικής του ΑΠΘ Λήδα Κοβάτση και Φώτιος Χατζηνικολάου. Παράλληλα, θα διενεργηθεί τοξικολογικός έλεγχος και τα αποτελέσματα αναμένεται να γίνουν γνωστά τις επόμενες ημέρες.</p>
      <p>
        <a href="https://www.tanea.gr/2019/11/18/greece/i-tyfli-gata-pou-kakopoiithike-sti-folegandro-vrike-zesti-agkalia/">Η τυφλή γάτα που κακοποιήθηκε στη Φολέγανδρο βρήκε ζεστή αγκαλιά</a>
      </p>
    </article>
  </body>
</html>