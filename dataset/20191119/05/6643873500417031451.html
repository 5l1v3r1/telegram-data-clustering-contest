<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/OpXwMk/vipers-er-suverene-i-norsk-haandball-dette-sier-andre-lag-om-dominanse"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T05:44:42+00:00"/>
    <meta property="og:title" content="Dette sier Tertnes-sjefen om Vipers-dominansen"/>
    <meta property="og:description" content="Laget fra Kristiansand har tatt over hegemoniet i norsk kvinnehåndball."/>
  </head>
  <body>
    <article>
      <h1>Dette sier Tertnes-sjefen om Vipers-dominansen</h1>
      <h2>Laget fra Kristiansand har tatt over hegemoniet i norsk kvinnehåndball.</h2>
      <address><time datetime="2019-11-19T05:44:42+00:00">19 Nov 2019, 05:44</time> by <a rel="author">Lars Sørnes</a></address>
      <p>Vi må tilbake til juni måned i 2013. Terje Marcussen tar over som sjef i Vipers Kristiansand. På det tidspunktet hadde ikke klubben noen målsetninger i det hele tatt, opplyser grunnleggeren av Sørlandschips. Gjelden skal ha ligget på mellom to og tre millioner kroner.</p>
      <p>– Jeg kom til en klubb som ikke var satt i system. Det var bare uker unna at det ble konkurs, sier daglig leder Marcussen.</p>
      <figure>
        <img src="https://images.sacdn.no/v2/images/eabe3034-87dd-4638-a4c9-5fa2cddd3012?fit=crop&amp;h=1267&amp;w=1900&amp;s=c42b0744cd2a455d4d149ac418bdaa7996a48b85"/>
        <figcaption>Terje Marcussen opplever suksess som daglig leder i Vipers Kristiansand.<cite>Åge Harald Drangsholt</cite></figcaption>
      </figure>
      <p>Det viktigste de gjorde for å snu situasjonen var å lage en god historie som skapte troverdighet, få struktur på salgs- og markedssiden og hente inn meritterte trenere. Antall samarbeidspartnere ble ganske raskt doblet.</p>
      <p>De siste tre årene har laget fra Kristiansand dominert her til lands, og i fjor ble det tredjeplass i Final Four i Champions League.</p>
      <p>– Vi har jobbet jevnt og trutt. Når jeg ser meg tilbake, så har vi gjort veldig mye riktig, sier Marcussen.</p>
      <p>Etter ti spilte kamper i årets sesong troner Vipers øverst på tabellen med ti seirer. Men hva tenker de andre klubbene om Vipers-dominansen? Er det bra å ha noe å strekke seg etter, eller dumt at en klubb er så mye bedre enn de andre?</p>
      <p>
        <a href="https://www.bt.no/sport/i/g7x8V1/vipers-stortalent-hylles-etter-storspill-ingen-i-verden-som-gjoer-d">Les også<br/>Vipers’ stortalent hylles etter storspill: – Ingen i verden som gjør det bedre</a>
      </p>
      <h3>Beholder profilene</h3>
      <p>Byåsen-profilen Ida Alstad er klar i sin sak.</p>
      <p>– Først og fremst vil jeg si det er veldig bra for norsk kvinnehåndball at vi har et flaggskip som Vipers nå, sier Alstad.</p>
      <figure>
        <img src="https://images.sacdn.no/v2/images/a236501f-4314-4842-86f0-6603ce7b7051?fit=crop&amp;h=1267&amp;w=1900&amp;s=db236f2eb1bd08f479143cb3b15b9a813a2cd7b1"/>
        <figcaption>Ida Alstad synes det er bra for norsk håndball med et flaggskip som Vipers.<cite>Mariann Dybdahl / Adresseavisen</cite></figcaption>
      </figure>
      <p>Sola-veteran Camilla Herrem synes ikke det er noe negativt med et lokomotiv i norsk håndball.</p>
      <p>– Vi andre har noe å strekke oss etter, sier Herrem.</p>
      <p>TV 2s håndballekspert Bent Svele mener Vipers-dominansen fører til at vi beholder flere profiler i landet.</p>
      <p>– Hvis alle lagene hadde ligget der nede på betraktelig lavere budsjett og lavere lønninger, så ville det ikke vært gitt at flere av landslagsspillerne i Vipers hadde spilt der. De ville heller vært i utlandet, sier Svele.</p>
      <figure>
        <img src="https://images.sacdn.no/v2/images/4bf6fbcb-c38f-439a-b3c5-3db638064f93?fit=crop&amp;h=1267&amp;w=1900&amp;s=e5cf387aa3a3e36b62778505ad0277313ead44ce"/>
        <figcaption>TV 2s håndballekspert Bent Svele mener Vipers-dominansen fører til at norske profiler ikke rømmer til utlandet.<cite>Vidar Ruud / NTB scanpix</cite></figcaption>
      </figure>
      <h3>– Uheldig på sikt</h3>
      <p>Daglig leder Terje Marcussen i Vipers opplyser at de kommer til å havne på drøye 23 millioner kroner i omsetning i år.</p>
      <p>Det er litt over dobbelt så mye som hardtsatsende Molde Håndballklubb Elite. Styreleder Per Gjerde presiserer at de er glade for at det finnes norske lag som hevder seg i Europa. Men:</p>
      <p>– Jeg ser en viss fare for at avstanden i norsk topphåndball blir for stor. På sikt kan det være uheldig, sier Gjerde.</p>
      <p>Styrelederen tror ikke det er gjort i en håndvending å kunne utfordre Vipers.</p>
      <p>– Det handler om å skape stabilitet og ha kontinuitet i klubben i tiden fremover. Kombinasjonen av erfarne spillere og unge talenter som er på vei frem kan være vår mulighet, sier Gjerde.</p>
      <figure>
        <img src="https://images.sacdn.no/v2/images/c66e62e0-dc28-4923-935d-09a9fc830dc9?fit=crop&amp;h=1288&amp;w=1900&amp;s=c755f60da2c2512d6c4adfc6930254ec39ef88ec"/>
        <figcaption>Molde-styreleder Per Gjerde frykter at avstanden i norsk topphåndball blir for stor.<cite>Kjell Langmyren</cite></figcaption>
      </figure>
      <p>Daglig leder Marit Brox i Tertnes Håndball Elite skulle ønske at gapet til Vipers ikke var så stort som det er nå – både sportslig, organisatorisk og økonomisk.</p>
      <p>– Vi må forbedre oss på alle fronter. I tillegg må vi skule på dem som får det til, og plukke opp det som kan benyttes i vår organisasjon, sier Brox, som ikke legger skjul på at klubben har lyst til å ta flere steg og etter hvert kjempe om gull.</p>
      <p>– Vi innser at vi ikke er der i dag. Men med litt mer medgang på det økonomiske, så kommer vi til å bli mer konkurransedyktige, sier Brox.</p>
      <p>
        <a href="https://www.bt.no/sport/i/Xg3kmB/vipers-med-historisk-god-hoestsesong-naa-jakter-de-ny-klubbrekord">Les også<br/>Vipers med historisk god høstsesong. Nå jakter de ny klubbrekord.</a>
      </p>
      <h3>Talenter</h3>
      <p>Vipers har seks spillere som ble tatt ut i den norske VM-troppen til Japan. Og klubben er et stort hestehode foran sine konkurrenter når det kommer til kroner og øre.</p>
      <p>Camilla Herrem i Sola mener de andre klubbene må tenke annerledes for å nærme seg det sportslige nivået.</p>
      <p>– Det er mange lag i Norge som er flinke til å ta vare på talentene, som for eksempel Oppsal og Byåsen, sier Herrem.</p>
      <figure>
        <img src="https://images.sacdn.no/v2/images/6cdd898b-bb22-46af-86f5-e6e5a5c2d1f1?fit=crop&amp;h=1267&amp;w=1900&amp;s=61bcf8858d32690794f8f8d696484bfabd3226ab"/>
        <figcaption>Camilla Herrem (til venstre) håper at Sola kan beholde talentene i klubben i årene som kommer.<cite>Geir Olsen / NTB scanpix</cite></figcaption>
      </figure>
      <p>
        <b>
          <i>– Hva med Sola?</i>
        </b>
      </p>
      <p>– Jeg håper vi klarer å beholde talentene, og i tillegg spe på med litt mer erfaring. Vi må lokke folk til å bli her og skrive lengre kontrakter.</p>
      <p>Ida Alstad er enig med sin tidligere klubbvenninne. Trondheimsklubben er et fremadstormende lag med flere juniorlandslagsspillere.</p>
      <p>– Jeg håper de klarer å se sin egen utvikling i Byåsen og være tålmodig nok før de reiser videre. Det er viktig å spille på seg nok rutine og være en nøkkelspiller i et lag over flere år før man tar det neste steget, sier Alstad.</p>
      <p>Hun er klar på at det er plass til flere hardtsatsende toppklubber i Norge, og minner om rivaliseringen med Larvik for noen år siden.</p>
      <p>– Det er absolutt ingen umulighet å nærme seg Vipers. Det handler om å beholde spillere over tid, og sakte, men sikkert bygge seg opp økonomisk og gjøre seg mer attraktiv, sier Ida Alstad.</p>
      <figure>
        <img src="https://images.sacdn.no/v2/images/363a6e08-5227-4553-a07a-7bd9b85a2436?fit=crop&amp;h=1267&amp;w=1900&amp;s=c7b7c91f8c0df94884c84a650b9618cd451a305b"/>
        <figcaption>Marit Brox i Tertnes. Her fra kontoret i 2014.<cite>Tor Høvik</cite></figcaption>
      </figure>
      <h3>Ønsker konkurranse</h3>
      <p>Marit Brox i Tertnes mener de har mye å hente på å nå ut til interessante samarbeidspartnere. Håndballklubben opplever tøff konkurranse i bergensmarkedet.</p>
      <p>– Vi må nå frem til de som er beslutningstakere rundt omkring i bedrifter og næringsliv, sier Brox.</p>
      <p>
        <a href="https://www.bt.no/sport/i/qLxx4w/stor-kaaring-her-er-de-10-stoerste-haandballtalentene-i-norge">Les også<br/>Stor kåring: Her er de 10 største håndballtalentene i Norge</a>
      </p>
      <p>De to største inntektskildene til Vipers er sponsor- og billettinntekter. Daglig leder Terje Marcussen har tro på at de kan vokse seg enda større med suksess ute i Europa.</p>
      <p>Han ønsker konkurransen fra andre norske klubber velkommen, men kommer med en liten advarsel:</p>
      <p>– Vi har planer om å være gode de neste ti årene også. De skal jobbe godt de som skal ta oss igjen.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/brif/i/MRXr80/influensavaksine-her-er-det-du-trenger-aa-vite"/>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
        <a href="https://www.bt.no/nyheter/lokalt/i/Xg3mgx/slik-skal-det-bli-i-haugeveien"/>
        <a href="https://www.bt.no/btmeninger/kommentar/i/jdxRVw/straamann-straamann-bukken-min"/>
        <a href="https://www.bt.no/innenriks/i/OpXGy3/foreldrene-vant-i-barnevernssak-norge-felt-i-menneskerettsdomstolen"/>
        <a href="https://www.bt.no/btmeninger/debatt/i/b56lmq/bt-taler-klimafornekternes-sak"/>
      </related>
      <ol>
        <li>
          <a href="https://www.bt.no/tag/H%C3%A5ndball">Håndball</a>
        </li>
        <li>
          <a href="https://www.bt.no/tag/Vipers_Kristiansand">Vipers Kristiansand</a>
        </li>
      </ol>
    </article>
  </body>
</html>