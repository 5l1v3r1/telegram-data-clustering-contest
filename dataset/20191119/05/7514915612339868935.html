<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/sveikata/35234-specialistai-ragina-antibiotikus-skirti-ir-vartoti-racionaliai"/>
    <meta property="og:site_name" content="budas.lt"/>
    <meta property="article:published_time" content="2019-11-19T05:33:56+00:00"/>
    <meta property="og:title" content="Specialistai ragina antibiotikus skirti ir vartoti racionaliai"/>
    <meta property="og:description" content="Lapkričio 18-ąją, Lietuva kartu su visa Europa mini Europos supratimo apie antibiotikus dieną, o visame pasaulyje startuoja Pasaulinė supratimo apie antibiotikus savaitė. Lietuvos ir pasaulio ekspertai įspėja – antibiotikams atsparių bakterijų atsiradimas ir plitimas kelia pavojų pacientų saugumui bei yra didelė ekonominė našta visoms pasaulio šalims."/>
  </head>
  <body>
    <article>
      <h1>Specialistai ragina antibiotikus skirti ir vartoti racionaliai</h1>
      <address>
        <time datetime="2019-11-19T05:33:56+00:00">19 Nov 2019, 05:33</time>
      </address>
      <figure>
        <img src="http://budas.lt/images/lapkritis/ragina.jpg"/>
      </figure>
      <p>Lapkričio 18-ąją, Lietuva kartu su visa Europa mini Europos supratimo apie antibiotikus dieną, o visame pasaulyje startuoja Pasaulinė supratimo apie antibiotikus savaitė. Lietuvos ir pasaulio ekspertai įspėja – antibiotikams atsparių bakterijų atsiradimas ir plitimas kelia pavojų pacientų saugumui bei yra didelė ekonominė našta visoms pasaulio šalims.</p>
      <p>Būtent dėl to siekiama skatinti tinkamą antibiotikų vartojimą informuojant visuomenę ir primenant sveikatos priežiūros specialistams apie būtinybę vartoti antibiotikus racionaliai bei didėjančias bakterijų atsparumo antibiotikams keliamas grėsmes.</p>
      <p>Anot sveikatos specialistų, atsparumas antibiotikams atsiranda ir plinta dėl per didelio ir neatsakingo antibiotikų vartojimo bei prastos infekcijų prevencijos ir kontrolės. Atsparumas išsivysto, kai įvyksta bakterijos pasikeitimas kaip atsakas į ją nepalankiai veikiantį vaistą.</p>
      <p>Didėjantis atsparumas paskutinės kartos antibiotikams reiškia, kad grėsmė neturėti efektyvių antibiotikų yra labai reali – šiandien sėkmingai gydomos užkrečiamosios ligos bei nedideli sužalojimai vėl gali tapti mirtini.</p>
      <p>Remiantis praėjusių metų „Eurobarometro“ duomenimis, tik pusė Lietuvos gyventojų žino, kad antibiotikai neefektyvūs gydant peršalimą ir gripą (Europos vidurkis siekia 66 proc.). Į klausimą, ar antibiotikai naikina virusus, prieš trejus metus teisingai atsakė vos 34 proc. gyventojų, o iki praėjusių metų jų dar sumažėjo iki 29 proc. (Europos vidurkis – 43 proc.). Tačiau gerai yra tai, kad nuo 2009 m. iki 2018 m. be recepto antibiotikus vartojančių gyventojų sumažėjo nuo 12 iki 8 proc.</p>
      <p>Taigi žmonės kviečiami laikytis pagrindinių racionalaus antibiotikų vartojimo principų, tokių kaip: antibiotikus vartoti tik gydytojui paskyrus, suvartoti visą paskirtų antibiotikų kursą, niekada nesidalinti antibiotikais su kitais, nevartoti antibiotikų likučių. Taip pat labai svarbu reguliariai plauti rankas, laikytis tinkamos maisto higienos, vengti artimo kontakto su sergančiuoju, skiepytis, nes visos šios priemonės trukdo plisti infekcijoms.</p>
      <p>Savo ruožtu sveikatos priežiūros specialistai skatinami antibiotikus skirti tik kai to tikrai reikia, o įtarus bakterinę infekciją – atlikti tyrimus, norint paskirti tinkamą gydymą. Taip pat svarbu išrašyti tinkamus antibiotikus, parenkant tinkamą dozę tinkamam laikui. Aktualu laiku vykdyti pacientų skiepijimą, būtina skirti deramą dėmesį infekcijų prevencijai, užtikrinant rankų, instrumentų ir aplinkos švarą.</p>
      <p>Pasaulinė supratimo apie antibiotikus savaitė Pasaulio sveikatos organizacijos iniciatyva minima nuo 2015 m., o Europos supratimo apie antibiotikus diena Lietuvoje ir Europoje kasmet minima lapkričio 18 d. jau nuo 2008 metų. Pagrindinis jų tikslas – atkreipti visuomenės ir medikų dėmesį į teisingą antibiotikų vartojimą ir didėjančią bakterijų atsparumo antibiotikams grėsmę.</p>
      <p>Sveikatos apsaugos ministerijos informacija</p>
    </article>
  </body>
</html>