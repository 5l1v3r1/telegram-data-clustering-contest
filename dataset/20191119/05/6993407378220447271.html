<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/radio-svoboda-daily/30278988.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T05:00:04+00:00"/>
    <meta property="og:title" content="Радіо Свобода Daily: У чому слідчі ДБР підозрюють експрезидента Порошенка"/>
    <meta property="og:description" content="«Звинуватити п’ятого президента України в захопленні державної влади – це смішно» – Порошенко"/>
  </head>
  <body>
    <article>
      <h1>Радіо Свобода Daily: У чому слідчі ДБР підозрюють експрезидента Порошенка</h1>
      <address><time datetime="2019-11-19T05:00:04+00:00">19 Nov 2019, 05:00</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>ДБР направило у ГПУ проєкт підозри Порошенку і просить зняти недоторканність</b>
      </p>
      <p>Державне бюро розслідувань України <a href="https://www.radiosvoboda.org/a/news-dbr-pidozra-poroshenko/30277896.html">направилo</a> у Генеральну прокуратуру проєкт повідомлення про підозру п’ятому президентові України, народному депутатові Петру Порошенкові.</p>
      <p>«Проєкт підозри підготовлено і направлено до прокуратури в рамках досудового розслідування кримінального провадження щодо можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року», – мовиться у повідомленні.</p>
      <p>Також слідчі бюро направили до прокуратури проєкт подання до Верховної Ради щодо зняття з Петра Порошенка недоторканності. Експрезидент <a href="https://www.radiosvoboda.org/a/news-poroshenko-dbr-pidozra/30278652.html">заявляє</a>, що через це достроково повернувся в Україну з Туреччини, де перебував із візитом. За його словами, справа проти нього «не має юридичної ваги».</p>
      <p>«Звинуватити п’ятого президента України в захопленні державної влади – це смішно. Може, вони мають на увазі часи Януковича, і пан Труба з паном Портновим вирішили захищати Януковича?» – заявив Порошенко.</p>
      <p>Якщо ви ще не підписані на Радіо Свобода Daily, то можете зробити це зараз – і читати далі</p>
      <p>
        <b>Повернення захоплених Росією українських кораблів</b>
      </p>
      <p>Росія передала Україні захоплені майже рік тому з застосуванням зброї в міжнародних водах біля Керченської протоки українські кораблі. На цей час судна ще прямують до українських берегів. Росія захопила їх із екіпажами, коли ті прямували з Одеси до Маріуполя. 24 захоплені в полон українські військові провели в російському СІЗО 10 місяців. Вони повернулися додому трохи раніше, ніж кораблі, – але завдяки обміну, а не за рішенням Міжнародного трибуналу з морського права. Іще у травні цей Трибунал вказав Росії повернути і моряків, і кораблі негайно. Реакції Києва, Москви і експертів ми зібрали <a href="https://www.radiosvoboda.org/a/povernennia-korabliv-reakciji/30278887.html">тут</a>.</p>
      <p>
        <b>Далі коротко:</b>
      </p>
      <ul>
        <li>Речник президента Росії Володимира Путіна Дмитро Пєсков <a href="https://www.radiosvoboda.org/a/news-peskov-normandska-zustrich/30278080.html">підтвердив</a>, що зустріч «нормандської четвірки» запланована на 9 грудня у Парижі. При цьому він закликав не «завищувати очікування» щодо зустрічі.</li>
        <li>Бориспільська місцева прокуратура <a href="https://www.radiosvoboda.org/a/news-lyashko-zaareshtuvaty/30278290.html">просить</a> суд заарештувати колишнього народного депутата України Олега Ляшка після сутички з Андрієм Герусом.</li>
        <li>Ексчиновник часів президентства Віктора Януковича Андрій Портнов <a href="https://www.radiosvoboda.org/a/news-portnov-skhemy-ofis-prezydenta/30278504.html">звернувся</a> до Офісу президента України зі своїми «аргументами» у конфлікті з журналістами Радіо Свобода.</li>
        <li>Кожна п’ята дитина в Україні <a href="https://www.radiosvoboda.org/a/news-seksualne-nasylstvo-dity/30278281.html">потерпає</a> від сексуального насильства, повідомив уповноважений президента України з прав дитини Микола Кулеба. За його словами, потерпають від цього як хлопці, так і дівчата.</li>
        <li>Засновник компанії Microsoft Білл Ґейтс <a href="https://www.radiosvoboda.org/a/news-billionare-ranking-gates/30277778.html">очолив</a> щорічний рейтинг найзаможніших людей світу, обійшовши голову Amazon.com Джефа Безоса. Рейтинг опублікувало агентство Bloomberg. Статки Ґейтса оцінюються у 110 мільярдів доларів, у Безоса на мільярд менше.</li>
      </ul>
      <p>
        <b>У Білорусі – парламент без жодного опозиційного кандидата</b>
      </p>
      <p>У Білорусі відбулися парламентські вибори. Згідно з попередніми результатами, до нижньої палати парламенту <a href="https://www.radiosvoboda.org/a/news-bilorus-vybory-parlament-bez-opozytsiji/30277924.html">не пройшов жоден опозиційний кандидат</a>. Попередні підсумки голосування опублікувала 18 листопада Центральна виборча комісія Білорусі. В ОБСЄ <a href="https://www.radiosvoboda.org/a/news-osce-vybory-bilorus/30278762.html">заявляють</a>, що вибори в Білорусі не відповідали міжнародним стандартам.</p>
      <p>І, схоже, там буде <a href="https://www.radiosvoboda.org/a/lukshenko-ide-u-prezydenty-i-zminuje-konstytutsiju/30278249.html">довічний президент</a>.</p>
      <p>Олександр Лукашенко, який править Білоруссю понад 25 років, довше, ніж будь-який інший лідер у Європі, заявив, що 2020 року висуне свою кандидатуру на шостий президентський строк. Після цього він не виключає змін у Конституції Білорусі, пропозиції вже розглядаються у його адміністрації і Конституційному суді.</p>
      <p>
        <b>У Гонконзі – вибухи, барикади і сутички</b>
      </p>
      <p>Розбиті вулиці, купа сміття й охоплені вогнем барикади – протести в Гонконзі, які локалізувалися біля Політехнічного університету, дедалі більше нагадують зону бойових дій. У ніч на понеділок поліція спробувала взяти територію штурмом, застосувавши водомети і сльозогінний газ. Але протестувальники підпалили барикади на підступах до головної будівлі вишу. Ескалація протесту в Гонконзі – <a href="https://www.radiosvoboda.org/a/protect-u-hong-konhu/30278824.html">у фото та відео</a>.</p>
      <figure>
        <iframe src="https://www.youtube.com/embed/iHQoNTk6o1g" width="640" height="360" data-service="Youtube" scrolling="no"/>
      </figure>
      <p>
        <b>У Тбілісі – сутички й водомети</b>
      </p>
      <p>Грузинська поліція почала <a href="https://www.radiosvoboda.org/a/news-tbilisi-rozgin-protestuvalnykiv/30278435.html">розганяти</a> акцію протесту біля будівлі парламенту в Тбілісі, вхід до якого 18 листопада заблокували активісти. Силовики застосували водомети. Протестувальники стали збиратися під стінами парламенту після того, як законодавці не змогли ухвалити зміни до Конституції про перехід на пропорційну виборчу систему.</p>
      <figure>
        <iframe src="https://www.youtube.com/embed/30RZgYg8gy4" width="640" height="360" data-service="Youtube" scrolling="no"/>
      </figure>
      <p>
        <b>У Словаччині – 700 кілограмів контрабандного українського бурштину</b>
      </p>
      <p>Майже 700 кілограмів контрабандного бурштину з України на суму понад 600 тисяч євро <a href="https://www.radiosvoboda.org/a/burshtyn-z-ukrajiny-zatrzmaly-na-slovachchyni/30278785.html">вилучили</a> співробітники кримінальної служби Фінансового управління під час обшуків у трьох легкових автомобілях на сході Словаччини. Четверо громадян України, які нелегально перевозили необроблений бурштин, перебувають під вартою.</p>
      <p>
        <b>Вісім спортивних перемог тижня</b>
      </p>
      <p>Українські паралімпійці продовжують вражати світ і здобувати нагороди на чемпіонатах світу з різних видів спорту, збірна України з футболу знову не програла, українські баскетболістки сенсаційно повернулися в гонку за путівку на «Євробаскет-2021», а «Дніпро» нагадало, що його зарано списувати з боротьби у Кубку Європи FIBA. ​Черговий спортивний тиждень минув – і Радіо Свобода <a href="https://www.radiosvoboda.org/a/30278156.html">розповідає про головні перемоги</a> і досягнення «синьо-жовтих».</p>
      <p>
        <b>Історія Голодомору на яскравих картинах італійця-байкаря</b>
      </p>
      <p>Неаполітанський письменник-байкар та художник Сабатіно Шія створив колекцію картин про історію Голодомору в Україні. П’ять місяців роботи – і вийшла «книжка малюнків» із 16 полотен, що розповідають про найбільшу трагедію, пережиту українцями у минулому столітті. Про картини і їхній сенс митець розповів <a href="https://www.radiosvoboda.org/a/30278364.html">в інтерв’ю</a> Радіо Свобода.</p>
      <figure>
        <img src="https://gdb.rferl.org/65FBA04B-C595-46B0-89F6-1F1261FCD09D.jpg"/>
        <figcaption>Картина «Село в оточенні червоних гадюк»</figcaption>
      </figure>
      <p>
        <b>Зберігайте й передавайте історичну правду!</b>
      </p>
      <p>
        <b>Ваше Радіо Свобода Daily</b>
      </p>
      <p>Радіо Свобода Daily – читайте все в одному мейлі! Усі важливі новини та ексклюзиви нашого сайту в одному листі. Надсилаємо щодня (окрім неділі) о 7-й ранку якраз до вашого сніданку. Підписатись на розсилку можна <a href="http://radiosvoboda.us14.list-manage.com/subscribe?u=0f3956f895eabdd94b7b11611&amp;id=f453bef3d0">тут</a>.</p>
    </article>
  </body>
</html>