<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30279018.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T05:20:47+00:00"/>
    <meta property="og:title" content="Ультиматуми Путіна становлять небезпеку для Зеленського (огляд преси)"/>
    <meta property="og:description" content="Києву час припинити відступати – видання"/>
  </head>
  <body>
    <article>
      <h1>Ультиматуми Путіна становлять небезпеку для Зеленського (огляд преси)</h1>
      <address><time datetime="2019-11-19T05:20:47+00:00">19 Nov 2019, 05:20</time> by <a rel="author" href="https://www.radiosvoboda.org/author/%D1%96%D1%80%D0%B8%D0%BD%D0%B0-%D0%B1%D1%96%D0%BB%D0%B0/vimpy" target="_blank">Ірина Біла</a></address>
      <p>Чи є повернення українських суден жестом «доброї волі» Москви перед «нормандською зустріччю»? Так, якщо керуватися наступальною логікою агресора, переконує газета <b>«День»</b>.</p>
      <p>Видання пише, що Кремль нав’язує складну комбінацію, яка покликана переграти українців та європейців, адже, повернувши моряків і кораблі, що насправді є виконання наказу Трибуналу ООН, росіяни показують, що вони начебто готові йти на поступки і домовлятися. Тим самим, заманюючи українців у переговорний процес, під час якого Москва планує подальший «наступ».</p>
      <p>У цій ситуації українській стороні, щонайменше, потрібна максимальна мобілізація усіх професіоналів, які є в державі. А ще потрібно мати різні варіанти реакцій і дій на випередження, якби не розвивалися події. Про це пише автор статті «Боротьба на підступах» <b>Іван Капсамун</b>.</p>
      <p>Коментують повернення Росією захоплених кораблів і експерти <b>«Газети по-українськи»</b>. Кремль намагається виглядати хоч трохи цивілізованим в очах Заходу напередодні «нормандської зустрічі», зазначає політолог <b>Олександр Кочетков</b>.</p>
      <p>Він наголошує, що Україна виконує всі вимоги Москви. Покладає надії на переговори. Натомість росіяни вимагають нових і нових поступок. Це впадає в очі європейцям. Тому Путін нарешті виконав рішення трибуналу Організації Об’єднаних Націй і повернув кораблі.</p>
      <p>Однак, як зазначає експерт, це не покращить позиції росіян. Навряд чи європейські лідери сприймуть за жест доброї волі виконання обов’язкових рішень суду. Проте це була єдина поступка, яку росіяни могли собі дозволити.</p>
      <p>Крім того, міжнародна слідча група у справі малайзійського «Боїнга» довела – на момент катастрофи бойовиками на Донбасі командували російські збройні сили. Це сильно б’є по іміджу Росії, наголошує політолог. Тому вони хотіли послабити цей ефект.</p>
      <p>Поки не буде ухвалений новий закон про особливий статус Донбасу, який влаштовує Путіна, причому на постійній основі, тобто фактично з включенням його до Конституції України, зустрічі із Зеленським не буде. Ні сам-на-сам, ні в «нормандському форматі», вважає дописувач газети <b>«День»</b> із Москви <b>Борис Соколов</b>.</p>
      <p>Як пряник Путін запропонував зниження ціни на російський газ для України на 25% (хоча Київ його давно не купує), але за умови відмови від позовів і укладення короткострокових контрактів, і лякав Європу припиненням газового транзиту через Україну.</p>
      <p>Автор статті наголошує, що Києву давно час припинити відступати в заочному діалозі сторін і почати висувати свої умови в частині забезпечення контролю над кордоном із Росією і над окупованими територіями Донбасу. Інших умов, крім капітуляції, від Путіна не буде.</p>
      <p>Виконання ж усіх висунутих Путіним умов означало б для Зеленського політичну смерть. Тому в ситуації, що склалася, йому краще було б публічно відмовитися від проведення зустрічі в «нормандському форматі» на перерахованих Путіним умовах. Заголовок статті – «Новий ультиматум Путіна, або Києву час припинити відступати».</p>
      <p>Уперше бюджет на наступний рік Верховна Рада ухвалила так швидко. Але, насправді, як зазначає експерт <b>«Газети по-українськи»</b> політолог <b>Віктор Таран</b>, це трагедія українського парламентаризму.</p>
      <p>Рада перестала виконувати свою найголовнішу функцію – контролювати виконавчу владу. Депутатів не цікавить, куди перерозподілятимуть кошти. Вони ухвалюють усе поспіль. Народні обранці сперечалися з Кабміном не за те, яким має бути фінансування галузей, а кому дістануться субвенції на округи. Їх зменшили до 2 мільярдів. Це гроші для мажоритарників, від яких потрібні будуть голоси.</p>
      <p>Офіс президента вже намітив перезапуск парламенту за пропорційною системою. Їх не цікавлять округи. Мажоритарникам-«слугам» скажуть, мовляв, голосуйте, як треба, і ви потрапите до списку. Про це йдеться в матеріалі «Бюджет на 2020 рік не передбачає стрімкого розвитку».</p>
      <p>Новий Держбюджет-2020 «списали» з документа Гройсмана: структура залишилася старою, поняття економічної моделі відсутнє взагалі. Про це стверджує газета <b>«Україна молода» </b>у статті «За законом принтера».</p>
    </article>
  </body>
</html>