<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/megallapodtak-az-unios-intezmenyek-koltsegveteserol"/>
    <meta property="og:site_name" content="infostart"/>
    <meta property="article:published_time" content="2019-11-19T05:30:47+00:00"/>
    <meta property="og:title" content="Megállapodtak az uniós intézmények költségvetéséről"/>
    <meta property="og:description" content="A tagországok kormányait tömörítő tanács és az Európai Parlament küldötteinek előzetes megállapodását még hivatalosan is meg kell erősítenie a két intézménynek, ez akár már a jövő héten megtörténhet."/>
  </head>
  <body>
    <article>
      <h1>Megállapodtak az uniós intézmények költségvetéséről</h1>
      <address><time datetime="2019-11-19T05:30:47+00:00">19 Nov 2019, 05:30</time> by <a rel="author">Infostart / MTI</a></address>
      <h3>A tagországok kormányait tömörítő tanács és az Európai Parlament küldötteinek előzetes megállapodását még hivatalosan is meg kell erősítenie a két intézménynek, ez akár már a jövő héten megtörténhet.</h3>
      <p>A kompromisszumos megoldás értelmében az EU a jövő évben 168,7 milliárd euró erejéig vállalhat pénzügyi kötelezettségeket, a tárgyévi tényleges kifizetések összege pedig 153,6 milliárd euró lehet. Az Európai Bizottság eredeti tervezete 168,3 milliárd euró kötelezettségvállalást és 153,6 milliárd euró tényleges kifizetést irányzott elő.</p>
      <p>Végeredményben mindkét társjogalkotó szerv engedni kényszerült, ugyanis a bőkezűbb kiadási keretet támogató parlament 171, illetve 159,1 milliárd eurót szeretett volna elérni, a hangsúlyt a takarékosságra helyező tanács viszont 166,8 és 153,1 milliárd eurót.</p>
      <p>Monika Hohlmeier, az EP főtárgyalója elsősorban azt emelte ki, hogy sikerült félmilliárd euróval növelni a klímavédelemre szánt forrásokat, valamint több pénz fog jutni a digitalizáció, illetve a fiatalokat célzó különböző programok, például az Erasmus+ és a DiscoverEU finanszírozására.</p>
      <p>Az előzetes megállapodást még hivatalosan is meg kell erősítenie a két intézménynek, amire akár már jövő héten sor kerülhet.</p>
      <p>Hétfőn éjfélkor járt le az egyeztetések határideje: amennyiben addig még nem sikerült volna megállapodásra jutni, akkor az Európai Bizottságnak új költségvetési javaslatot kellett volna benyújtania.</p>
      <p>
        <i>Nyitókép: Pixabay</i>
      </p>
    </article>
  </body>
</html>