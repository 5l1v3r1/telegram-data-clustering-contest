<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35227-dalis-vilniaus-pataisos-namu-patalpu-pertvarkoma-i-tardymo-izoliatoriu"/>
    <meta property="og:site_name" content="budas.lt"/>
    <meta property="article:published_time" content="2019-11-19T05:27:55+00:00"/>
    <meta property="og:title" content="Dalis Vilniaus pataisos namų patalpų pertvarkoma į tardymo izoliatorių"/>
    <meta property="og:description" content="Nenaudojamos Vilniaus pataisos namuose esančios patalpos bus pertvarkomos į kamerinio tipo tardymo izoliatorių suimtiesiems laikyti, pirmadienį pranešė Teisingumo ministerija."/>
  </head>
  <body>
    <article>
      <h1>Dalis Vilniaus pataisos namų patalpų pertvarkoma į tardymo izoliatorių</h1>
      <address><time datetime="2019-11-19T05:27:55+00:00">19 Nov 2019, 05:27</time> by <a rel="author">Austėja Masiokaitė-Liubinienė</a></address>
      <figure>
        <img src="http://budas.lt/images/lapkritis/daliss.jpg"/>
      </figure>
      <p>Nenaudojamos Vilniaus pataisos namuose esančios patalpos bus pertvarkomos į kamerinio tipo tardymo izoliatorių suimtiesiems laikyti, pirmadienį pranešė Teisingumo ministerija.</p>
      <p>Šis tardymo izoliatorius įsikurs nenaudojamose patalpose viename korpusų, jis bus atidarytas maždaug po pusmečio, statybos darbai jį pertvarkant kartu su budėtojų dalimi kainuos per 600 tūkst. eurų.</p>
      <p>„Kamerinio tipo įkalinimo įstaigose geriau užtikrinama asmenų izoliacija, galimų rizikų valdymas, pavyzdžiui, mažiau galimybių perduoti draudžiamus daiktus, kilti smurtui ar formuoti subkultūrą, – sako teisingumo ministras Elvinas Jankevičius. – Kaip liudija praktika, nuteistiesiems atsiranda didesnė motyvacija dalyvauti resocializacijos programose Labai svarbu, kad tokiose įstaigose sudaromos geresnės darbo sąlygos pareigūnams“.</p>
      <p>Ministro teigimu, ateityje toliau planuojama investuoti į įkalinimo įstaigų pertvarką, kad būtų užtikrinamas bausmes atliekančių asmenų ir visuomenės saugumas, veiksmingiau vyktų resocializacija.</p>
      <p>Ministerijos duomenimis, per pastaruosius kelerius metus valstybės biudžeto ir Norvegijos finansinės paramos lėšomis rekonstruoti keturi pastatai Marijampolės ir Pravieniškių pataisos įstaigose, juose daugiau kaip penktadaliu padaugėjo kamerinio tipo vietų.</p>
      <p>Šiuo metu pradėtas rekonstruoti Alytaus pataisos namų nuteistųjų bendrabutis, kuriame bus įrengta 200 kamerinio tipo vietų.</p>
      <p>Norvegijos finansinės paramos ir valstybės biudžeto lėšomis Pravieniškių bei Vilniaus pataisos namuose artimiausiu metu planuojama pastatyti pastatų, kuriuose bus įrengta daugiau kaip pusė tūkstančio kamerinio tipo vietų.</p>
      <footer>Vilnius, lapkričio 18 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>