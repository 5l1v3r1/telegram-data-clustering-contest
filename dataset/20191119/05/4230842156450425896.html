<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191119-kudy-poyihaty-vidpochyvaty-voseny-top-10-marshrutiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T05:45:41+00:00"/>
    <meta property="og:title" content="Куди поїхати відпочивати восени – топ-10 маршрутів"/>
    <meta property="og:description" content="Для тих, хто не знає, куди поїхати восени у відпустку, Факти ICTV зібрали 10 ідей для поїздок."/>
  </head>
  <body>
    <article>
      <h1>Куди поїхати відпочивати восени – топ-10 маршрутів</h1>
      <address>
        <time datetime="2019-11-19T05:45:41+00:00">19 Nov 2019, 05:45</time>
      </address>
      <p>Для тих, хто не знає, куди поїхати восени у відпустку, Факти ICTV зібрали 10 ідей для поїздок.</p>
      <p>Відпочинок восени має чимало переваг. У цей час на курортах менше людей.</p>
      <p>Крім того, можна не мучитися від сильної спеки та ласувати сезонними фруктами й овочами.</p>
      <h3>Топ-10 місць для відпустки восени в Україні та за кордоном</h3>
      <p><b>Карпати.</b> Осінь – найкраща пора для відпочинку в мальовничих Карпатах. Це ідеальне місце для того, щоб подихати чистим повітрям і вдосталь нагулятися на природі.</p>
      <p>Цілий рік тут працюють підйомники, також можна взяти напрокат велосипеди та квадроцикли, покататися на конях і поплавати у прохолодних гірських річках.</p>
      <p>Одне з популярних місць у Карпатах – озеро Синевир. Вода в ньому дуже чиста й прозора, але холодна.</p>
      <p>На березі озера можна відпочити в оточенні неймовірних краєвидів.</p>
      <figure>
        <img src="https://fakty.com.ua/wp-content/uploads/2018/07/19/04.jpg?1532005029"/>
      </figure>
      <p>Фото: Pixabay</p>
      <p><b>Кінбурнська коса.</b> Курортний регіон на узбережжі Чорного моря популярний завдяки ізольованості від цивілізації та екологічній чистоті.</p>
      <p>Тут сформувалася унікальна природна еко-зона. Можна як ніжитися в морі, так і поправити здоров’я у лікувальних грязях.</p>
      <p>Відпочивати тут восени – суцільне задоволення: досі тепле море та палюче сонце.</p>
      <p>
        <b>Читайте: </b>
        <a href="https://fakty.com.ua/ua/ukraine/20180817-vidpustka-za-svij-rahunok-chy-mozhut-vygnaty-prymusovo-ta-pidvodni-kameni/?utm_source=telegram&amp;utm_medium=social&amp;utm_campaign=live">Відпустка за свій рахунок: чи можуть вигнати примусово та підводні камені (ІНФОГРАФІКА)</a>
      </p>
      <p><b>Одеса.</b> Місто, в якому життя кипить і вдень, і вночі. Восени погода не така спекотна, а легкий вітерець після літа подобається багатьом.</p>
      <p>Крім пляжного відпочинку тут можна урізноманітнити культурну програму. Наприклад, відвідати музеї, оперний театр, цирк, зоопарк, а також побачити підземелля.</p>
      <p>Також можна стати свідком грандіозного й феєричного святкування дня міста, який Одеса відзначає 2 вересня.</p>
      <figure>
        <img src="https://fakty.com.ua/wp-content/uploads/2018/08/17/Odesa.jpg?1534508254"/>
      </figure>
      <p>Фото: Pixabay</p>
      <p><b>Італія.</b> У вересні на північному узбережжі Італії температура повітря тримається у межах +33-34°, а води +24-25°.</p>
      <p>У цей час добре в Ріміні, Сардинії, Сан-Ремо, а також Венеціанської Рив’єрі. Восени у Венеції можна відвідати знаменитий кінофестиваль.</p>
      <p>У жовтні на півночі Італії досить прохолодно, тому краще зробити вибір на користь південного узбережжя або Сицилії. Вода тут прогрівається до +22-23°.</p>
      <p>
        <b>Читайте: </b>
        <a href="https://fakty.com.ua/ua/lifestyle/20190725-100-rechej-yaki-potribno-zrobyty-vlitku/">100 речей, які потрібно зробити влітку</a>
      </p>
      <p><b>Іспанія.</b> Багатьом туристам осінь в Іспанії подобається більше, ніж літо. Температура повітря і моря знаходяться в ідеальній рівновазі.</p>
      <p>У вересні температура повітря тримається на рівні +27°, а моря +23°.</p>
      <p>У листопаді краще обрати тури в Барселону, Мадрид і Валенсію. Тут вже досить прохолодно (+17-20°), тому відвідувати архітектурні пам’ятники і музеї буде приємніше.</p>
      <figure>
        <img src="https://fakty.com.ua/wp-content/uploads/2018/08/17/Barselona.jpg?1534508371"/>
      </figure>
      <p>Фото: Pixabay</p>
      <p><b>Греція.</b> У вересні-жовтні на узбережжі Греції не буває штормів, погода сприятлива для пляжного відпочинку.</p>
      <p>Спека спадає, але море ще тепле. У вересні та жовтні вода прогрівається до +23°.</p>
      <p>Крім того, в цей час легше їздити на екскурсії. Можна оглянути острова Родос, Крит, Корфу, Міконос, Санторіні.</p>
      <p>
        <b>Читайте: </b>
        <a href="https://fakty.com.ua/ua/ukraine/20180727-vybyti-zuby-perelomy-i-smert-yak-ne-peretvoryty-vidpustku-na-peklo-18/">Вибиті зуби, переломи і смерть! Як не перетворити відпустку на пекло (18+)</a>
      </p>
      <p><b>Балі. </b>У жовтні є чимало приводів відпочити на Балі. Через незначну кількість туристів тут спокійно, а погода сприяє втіленню будь-якого сценарію відпочинку.</p>
      <p>Варто також врахувати, що восени тут знижуються ціни, тому розваги та екскурсії стають доступнішими.</p>
      <p>Жовтень ніби створений для безтурботного пляжного релаксу. Вода в океані прогрівається до +27°.</p>
      <p><b>Кіпр.</b> У вересні на Кіпрі панує повноцінне літо. З настанням рідкісних осінніх дощів Кіпр розквітає і виглядає значно привабливіше.</p>
      <p>Крім того, осінь – пора дозрівання цитрусових, слив, абрикос, груш. Також можна поласувати папаєю, манго, виноградом, маслинами та інжиром.</p>
      <figure>
        <img src="https://fakty.com.ua/wp-content/uploads/2018/08/17/Kipr.jpg?1534508489"/>
      </figure>
      <p>Фото: Pixabay</p>
      <p><b>Єгипет.</b> До середини вересня у Єгипті спадає спека – температура повітря не перевищує +30°. Щоправда ціни на тури в Єгипет восени теж вищі.</p>
      <p>У жовтні тут трохи прохолодніше, але сонце досі активне, тож можна обгоріти. Листопад – чудовий час відвідати екскурсії.</p>
      <p>До середини листопада море досі тепле й вабить туристів.</p>
      <p>
        <b>Читайте: </b>
        <a href="https://fakty.com.ua/ua/ukraine/20180710-koly-vygidnishe-braty-vidpustku-i-chy-mayut-pravo-vidmovlyaty-u-vidpochynku-infografika/">Коли вигідніше брати відпустку та чи мають право відмовляти у відпочинку (ІНФОГРАФІКА)</a>
      </p>
      <p><b>ОАЕ.</b> Восени в ОАЕ особливо сприятливий відпочинок: сонце вже не обпалює, а море ще тепле.</p>
      <p>Крім того, це чудова можливість подивитися визначні пам’ятки, не виснажуючи себе спекою.</p>
      <p>Ущелини Хаджських гір, піщані пляжі, мінеральні джерела, нічне полювання на крабів, дайвінг – цікаве заняття для себе знайде кожен.</p>
      <p>Факти ICTV також зібрали <a href="https://fakty.com.ua/ua/lifestyle/20190609-kudy-poyihaty-u-vidpustku-4-krayiny-dlya-ukrayintsiv/">чотири найкращі країни для відпочинку</a> українців.</p>
    </article>
  </body>
</html>