<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184342/%E0%A6%9A%E0%A7%81%E0%A6%B0%E0%A6%BF%E0%A6%B0-%E0%A6%B8%E0%A7%81%E0%A6%AF%E0%A7%8B%E0%A6%97-%E0%A6%A6%E0%A6%BF%E0%A6%A4%E0%A7%87%E0%A6%87-%E0%A6%AE%E0%A7%87%E0%A6%B0%E0%A6%BE%E0%A6%AE%E0%A6%A4-%E0%A6%B9%E0%A7%9F-%E0%A6%A8%E0%A6%BE-%E0%A6%97%E0%A7%8D%E0%A6%AF%E0%A6%BE%E0%A6%B8-%E0%A6%A1%E0%A6%BF%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A6%BF%E0%A6%AC%E0%A6%BF%E0%A6%89%E0%A6%B6%E0%A6%A8-%E0%A6%B2%E0%A6%BE%E0%A6%87%E0%A6%A8"/>
    <meta property="og:site_name" content="somoynews.tv"/>
    <meta property="article:published_time" content="2019-11-19T05:37:00+00:00"/>
    <meta property="og:title" content="চুরির সুযোগ দিতেই মেরামত হয় না গ্যাস ডিস্ট্রিবিউশন লাইন"/>
    <meta property="og:description" content="ইচ্ছেকৃতভাবে সিস্টেম লস দেখানো এবং গ্যাস চুরির সুযোগ করে দিতে বিতরণ সংস্থা..."/>
  </head>
  <body>
    <article>
      <h1>চুরির সুযোগ দিতেই মেরামত হয় না গ্যাস ডিস্ট্রিবিউশন লাইন</h1>
      <address><time datetime="2019-11-19T05:37:00+00:00">19 Nov 2019, 05:37</time> by <a rel="author">আতিকুর রহমান তমাল</a></address>
      <p><b>ইচ্ছেকৃতভাবে সিস্টেম লস দেখানো এবং গ্যাস চুরির সুযোগ করে দিতে বিতরণ সংস্থাগুলো গ্যাসের ডিস্ট্রিবিউশন লাইনগুলো মেরামত করে না বলে অভিযোগ জ্বালানি বিশেষজ্ঞদের। পাশাপাশি জ্বালানি বিভাগের যেসব কর্তাব্যক্তিদের এ অনিয়মগুলো ধরার কথা তারাই রয়েছেন পরিচালনা পর্ষদে- তাই সরষের ভূত কখনোই দূর হয় না বলেও মনে করেন তারা।</b><br/><br/>ধানমণ্ডি ২৭ এর রাস্তায় গ্যাস লাইন ফেটে অগ্নিকাণ্ডের ঘটনা খুব বেশিদিন আগের নয়। সে ঘটনায় রাস্তার উপর চলন্ত বাসে আগুন ধরে হতাহতও হন অনেকে। এর আগে পরে গ্যাস লাইনের কারণে দুর্ঘটনার নজির অহরহ। ঢাকাসহ সারাদেশে ছয়টি বিতরণ কোম্পানির অধীনে শুধু বাসা বাড়িতেই গ্যাসের গ্রাহক অন্তত ৪০ লাখ। একবার একটি লাইন যখন বাসানো হয়েছে; দুর্ঘটনা ছাড়া সেসব লাইন মেরামত হয়েছে কালেভদ্রে।<br/><br/>চট্টগ্রামের দুর্ঘটনার পর খোদ বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, বারবার বলার পরও লাইন মেরামতের কাজ শুরুই করছে না বিতরণ সংস্থাগুলো।<br/><br/>শুধু তিতাসেরই ১২২৩ কোটি টাকার প্রকল্প এখনও আটকে আছে আলোচনার টেবিলে। বিশেষজ্ঞরা বলছেন, এ বিষয়ে গড়িমসির কারণ হলো কোম্পানিগুলো সিস্টেম লস দেখাতে, মান্ধাতা আমলের লাইন সরাতে রাজি নয়।<br/><br/>জ্বালানি বিশেষজ্ঞ শামসুল আলম বলেন, নেটওয়ার্ক দুর্বল এ অজুহাতে সিস্টেম লস বেশি এমন অজুহাত কোম্পানিগুলো প্রায়ই দিয়ে থাকে।<br/><br/>এটি ছাড়াও আরও একটি কারণ হলো অনিয়ম ধরার লোকেরাই বসে আছেন; অনিয়ম করা সংস্থার কর্তাব্যক্তি হয়ে।<br/><br/><br/>শামসুল আলম বলেন, সচিব, অতিরিক্ত সচিব; এরা অনেক বোর্ডের মেম্বার। সুতরাং ওই কোম্পানি কোনো দোষ করলে তারাও সেই দোষে দোষী হয়ে যান। এজন্য তারা সঠিক বিচার করতে পারবেন না। তাই স্বচ্ছতার জন্য তারা ওই কমিটিতে থাকতে পারবেন না।<br/><br/>তাড়াও বিতরণ কোম্পানিগুলো যতটা আগ্রহী গ্যাস বিতরণে, ঠিক তেমনটা আগ্রহী নয় পাইপ লাইন ইন্টেগ্রিটি ম্যানেজমেন্ট বা ঝুঁকি কমাতে কারিগরি ব্যবস্থাপনার পরিকল্পনায়।<br/><br/>বুয়েটের কেমিকেল ইঞ্জিনিয়ারিং বিভাগের সহকারী অধ্যাপক ইয়াসির আরাফাত বলেন, এই ঝুঁকি কমানোর জন্য যেই ফ্রেম ওয়ার্ক দরকার হয় সেই ধরণের ফ্রেম ওয়ার্ক এখনও আমাদের ডেভেলপ হয়নি।<br/><br/>আর এসব কারণেই গ্যাস লাইনের আগুনে নিহতের সারি দীর্ঘ হচ্ছে।</p>
    </article>
  </body>
</html>