<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/tim-paine-might-give-up-captaincy-after-series-against-new-zealand-143388"/>
    <meta property="og:site_name" content="Wah Cricket"/>
    <meta property="article:published_time" content="2019-11-19T05:47:51+00:00"/>
    <meta property="og:title" content="AUS Vs PAK: पेन ने दिए संकेत, न्यूजीलैंड सीरीज के बाद छोड़ सकते हैं कप्तानी"/>
    <meta property="og:description" content="AUS Vs PAK: पिछले साल स्मिथ को बॉल टेंपरिंग विवाद की वजह से कप्तानी गवांनी पड़ी थी."/>
  </head>
  <body>
    <article>
      <h1>AUS Vs PAK: पेन ने दिए संकेत, न्यूजीलैंड सीरीज के बाद छोड़ सकते हैं कप्तानी</h1>
      <h2>AUS Vs PAK: पिछले साल स्मिथ को बॉल टेंपरिंग विवाद की वजह से कप्तानी गवांनी पड़ी थी.</h2>
      <address>
        <time datetime="2019-11-19T05:47:51+00:00">19 Nov 2019, 05:47</time>
      </address>
      <p><b>AUS Vs PAK:</b> ऑस्ट्रेलिया खिलाड़ी टिम पेन ने कप्तानी छोड़ने को लेकर बड़े संकेत दिए हैं. टिम पेन ने कप्तानी छोड़ने पर साफ तो नहीं कहा है लेकिन इशारा किया है कि न्यूजीलैंड सीरीज के बाद वह क्रिकेट को अलविदा कह सकते हैं. न्यूजीलैंड से पहले ऑस्ट्रेलिया को पाकिस्तान के खिलाफ सीरीज खेलनी है.</p>
      <p>पेन ने कहा, "हो सकता है कि यह मेरा आखिरी समर हो. मैं इसे लेकर निश्चित नहीं हूं. लेकिन मैं लुत्फ उठा रहा हूं. मैं शारीरिक और मानसिक तौर पर अच्छा महसूस कर रहा हूं. मुझे पता है कि जब आप मेरी उम्र तक आ जाते हो तो चीजें बहुत जल्दी बदलती हैं. मैं इस समर के लिए पूरी तरह से तैयार हूं. इससे ज्यादा आगे का मैं कुछ सोच नहीं रहा. मैं जानता हूं कि मुझे क्या करना है और मुझे क्या हासिल करना है."</p>
      <p>पेन ने आगे कहा, "जब आप आस्ट्रेलिया के कप्तान भी होते हो और आस्ट्रेलिया के विकेटकीपर भी, तो यह दो सबसे ज्यादा आलोचना झेलने वाले स्थान हैं. इस समय मैं दोनों पर हूं. मुझे पता है कि मैं हमेशा लोगों के निशाने पर रहूंगा."</p>
      <p>पेन ने बेहद मुश्किल हालात में टीम की कमान संभाली थी. पिछले साल पूर्व कप्तान स्मिथ और स्टार खिलाड़ी वॉर्नर पर बॉल टेंपरिंग की वजह से एक साल का बैन लगा था. इसके बाद उन्होंने टीम को कोच लैंगर के साथ मिलकर दोबारा खड़ा किया. पेन की कप्तानी में ही ऑस्ट्रेलिया 18 साल बाद इंग्लैंड की धरती पर सीरीज बचाने में कामयाब रही.</p>
      <p>पेन के कप्तानी छोड़ने पर क्रिकेट ऑस्ट्रेलिया के सामने नई कप्तान को चुनने की चुनौती खड़ी हो सकती है. क्रिकेट ऑस्ट्रेलिया के बैन की वजह से अप्रैल 2020 तक स्टीव स्मिथ टीम के कप्तान नहीं बन सकते हैं.</p>
      <p>
        <a href="https://www.wahcricket.com/news/virat-kohli-ready-for-2nd-test-against-bangladesh-says-no-off-while-practice-143387">
          <b>IND Vs BAN: आराम के मूड में नहीं है टीम इंडिया, विराट ने प्रैक्टिस का वीडियो पोस्ट किया</b>
        </a>
      </p>
    </article>
  </body>
</html>