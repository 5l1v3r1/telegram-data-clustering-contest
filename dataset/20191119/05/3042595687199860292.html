<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/styrker-sarbares-vern/71832092"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Styrker sårbares vern"/>
    <meta property="og:description" content="Arbeidet mot vold i nære relasjoner er viktig for regjeringen. Derfor jobbes det nå med en ny handlingsplan rundt dette."/>
  </head>
  <body>
    <article>
      <h1>Styrker sårbares vern</h1>
      <h2>Arbeidet mot vold i nære relasjoner er viktig for regjeringen. Derfor jobbes det nå med en ny handlingsplan rundt dette.</h2>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author">Kristoffer Sivertsen, statssekretær i justis- og beredskapsdepartementet (Frp)</a></address>
      <p>Reglene som skal beskytte utenlandske kvinner mot partnervold praktiseres så strengt at de svikter totalt,<a href="https://www.dagbladet.no/kultur/tvinges-til-a-bli-hos-voldelige-menn/71780008"> mener to representanter for JURK (Juridisk Rådgivning for Kvinner) i et innlegg i Dagbladet 7. november.</a></p>
      <p>JURK omtaler utlendingslovens § 53. Bestemmelsen skal gi kvinner som er utsatt for mishandling i nære relasjoner, opphold på selvstendig grunnlag. Formålet er å unngå at mange forblir i skadelige forhold av frykt for å bli sendt ut av landet. JURK mener at mange som trenger beskyttelse, ikke får det. De mener at UDI praktiserer § 53 for strengt.</p>
      <p><b>Arbeidet mot vold</b> i nære relasjoner er viktig for regjeringen. Derfor jobbes det nå med en ny handlingsplan rundt dette. Planen legges fram i 2020 og skal bl.a. inneholde tiltak for å forebygge vold, og beskytte og hjelpe utsatte. Situasjonen for særlig sårbare grupper vil – i likhet med tidligere handlingsplaner – bli viet stor oppmerksomhet.</p>
      <p>Lovgiver har ønsket å sikre at ofre for vold i nære relasjoner ikke tvinges til å velge mellom å reise ut av Norge eller å bli værende i en voldelig familierelasjon. Utlendingsloven gir derfor personer som har opplevd mishandling i samlivsforholdet, og som har hatt en oppholdstillatelse som ektefelle eller samboer, rett til fortsatt opphold etter et samlivsbrudd.</p>
      <p><b>Beviskravet for mishandling</b> er lavt, og bestemmelsen omfatter mishandling både av fysisk og psykisk art. Gjeldende retningslinjer fra UDI gir klare føringer på et lite strengt krav til sannsynliggjøring og det stilles som hovedregel ikke<i> </i>krav om dokumentasjon. Psykisk vold er likestilt med fysisk vold, og kan i seg selv være tilstrekkelig grunnlag for opphold. Tillatelse kan også gis på grunnlag av en enkeltstående hendelse, sett hen til alvorlighetsgraden og omstendighetene rundt hendelsen.</p>
      <p>Mishandlingsbestemmelsen ble i 2018 utvidet til å omfatte mishandling utført av andre enn samlivspartneren. Samtidig ble det gjort eksplisitt unntak fra kravet til sikret underhold i slike saker, og familie til EØS-borgere ble gitt en tilsvarende rett til opphold.</p>
      <p><b>For å forhindre at</b> utenlandske statsborgere havner i en situasjon med mishandling, er det i utlendingsloven også fastsatt at en ektefelle kan nektes oppholdstillatelse i familieetablering dersom det er mest sannsynlig at søkeren eller dennes særkullsbarn vil bli mishandlet eller grovt utnyttet.</p>
      <p><b>Kvinner med kort botid </b>i Norge er særlig sårbare i en situasjon der de utsettes for vold av en partner. Både manglende nettverk, språkkunnskaper og begrenset kunnskap om det norske samfunnet bidrar til denne sårbarheten. Det er derfor viktig å forebygge og sørge for god informasjon om rettigheter.</p>
      <p>Det er gjennomført en rekke informasjonstiltak om rett til opphold som følge av mishandling, herunder på UDIs egen informasjonsside om vold og nettportalen <a href="https://dinutvei.no/">dinutvei.no</a>, samt gjennom informasjonsmateriell utarbeidet i samarbeid med sentrale aktører på feltet.</p>
    </article>
  </body>
</html>