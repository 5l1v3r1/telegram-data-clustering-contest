<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%8e%cf%82-%cf%83%ce%b2%ce%ae%ce%bd%ce%b5%ce%b9-%ce%bf-%ce%b1%cf%86%ce%bc-%ce%b1%cf%80%cf%8c-%cf%84%ce%bf-taxisnet-%cf%84%ce%b9-%cf%80%cf%81%ce%ad%cf%80%ce%b5%ce%b9-%ce%bd%ce%b1-%cf%80%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T05:46:43+00:00"/>
    <meta property="og:title" content="Πώς σβήνει ο ΑΦΜ από το Taxisnet, τι πρέπει να προσέξουν οι κληρονόμοι"/>
    <meta property="og:description" content="Αντίστροφα μετράει πλέον ο χρόνος για τις τελευταίες φορολογικές υποχρεώσεις της χρονιάς."/>
  </head>
  <body>
    <article>
      <h1>Πώς σβήνει ο ΑΦΜ από το Taxisnet, τι πρέπει να προσέξουν οι κληρονόμοι</h1>
      <address>
        <time datetime="2019-11-19T05:46:43+00:00">19 Nov 2019, 05:46</time>
      </address>
      <p>
        <b>Αντίστροφα μετράει πλέον ο χρόνος για τις τελευταίες φορολογικές υποχρεώσεις της χρονιάς.</b>
      </p>
      <p>Μεταξύ αυτών περιλαμβάνονται και οι φορολογικές δηλώσεις εισοδήματος που θα πρέπει να υποβάλουν έως το τέλος Δεκεμβρίου οι κληρονόμοι για τα εισοδήματα του φορολογούμενου που απεβίωσε εντός του 2018.</p>
      <p>Όσοι κληρονόμοι δεν έχουν υποβάλει μέχρι στιγμής τη φορολογική δήλωση θα πρέπει να σπεύσουν καθώς θα πρέπει να συγκεντρώσουν και τα απαραίτητα δικαιολογητικά.</p>
      <p>Η δήλωση υποβάλλεται χειρόγραφα και θα πρέπει να προσκομίζονται και να συνυποβάλλονται τα απαραίτητα δικαιολογητικά για τα εισοδήματα που απέκτησε ο φορολογούμενος που απεβίωσε μέχρι την ημερομηνία θανάτου ή τις δαπάνες που είχε πραγματοποιήσει.</p>
      <p>Ειδικά, οι κληρονόμοι θα πρέπει να συνυποβάλουν βεβαιώσεις για αποδοχές ή συντάξεις και για τόκους καταθέσεων.</p>
      <p>Μετά την υποβολή της δήλωσης η εφορία θα προχωρήσει στην εκκαθάρισή της και θα αποστείλει το εκκαθαριστικό σημείωμα στη διεύθυνση του κληρονόμου.</p>
      <p>Ενέργειες των κληρονόμων πριν την υποβολή της δήλωσης<br/>Πριν την υποβολή της δήλωσης, οι κληρονόμοι πρέπει να δηλώσουν το θάνατο στο τμήμα μητρώου της αρμόδιας Δ.Ο.Υ. Ενέργεια που είναι απαραίτητη για την απενεργοποίηση του ΑΦΜ.</p>
      <p>Σε περίπτωση θανάτου, φυσικού προσώπου μη επιτηδευματία, η δήλωση μεταβολής στο τμήμα μητρώου, υποβάλλεται από έναν τουλάχιστον εκ των κληρονόμων ή των εγγυτέρων συγγενών συνυποβάλλοντας:</p>
      <p>Ληξιαρχική πράξη θανάτου<br/>Πιστοποιητικό εγγυτέρων συγγενών<br/>Πιστοποιητικό περί μη δημοσίευσης διαθήκης.<br/>Δήλωση σχέσεων φορολογουμένου (έντυπο Μ7).<br/>Η δήλωση του θανάτου υποβάλλεται μέχρι τη λήξη προθεσμίας υποβολής της δήλωσης φορολογίας εισοδήματος, δηλαδή μέχρι τις 31 Δεκεμβρίου.</p>
    </article>
  </body>
</html>