<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/explosiv-mina-lag-oupptackt-i-museets-samlingar-i-25-ar/"/>
    <meta property="og:site_name" content="DN.SE"/>
    <meta property="article:published_time" content="2019-11-19T05:01:25+00:00"/>
    <meta property="og:title" content="Explosiv mina låg oupptäckt i museets samlingar i 25 år"/>
    <meta property="og:description" content="De senaste åren har Statens försvarshistoriska museer upptäckt flera explosiva och farliga föremål i sina samlingar."/>
  </head>
  <body>
    <article>
      <h1>Explosiv mina låg oupptäckt i museets samlingar i 25 år</h1>
      <address><time datetime="2019-11-19T05:01:25+00:00">19 Nov 2019, 05:01</time> by <a rel="author" href="https://www.dn.se/av/hugo-lindkvist/" target="_blank">Hugo Lindkvist</a></address>
      <p>
        <b>I ett magasin i centrala Stockholm låg en skarp stridsvagnsmina. I ett magasin nära Linköping fanns 500 kilo krut och en sprängladdning från en katapultstol.<br/>De senaste åren har Statens försvarshistoriska museer upptäckt flera explosiva och farliga föremål i sina samlingar. <br/>– Det var farligt för medarbetare och i händelse av brand eller annan incident även farligt för andra, säger Magnus Hagberg, överintendent.</b>
      </p>
      <p>Det var i november förra året som myndigheten gjorde en extra kontroll av en mina i Armémuseums magasin i Frihamnen, Stockholm. </p>
      <p>Minan hade i samlingen märkts som en ”övningsmina” och bedömdes därför som ofarlig. Under 25 års tid hade den legat bland mängder av andra museiobjekt på en hylla i lokalen. </p>
      <p><b>Kontrollen gav helt andra</b> resultat. Röntgen visade att det inte var en övningsmina. Det var en skarp stridsvagnsmina, konstruerad i Belgien på 1950-talet. </p>
      <p>– Den saknade tändanordning och hade inte gått att utlösa av sig själv. Men om det hade brunnit i lokalen eller om den hade hanterats på felaktigt sätt hade det medfört stor risk, säger Magnus Hagberg, överintendent på Statens försvarshistoriska museer (SFHM).</p>
      <p>Den explosiva minan i Stockholm är ett av flera fynd av farliga föremål som de senaste två åren gjorts i samlingarna för <a href="https://www.dn.se/sthlm/i-magasinet-ta-del-av-varldens-storsta-trofesamling-pa-armemuseum/">Armémuseum i Stockholm</a> och Flygvapenmuseum i Linköping. </p>
      <p>Hittills har fler än 820 objekt bara ur Armémuseums samlingar röjts eller omhändertagits i det projektarbete som internt går under namnet ”Farliga föremål”. Det framkommer i ett brev som Magnus Hagberg häromveckan skickade till kulturdepartementet.</p>
      <figure>
        <img src="https://cached-images.bonnier.news/cms30/UploadedImages/2019/11/19/5868c3fa-0aa2-40f0-98e3-84ae6bc4d1c3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>SFHM övertog i slutet av 00-talet en stor mängd krigs- och överskottsmateriel från Försvarsmakten.<cite>Foto: Ali Lorestani</cite></figcaption>
      </figure>
      <p>Överintendenten drog i gång arbetet med att kartlägga de farliga föremålen kort efter att han tillträdde sin post, år 2017. I interna incidentrapporter hade han då läst om andra farliga objekt som innan hans tillträde hade upptäckts i Flygvapenmuseums magasin i Linköping.</p>
      <p>Där hade åtta robotar med intakta krutmotorer hittats. De innehöll sammanlagt 500 kilo krut, men hade trots det ”hanterats som ofarligt”. Dessutom upptäcktes en sprängladdning på en katapultstol från ett flygplan.</p>
      <p>
        <b>Var det farligt för allmänheten?</b>
      </p>
      <p>– Det är ett magasin som ligger väldigt isolerat ute på landsbygden. Det var inte farligt för allmänheten men det är ändå inte godtagbart. Det var farligt för medarbetare och i händelse av brand eller annan incident även farligt för andra, säger Magnus Hagberg.</p>
      <p>Bakgrunden till SFHM:s kartläggningsarbete är den omfattande överföring av krigsmateriel som gjordes till myndigheten från Försvarsmakten efter de stora nedskärningarna i slutet av 00-talet. Bland annat upphörde Försvarsmakten att driva museiverksamheter och ansvaret för tiotusentals föremål både från land- och luftförsvar lades i stället på SFHM.</p>
      <p>Det är, som Magnus Hagberg beskriver det, en ”väldigt stor mix” av föremål som myndigheten fått ta del av, med ”alltifrån stridsvagnar till 1700-talsuniformer”. En övervägande majoritet av föremålen är helt ofarliga, men bland dem finns också riskobjekten.</p>
      <p><b>Det vanligaste,</b> berättar Hagberg, är föremål som innehåller små rester av krut. Andra skadliga ämnen som upptäckts är asbest eller lindan, radioaktiva föremål eller explosiva föremål som minor, tändhattar, ammunition och granater. Det är de objekten som myndigheten måste hitta, antingen för att märka eller för gallra ut och destruera.</p>
      <p>– Vi har riktat in oss på att gå igenom allt som är i museibyggnaderna eller det som är magasinerat i bebyggt området eller där människor befinner sig. Det som återstår är magasin eller förvaring som finns på externa platser utanför tätbebyggt område, säger Magnus Hagberg.</p>
      <p>Även vid själva destruktionen finns dock betydande risker. Det visade inte minst den arbetsplatsolycka som inträffade i Gävletrakten, 2017. En person skadades allvarligt under arbetet med att destruera gevär från 1900-talet, föremål som hade funnits i SFHM:s samling. </p>
      <p><b>Arbetet med att destruera</b> föremålen sköttes av ett externt företag som hade anlitats, sedan myndigheten begärt hjälp från Försvarsmakten, som i sin tur tog stöd av Försvarets materielverk, uppger Magnus Hagberg. Efter händelsen gjorde Arbetsmiljöverket flera inspektioner av arbetet hos SFHM, något som resulterat att man förstärkt rutinerna med riskbedömning vid gallring och insamling av objekt.</p>
      <p>– Man ställer sig alltid frågan om vi gjort något dåligt. I det här fallet konstaterades att vi inte gjort något fel men det är klart att man funderar på om vi hade kunnat göra ännu mer, säger Magnus Hagberg.</p>
      <p>En polisutredning om händelsen, med rubricering arbetsmiljöbrott, pågick fram till 2018 men är nu nedlagd. </p>
      <p>– Vi drev den utredningen långt för att kartlägga var materialet kom ifrån och eventuellt vem som hade brustit i hanteringen av det. Det gick inte att fastställa vem som bar ansvaret, säger Henrik Forssblad, gruppchef på Polisen i region mitt. </p>
      <p><b>SFHM:s arbete med</b> att lokalisera och säkerställa samtliga farliga föremålen är dock långt ifrån färdigställt, menar Magnus Hagberg. I brevet till regeringen skriver han: ”Med anledning av den risk som samlingsobjekten medför bedömer SFHM:s att det är angeläget att riskbedömningar av återstående samlingar utförs snarast.”</p>
      <p>Magnus Hagberg vill att varje objekt ska katalogiseras och dokumenteras, och menar att mer resurser krävs. I tidigare budgetunderlag har SFHM begärt ytterligare sex miljoner kronor i riktat statligt stöd för arbetet.</p>
      <p>– Det är inte farligt för allmänheten i dag, inte för dig eller mig. Men det är aldrig acceptabelt att det skulle finnas risker i arbetsmiljön som jag är ytterst ansvarig för. Och det återstår fortfarande risker om någon inte följer reglerna och inte hanterar objekten på rätt sätt, säger Magnus Hagberg och tillägger:</p>
      <p>– Jag är inte alarmistisk, men jag är inte nöjd med situationen förrän vi har gått igenom allt. </p>
      <details>
        <summary>SFHM och Farliga föremål.</summary>
        <p>Uppdraget för myndigheten är att ”öka kunskapen om det svenska försvaret genom tiderna och om dess roll i samhällsutvecklingen”. </p>
        <p>SFHM driver två museer: Armémuseum i Stockholm och Flygvapenmuseum i Linköping.</p>
        <p>2017 inledde myndigheten arbetet med att ”säkra arbetsmiljö och kontroll över samlingarna”. Projektet går internt under namnet ”Farliga föremål”. </p>
        <p>I Armémuseums samlingar har hittills 7200 objekt riskbedömts, varav ett par tusen har gallrats och och drygt 820 objekt har röjts eller omhändertagits.</p>
        <p>SFHM tar i arbetet bland annat hjälp av Polisen, Försvarsmakten och Swedec, Totalförsvarets ammunitions- och minröjningscentrum. </p>
        <p>Källa: SFHM.</p>
      </details>
    </article>
  </body>
</html>