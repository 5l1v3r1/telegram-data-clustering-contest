<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/pidozra-petru-poroshenku-shcho-chekaye-na-p-yatogo-prezidenta-50054250.html"/>
    <meta property="og:site_name" content="НВ"/>
    <meta property="article:published_time" content="2019-11-19T05:51:00+00:00"/>
    <meta property="og:title" content="Портнов шиє? Чим може загрожувати Порошенку «підозра» ДБР"/>
    <meta property="og:description" content="18 листопада ДБР направило в ГПУ проєкт повідомлення про підозру п’ятому президенту України, народному депутату Петру Порошенку."/>
  </head>
  <body>
    <article>
      <h1>Портнов шиє? Чим може загрожувати Порошенку «підозра» ДБР</h1>
      <h2>18 листопада ДБР направило в ГПУ проєкт повідомлення про підозру п’ятому президенту України, народному депутату Петру Порошенку.</h2>
      <address>
        <time datetime="2019-11-19T05:51:00+00:00">19 Nov 2019, 05:51</time>
      </address>
      <p>У Генпрокуратурі вивчають проєкт, який направило їм Держбюро розслідувань (ДБР), щодо повідомлення про підозру п’ятому президенту України Петру Порошенку в межах досудового розслідування кримінального провадження щодо можливого неправомірного впливу на проведення конкурсу з відбору кандидатів для призначення членів Вищої ради правосуддя в березні-травні 2019 року, повідомив генпрокурор Руслан Рябошапка.</p>
      <p>«У Генпрокуратурі України ці матеріали є, їх опрацьовують відповідні структурні підрозділи. Найближчим часом буде ухвалено процесуальне рішення», — сказав Рябошапка журналістам у понеділок.</p>
      <h3>Зняття недоторканості</h3>
      <p>Підозру п’ятому президенту Петру Порошенку передали в Генпрокуратуру. З колишнього глави держави до того ж просять зняти недоторканність. Проєкт підозри скерували слідчі центрального апарату Державного бюро розслідувань, повідомила Радіо НВ речниця ДБР Анжеліка Іванова.</p>
      <p>«У документі йде мова про підозру п’ятому президенту України у вчиненні кримінальних правопорушень, передбачених ч. 3 ст. 109 Кримінального кодексу України. Публічні заклики до насильницької зміни або повалення конституційного ладу, або до захоплення державної влади, вчинені представником влади. А також ч. 2 ст. 364 статті. Це зловживання владою або службовим становленням, якщо воно спричинило тяжкі наслідки», — наголосила Іванова.</p>
      <p>Крім цього, слідчі ДБР направили до прокуратури проєкт подання до Верховної Ради про надання згоди на притягнення до кримінальної відповідальності п’ятого президента України, який є чинним народним депутатом і головою фракції Європейська солідарність.</p>
      <h3>Залякати не вийде</h3>
      <p>Петро Порошенко скасував кілька зустрічей, які повинен був провести у Туреччині, та повернвся до України, як розповів він сам в ефірі Прямого, аби продемонструвати, що «залякати його не вийде». Незважаючи на надскладні задачі, які йому доводилося вирішувати в ході свого президентства, додав Порошенко, він жодного разу не порушував українського законодавства.</p>
      <p>«Це справа, з якої кури сміються. Звинувачувати п’ятого президента України у захопленні державної влади. Може, вони мають на увазі часи Януковича. І пан Труба разом із паном Портновим хочуть позахищати Януковича. Я хочу наголосити, що я був обраний у результаті всенародних виборів, які були визнані зразковими. Зрозуміло, що пан Труба є лише виконавцем. Замовником є команда Януковича, яка дуже часто з’являється зараз не тільки у своїх Telegram-каналах, але і в органах влади», — зауважив Порошенко.</p>
      <p>Важливо знайти замовників і організаторів цієї провокації, мета якої залякати команду Європейської солідарності, додав Порошенко.</p>
      <h3>Російське замовлення</h3>
      <p>Так звана<a href="https://nv.ua/ukr/ukraine/politics/advokat-poroshenka-vidreaguvav-na-pidozru-dbr-novini-ukrajini-50054249.html"> підозра є нічим іншим як російським замовленням на завдання шкоди репутації п’ятого президента</a>, зазначив адвокат Петра Порошенко Ігор Головань.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/776/original/4942bbf673b676041a0ac32712bacabc.png?stamp=1&amp;q=85&amp;w=115"/>
      </figure>
      <p>Галя Койнаш<br/>Чому Україна допомагає Росії брехати?</p>
      <p>В ефірі Радіо НВ нинішні дії ДБР він назвав провокацією і спробою очільника відомства Романа Труби утриматися на посаді. Також таким чином ДБР намагається ухилитися від виконання судового рішення, наголосив він.</p>
      <p>«Якраз у цьому провадженні Шевченківським судом 15 листопада було винесено ухвалу, якою було зобов’язано слідчих ДБР розглянути клопотання про закриття саме цього провадження. Щоб розглянути це питання, їм було дано термін у 72 години. Я думаю, що щоб якось ухилитися від виконання такого рішення як людям, яким нічого втрачати, вони вчинили фарс так званим проєктом підозри. І я думаю, що фарс таким проєктом і закінчиться», — наголосив Головань.</p>
      <h3>Портнов vs Порошенко</h3>
      <p>Верховна Рада підтримала правку до законопроєкту про перезапуск Державного бюро розслідувань, яка передбачає звільнення керівництва. Відповідно до цієї правки, повноваження директора, першого заступника і заступника директора ДБР припиняються достроково в разі ухвалення закону і набуття ним чинності.</p>
      <p>При цьому президент України протягом п’яти робочих днів з дня набуття цим законом чинності повинен призначити тимчасово виконуючого обов’язки директора ДБР з повноваженнями, передбаченими законом про Державне бюро розслідувань. Однак депутати не встигли завершити розгляд законопроєкту про перезапуск ДБР. Народні депутати розглянули лише частину правок.</p>
      <aside>Депутати не встигли завершити розгляд законопроєкту про перезапуск ДБР</aside>
      <p>Наразі ДБР намагається зірвати це голосування, яке має відбутися за два тижні, припустив в розмові з Радіо НВ головний експерт StateWatch Олександр Лємєнов. Також цілком вірогідно, що через органи досудового розслідування, зокрема ДБР, Андрій Портнов намагається розплатитися з Петром Порошенком за те, що протягом п’яти років не міг повернутися до України, додав він.</p>
      <p>Нагадаємо, у травні 2019 року ексзаступник глави Адміністрації президента часів Януковича Андрій Портнов повідомив про повернення до України та почав подавати до Державного бюро розслідувань заяви зі звинуваченнями Петра Порошенка у скоєнні злочинів. Станом на жовтень ДБР вела щонайменше 13 кримінальних проваджень, в яких фігурує Порошенко.</p>
      <p>В серпні суд дозволив допитати Порошенка у ДБР із застосуванням поліграфа у провадженні щодо ймовірного ухилення від податків під час купівлі-продажу телеканалу Прямий. У Порошенка від проходження перевірки на поліграфі відмовилися. У вересні за клопотанням ДБР судом був накладений арешт на нерухоме майно і корпоративні права заводу Кузня на Рибальському, що раніше належав Порошенку.</p>
    </article>
  </body>
</html>