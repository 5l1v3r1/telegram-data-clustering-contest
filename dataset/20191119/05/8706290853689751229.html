<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685181/staikouras-borei-na-ginei-dialogos-me-ton-epicheirimatiko-kosmo-g"/>
    <meta property="og:site_name" content="enikos.gr"/>
    <meta property="article:published_time" content="2019-11-19T05:06:00+00:00"/>
    <meta property="og:title" content="Σταϊκούρας: Μπορεί να γίνει διάλογος με τον επιχειρηματικό κόσμο για τη μείωση των εισφορών"/>
    <meta property="og:description" content="Ο υπουργός παρέστη στο διοικητικό συμβούλιο του ΕΒΕΑ και μεταξύ άλλων ανέφερε..."/>
  </head>
  <body>
    <article>
      <h1>Σταϊκούρας: Μπορεί να γίνει διάλογος με τον επιχειρηματικό κόσμο για τη μείωση των εισφορών</h1>
      <address>
        <time datetime="2019-11-19T05:06:00+00:00">19 Nov 2019, 05:06</time>
      </address>
      <p>Διάλογο με τις επιχειρήσεις για τη μείωση των ασφαλιστικών εισφορών πρότεινε ο υπουργός Οικονομικών, <a href="http://www.enikonomia.gr/economy/225974,ta-4-kleidia-gia-chamilotera-pleonasmata.html%CE%A7%CF%81%CE%AE%CF%83%CF%84%CE%BF%CF%82%20%CE%A3%CF%84%CE%B1%CF%8A%CE%BA%CE%BF%CF%8D%CF%81%CE%B1%CF%82.">Χρήστος Σταϊκούρας.</a></p>
      <p>Ο υπουργός παρέστη στο διοικητικό συμβούλιο του ΕΒΕΑ (Εμπορικού και Βιομηχανικού Επιμελητηρίου Αθηνών) και μεταξύ άλλων ανέφερε ότι η ελληνική οικονομία ενισχύεται με την εφαρμογή ενός νέου μείγματος οικονομικής πολιτικής, με αντιστροφή της υπερφορολόγησης και τη δημιουργία ενός πιο φιλοεπενδυτικού περιβάλλοντος, σε περιβάλλον αυξημένης εμπιστοσύνης για τις προοπτικές της ελληνικής οικονομίας τόσο στο εσωτερικό όσο και στο εξωτερικό και τις διεθνείς αγορές.</p>
      <p>Ο υπουργός ανέφερε ότι μπορεί να συζητηθεί με την επιχειρηματική κοινότητα, στο πλαίσιο ενός διαλόγου, το ενδεχόμενο να μην υπάρξει περαιτέρω φοροελάφρυνση αλλά ελάφρυνση στο μη μισθολογικό κόστος.</p>
      <p>Στην ομιλία του ο πρόεδρος της Κεντρικής Ένωσης Επιμελητηρίων και του Εμπορικού και Βιομηχανικού Επιμελητηρίου Αθηνών Κωνσταντίνος Μίχαλος ανέφερε ότι τα μέτρα που αποτυπώθηκαν στο φορολογικό νομοσχέδιο, αναμένεται να δώσουν μια μεγάλη ανάσα στις επιχειρήσεις, μετά από πολλά χρόνια οικονομικής δυσπραγίας.</p>
      <p>«..Όσον αφορά τις ρυθμίσεις για τα φυσικά πρόσωπα, αναγνωρίζουμε ότι θα υπάρξει μία ελάφρυνση της φορολογίας. Ωστόσο, θεωρούμε ότι σε επόμενο στάδιο θα πρέπει να εξεταστεί μια μεγαλύτερη μείωση των φορολογικών συντελεστών, ιδιαίτερα για τα μεσαία εισοδήματα και κυρίως, να διευρυνθούν οι δαπάνες των νοικοκυριών οι οποίες θα τυγχάνουν φοροαπαλλαγών» είπε ο πρόεδρος και πρόσθεσε: «σε κάθε περίπτωση, σας επισημαίνουμε την ανάγκη, σε αυτήν τουλάχιστον τη φάση μείωσης του ποσοστού των δαπανών των νοικοκυριών που πρέπει να γίνουν μέσω ηλεκτρονικών συναλλαγών για να «χτίσουν» το αφορολόγητό τους, καθώς υπάρχει κίνδυνος μεγάλων φορολογικών επιβαρύνσεων, σε βάρος ιδιαίτερα των χαμηλών εισοδημάτων».</p>
      <p>Ο ίδιος συνέχισε ότι η ουσία είναι ότι για πρώτη φορά μετά από πολύ καιρό μπορούμε να μιλάμε για ουσιαστικές αλλαγές στη φορολογία, προς όφελος της επιχειρηματικότητας και της ανάπτυξης.</p>
      <p>Βεβαίως, ο εχθρός του καλού είναι πάντα το καλύτερο, είπε ο κ. Μίχαλος υπογραμμίζοντας ότι τα επιμελητήρια έχουν καταθέσει, στο πλαίσιο της διαβούλευσης, τις προτάσεις τους για μια ολοκληρωμένη φορολογική μεταρρύθμιση. Οι προτάσεις αυτές, είπε ο κ. Μίχαλος, περιλαμβάνουν την καθιέρωση χαμηλότερου φορολογικού συντελεστή για της επιχειρήσεις στο 20%, όπως άλλωστε έχει δεσμευτεί η κυβέρνηση, τη γενική μείωση του ΦΠΑ, τη μείωση του ΕΝΦΙΑ και για τα ακίνητα για επαγγελματική χρήση που φέτος δεν συμπεριελήφθησαν στην ευνοϊκή ρύθμιση, καθώς και την κατάργηση της προκαταβολής φόρου από τις επιχειρήσεις.</p>
      <p>Ο κ. Μίχαλος υπογράμμισε ότι με το νέο φορολογικό νομοσχέδιο υπάρχει κίνδυνος για μια μεγάλη αδικία σε βάρος των επιχειρήσεων.</p>
      <p>«Συγκεκριμένα, υπάρχει κίνδυνος να φορολογηθούν τα ποσά των χρεών των επιχειρήσεων προς τις τράπεζες, παρά το γεγονός ότι αυτά έχουν διαγραφεί» όπως εξήγησε και ζήτησε από τον υπουργό να μεριμνήσει, προκειμένου οι διαγραφές χρεών από τις τράπεζες να μη θεωρούνται εισόδημα και να απαλλάσσονται των φόρων.</p>
      <p>Επιπρόσθετα επανέφερε το αίτημα της επιμελητηριακής κοινότητας για άρση της επιβολής της εισφοράς 0,6% στα χρηματοδοτικά ιδρύματα και ειδικότερα στις εταιρίες factoring και leasing που αυξάνει άμεσα το κόστος άντλησης ρευστότητας των επιχειρήσεων και τις καθιστά μη ανταγωνιστικές σε σχέση με τις αντίστοιχες ευρωπαϊκές.</p>
      <p>«Αναμένουμε, επίσης, στο επόμενο διάστημα την ανάληψη πρωτοβουλιών για τη διεύρυνση της φορολογικής βάσης, για την ενίσχυση του φοροεισπρακτικού μηχανισμού, για τον εξορθολογισμό των δαπανών του δημοσίου τομέα ενώ σε κάθε περίπτωση, το σημαντικότερο στοίχημα για την ελληνική οικονομία αποτελεί η μεγέθυνση του παρονομαστή: δηλαδή η επιτάχυνση της ανάπτυξης»κατέληξε ο πρόεδρος της Κεντρικής Ένωσης Επιμελητηρίων και του Εμπορικού και Βιομηχανικού Επιμελητηρίου Αθηνών .</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/684333/epidoma-thermansis-tis-epomenes-imeres-tha-anoixei-i-ilektroniki-%0A%20%20%20%20%0A"/>
        <a href="http://www.enikos.gr/economy/684330/aftes-einai-oi-9-allages-ston-nomo-gia-tin-prostasia-tis-protis-k%0A%20%20%20%20%0A"/>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/682898/michalos-i-agora-chanei-20-dis-evro-kathe-chrono-apo-to-parempori%0A%20%20%20%20%0A"/>
        <a href="http://www.enikos.gr/economy/682588/staikouras-tha-yparxoun-kai-nees-veltioseis-sti-nomothesia-gia-ti%0A%20%20%20%20%0A"/>
        <a href="http://www.enikos.gr/economy/681562/staikouras-kai-ta-enoikia-sto-30-ton-ilektronikon-dapanon-tin-epo%0A%20%20%20%20%0A"/>
        <a href="http://www.enikos.gr/economy/681228/erchontai-allages-sta-teli-kykloforias-ti-dilose-ston-realfm-978-%0A%20%20%20%20%0A"/>
        <a href="http://www.enikos.gr/economy/680270/mitsotakis-pros-trapezites-den-dikaiologountai-afxiseis-chreoseon%0A%20%20%20%20%0A"/>
        <a href="http://www.enikos.gr/economy/680177/staikouras-pros-syriza-eiste-ideologikes-kai-politikes-anemodoure%0A%20%20%20%20%0A"/>
      </related>
    </article>
  </body>
</html>