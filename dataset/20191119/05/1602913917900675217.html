<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/patronul-firmei-de-deratizare-care-a-intervenit-la-blocurile-evacuate-din-timisoara-retinut-18593598"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T05:58:11+00:00"/>
    <meta property="og:title" content="Patronul firmei de deratizare care a intervenit la blocurile evacuate din Timişoara, reţinut"/>
    <meta property="og:description" content="Patronul firmei care a făcut deratizările în cele două blocuri de locuinţe evacuate în Timişoara a fost reţinut pentru 24 de ore."/>
  </head>
  <body>
    <article>
      <h1>Patronul firmei de deratizare care a intervenit la blocurile evacuate din Timişoara, reţinut</h1>
      <address>
        <time datetime="2019-11-19T05:58:11+00:00">19 Nov 2019, 05:58</time>
      </address>
      <p>Patronul firmei care a făcut deratizările în cele două blocuri de locuinţe evacuate în Timişoara a fost reţinut pentru 24 de ore.</p>
      <p>Surse judiciare au declarat pentru MEDIAFAX că patronul reţinut pentru 24 de ore este acuzat de vătămare corporală, ucidere din culpă şi trafic de produse sau substanţe toxice.</p>
      <p>Un copil de 3 ani, un bebeluş de 9 zile şi mama acestuia au murit după ce în blocul în care locuiau s-a făcut o dezinsecţie.</p>
      <p>Marţi dimineaţă, după deratizarea de la Timişoara, erau internaţi la spital 16 copii şi 4 adulţi.</p>
      <p>Luni seara, încă un bloc de locuinţe din Timişoara a fost evacuat, după ce într-unul dintre apartamente s-ar fi făcut lucrări de dezinsecţie şi deratizare cu aceeaşi firmă care a făcut acţiunea şi în imobilul în care trei persoane au murit şi alte cîteva zeci au ajuns la spital.</p>
      <p>Potrivit reprezentanţilor ISU Timiş, măsura de evacuare completă a blocului de pe strada Vaida Voievod a fost luată preventiv, pentru efectuarea măsurătorilor în vederea identificării nivelului de substanţe periculoase.</p>
      <p>Uşa apartamentului în care s-a făcut deratizarea a fost sigilată cu bandă adezivă, iar cei 31 de locatari ai blocului au fost evacuaţi.</p>
      <p>Conform reprezentanţilor ISU Timiş, în imobil se vor face măsurători ale nivelului de substanţe periculoase, iar în cazul îm care acesta va fi mare locatarii vor fi transportaţi spre alte spaţii de cazare.</p>
      <p>Reprezentanţii ISU Timiş au anunţat luni că au depistat prezenţa unei substanţe neurotoxice la etajele trei şi patru ale blocului în care s-au înregistrat trei decese, după ce la sfârşitul săptămânii trecute s-a făcut o acţiune de dezinsecţie şi deratizare.</p>
      <p>Potrivit acestora, au fost evacuaţi locatarii tuturor celor 200 de apartamente din imobil.</p>
    </article>
  </body>
</html>