<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/metanasteytiko-kayti-patata-sta-cheria-tis-kyvernisis-1-7-chil-proslipseis-se-evro-nisia-kai-endochora-na-kleisoyn-ta-hotspot-se-moria-vial-kai-vathy-na-kleisoyn-ta-hotspot-se-moria-vial-kai-vathy-zit/"/>
    <meta property="og:site_name" content="europost.gr"/>
    <meta property="article:published_time" content="2019-11-19T05:45:16+00:00"/>
    <meta property="og:title" content="Μεταναστευτικό: «Καυτή πατάτα» στα χέρια της κυβερνησης! 1,7 χιλ. προσλήψεις σε Εβρο, νησιά και ενδοχώρα -«Να κλείσουν τα hotspot σε Μόρια, ΒΙΑΛ και Βαθύ» – «Να κλείσουν τα hotspot σε Μόρια, ΒΙΑΛ και Βαθύ», ζήτησε ο Περιφερειάρχης"/>
    <meta property="og:description" content="Το μεταναστευτικό είναι ζήτημα που καίει την κυβέρνηση και η διαχείριση του αποτελεί προτεραιότητα για τον Κυριάκο Μητσοτάκη. Η μεγαλύτερη απορρόφηση και η ταχύτερη αξιοποίηση των κονδυλίων του ΕΣΠΑ, το θέμα της ενίσχυσης των αρμοδιοτήτων των"/>
  </head>
  <body>
    <article>
      <h1>Μεταναστευτικό: «Καυτή πατάτα» στα χέρια της κυβερνησης! 1,7 χιλ. προσλήψεις σε Εβρο, νησιά και ενδοχώρα -«Να κλείσουν τα hotspot σε Μόρια, ΒΙΑΛ και Βαθύ» – «Να κλείσουν τα hotspot σε Μόρια, ΒΙΑΛ και Βαθύ», ζήτησε ο Περιφερειάρχης</h1>
      <address>
        <time datetime="2019-11-19T05:45:16+00:00">19 Nov 2019, 05:45</time>
      </address>
      <p>Το μεταναστευτικό είναι ζήτημα που καίει την κυβέρνηση και η διαχείριση του αποτελεί προτεραιότητα για τον Κυριάκο Μητσοτάκη.</p>
      <p>Η μεγαλύτερη απορρόφηση και η ταχύτερη αξιοποίηση των κονδυλίων του ΕΣΠΑ, το θέμα της ενίσχυσης των αρμοδιοτήτων των Περιφερειών και το μεταναστευτικό/προσφυγικό ζήτημα βρέθηκαν στο επίκεντρο της τακτικής συνάντησης που είχε ο πρωθυπουργός Κυριάκος Μητσοτάκης με τους 13 περιφερειάρχες της χώρας, στο Μέγαρο Μαξίμου. Ο κ. Μητσοτάκης, παραθέτοντας την στρατηγική της κυβέρνησης, σημείωσε ότι εφεξής θα υπάρχει σύνδεση των κονδυλίων με τη διαχειριστική επάρκεια, δηλαδή, οι Περιφέρειες που μετουσιώνουν εγκαίρως τις χρηματοδοτήσεις σε σωστά έργα, θα βλέπουν αύξηση των αρμοδιοτήτων τους και, αν εκτελούν επιτυχώς τα αυξημένα καθήκοντά τους, θα επιβραβεύονται με διεύρυνση των πιστώσεων που τους αναλογούν. Τονίστηκε επίσης η ανάγκη ενός νέου θεσμικού πλαισίου, που θα ενισχύει τις αρμοδιότητες των Περιφερειών και θα ξεκαθαρίζει το πλαίσιο λειτουργίας μεταξύ κεντρικής διοίκησης, αποκεντρωμένης διοίκησης, Περιφέρειας και Δήμου.</p>
      <p>1.700 προσλήψεις για το μεταναστευτικό<br/>Παράλληλα, τονίστηκε διά στόματος Μιχάλη Χρυσοχοΐδη ότι θα προσληφθούν 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των κέντρων. Συνολικά, θα γίνουν 1.700 προσλήψεις για την καλύτερη δυνατή διαχείριση.</p>
      <p>Στη σύσκεψη έλαβαν μέρος ο υπουργός Προστασίας του Πολίτη Μιχάλης Χρυσοχοΐδης, ο υπουργός Εσωτερικών Τάκης Θεοδωρικάκος, ο υπουργός Επικρατείας Γιώργος Γεραπετρίτης, ο υφυπουργός Ανάπτυξης αρμόδιος για δημόσιες επενδύσεις και το ΕΣΠΑ Γιάννης Τσακίρης, ο υφυπουργός Άμυνας Αλκιβιάδης Στεφανής, ο υφυπουργός Εσωτερικών αρμόδιος για θέματα αυτοδιοίκησης Θεόδωρος Λιβάνιος, ο υφυπουργός παρά τω πρωθυπουργώ και κυβερνητικός εκπρόσωπος Στέλιος Πέτσας, ο υφυπουργός παρά τω πρωθυπουργώ αρμόδιος για το συντονισμό του κυβερνητικού έργου Άκης Σκέρτσος, ο Γενικός Γραμματέας Δημοσίων Επενδύσεων και ΕΣΠΑ Δημήτρης Σκάλκος, ο Γενικός Γραμματέας της Προεδρίας της Κυβέρνησης για Συντονισμό Εσωτερικών Πολιτικών Αθανάσιος Κοντογεώργης, η Γενική Γραμματέας της Προεδρίας της Κυβέρνησης για Συντονισμό Οικονομικών και Αναπτυξιακών Πολιτικών Βασιλική Λοΐζου και η Ειδική Γραμματέας Διαρθρωτικών Προγραμμάτων του Υπουργείου Ανάπτυξης Νίκη Δανδόλου.</p>
      <p>«Να κλείσουν τα hotspot σε Μόρια, ΒΙΑΛ και Βαθύ»</p>
      <p>Να κλείσουν τα Hotspot σε Μόρια, ΒΙ.ΑΛ. και Βαθύ ώστε η Περιφέρεια Βορείου Αιγαίου να συνηγορήσει στη δημιουργία κλειστών κέντρων ζήτησε κατά τη διάρκεια συνάντησής του με τον Πρωθυπουργό Κυριάκο Μητσοτάκη, το μεσημέρι της Δευτέρας, ο Περιφερειάρχης Κώστας Μουτζούρης.</p>
      <p>Ο Περιφερειάρχης ζήτησε από τον Πρωθυπουργό το κλείσιμο των υπαρχουσών δομών και τη δημιουργία μίας μόνο κλειστής δομής σε κάθε νησί με περιορισμένο αριθμό προσφύγων και μεταναστών, χωρίς όμως μέχρι στιγμής να έχει γίνει γνωστό από την πλευρά της Κυβέρνησης αν το αίτημα του Περιφερειάρχη εξετάζεται και σε ποιο βαθμό μπορεί να υλοποιηθεί.</p>
      <p>Ο ίδιος περιέγραψε την κατάσταση στη Μόρια με τα πιο μελανά χρώματα, σημειώνοντας ότι μέχρι στιγμής τα νησιά παρά τις κινήσεις αποσυμφόρησης βρίσκονται ξανά σε αδιέξοδο. Σε ότι αφορά τις τελικές αποφάσεις ο κ. Μουτζούρης σημείωσε στο Politischios.gr ότι αυτές θα ανακοινωθούν από την Κυβέρνηση την προσεχή Τετάρτη, οπότε και θα γίνει γνωστός ο σχεδιασμός που υπάρχει για νέες δομές, για τα σημεία όπου αυτές θα δημιουργηθούν, τη χωρητικότητά τους και άλλες λεπτομέρειες. Ο Περιφερειάρχης πάντως τόνισε την ανάγκη διαλόγου με τις τοπικές κοινωνίες προκειμένου οι οποιεσδήποτε αποφάσεις να έχουν τη συγκατάθεση των κοινωνιών οι οποίες δεν θα πρέπει να έρθουν αντιμέτωπες με νέες αδιέξοδες καταστάσεις αναφορικά με τη διαχείριση του μεταναστευτικού.</p>
      <p>730 πρόσφυγες και μετανάστες έφτασαν με λέμβους στο Αιγαίο από την Παρασκευή<br/>Στη διάσωση και περισυλλογή τουλάχιστον 658 προσφύγων και μεταναστών προχώρησε το Λιμενικό Σώμα και η Ελληνική Ακτοφυλακή από την Παρασκευή μέχρι σήμερα. Οι διασώσεις προσφύγων και μεταναστών έγιναν σε 20 διαφορετικά περιστατικά έρευνας και διάσωσης, που έλαβαν χώρα σε διάφορες θαλάσσιες περιοχές του ανατολικού Αιγαίου από την Παρασκευή το πρωί 15/11 έως και τη Δευτέρα το πρωί 18/11, ενώ σήμερα μεταφέρθηκαν στον Πειραιά 179 πρόσφυγες από το Αιγαίο.</p>
    </article>
  </body>
</html>