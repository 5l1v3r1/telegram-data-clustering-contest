<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/zemes-ukis/35228-keliami-inkilai-naminems-peledoms"/>
    <meta property="og:site_name" content="budas.lt"/>
    <meta property="article:published_time" content="2019-11-19T05:28:42+00:00"/>
    <meta property="og:title" content="Keliami inkilai naminėms pelėdoms"/>
    <meta property="og:description" content="Šį rudenį, kaip ir kasmet, Kauno Tado Ivanausko zoologijos muziejaus ornitologai kelia naujus inkilus naminėms pelėdoms ir tvarko senuosius. Jie kviečia ir gamtos bičiulius padėti šiems paukščiams. O geriausia pagalba, pasak muziejaus Rinkinių mokslinio kuravimo skyriaus vedėjo Sauliaus Rumbučio, ir yra inkilai."/>
  </head>
  <body>
    <article>
      <h1>Keliami inkilai naminėms pelėdoms</h1>
      <address>
        <time datetime="2019-11-19T05:28:42+00:00">19 Nov 2019, 05:28</time>
      </address>
      <figure>
        <img src="http://budas.lt/images/lapkritis/inkilai.jpg"/>
      </figure>
      <p>Šį rudenį, kaip ir kasmet, Kauno Tado Ivanausko zoologijos muziejaus ornitologai kelia naujus inkilus naminėms pelėdoms ir tvarko senuosius. Jie kviečia ir gamtos bičiulius padėti šiems paukščiams. O geriausia pagalba, pasak muziejaus Rinkinių mokslinio kuravimo skyriaus vedėjo Sauliaus Rumbučio, ir yra inkilai.</p>
      <p>Nors naminės pelėdos mūsų šalyje nėra retos, tačiau kasmet daug jų žūsta per susidūrimus su transporto priemonėmis (automobiliais, traukiniais) ar patekusios į pastatų nišas (kaminus, ventiliacijos angas ir pan.). Mat jos yra uoksiniai paukščiai, todėl ieškodamos vietos perėti įlenda į pastatą, o vėliau nesugeba išlįsti. Be to, šiems naktiniams paukščiams trūksta perėjimo vietų. Vis intensyvėjant miškų kirtimų apimtims, mažėja senų, drevėtų medžių, kuriuose jos peri ir slepiasi dieną.</p>
      <p>Tinkamai iškėlus inkilus, pelėdas galima privilioti į miškus, senus parkus, sodus, o nuolat prižiūrimame inkile jos gali perėti daug metų. Todėl kasmet inkilus reikėtų išvalyti, įpilti pjuvenų, nupjauti užaugusias medžių šakas. Tai geriausiai daryti dabar, nes naminės pelėdos jau rudenį užima naujas teritorijas, ieško perėjimo vietų.</p>
      <p>Aplinkos ministerijos informacija</p>
    </article>
  </body>
</html>