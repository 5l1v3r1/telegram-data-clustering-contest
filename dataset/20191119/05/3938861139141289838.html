<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_maksimov-ocholiv-vorsklu/938716"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Максимов очолив &quot;Ворсклу&quot;"/>
    <meta property="og:description" content="50-річний Юрій Максимов став головним тренером полтавської &quot;Ворскли&quot;. Контракт підписаний до завершення сезону 2019&amp;ndash;2020. На цій посаді Максимов замінив Віталія Косовського. У сезоні 2017&amp;ndash;2018 &quot;Ворскла&quot; здобула бронзові нагороди чемпіонату України та отримала право грати в Лізі ..."/>
  </head>
  <body>
    <article>
      <h1>Максимов очолив "Ворсклу"</h1>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author">Сергій ТИЩЕНКО</a></address>
      <figure>
        <img src="https://static2.gazeta.ua/img2/cache/gallery/938/938716_1_w_1200.jpg?v=0"/>
        <figcaption>Юрій Максимов підписав контракт з ”Ворсклою” до закінчення сезону<cite>Автор: www.transfers.club</cite></figcaption>
      </figure>
      <p>50-річний Юрій Максимов став головним тренером полтавської "Ворскли". Контракт підписаний до завершення сезону 2019–2020. На цій посаді Максимов замінив Віталія Косовського.</p>
      <p>У сезоні 2017–2018 "Ворскла" здобула бронзові нагороди чемпіонату України та отримала право грати в Лізі Європи. То був пік команди, після якого потрібна була перебудова гри команди. Тренер команди Василь Сачко не впорався з цим та був відправлений у відставку після того, як команда не потрапила до топ-6 минулого сезону. Його замінили на Косовського.</p>
      <p>Новий тренер розпочав змінювати команду в плані організації гри та вибору футболістів. Полтавці попрощалися зі знаковими для себе гравцями — В'ячеславом Шарпаром, Богданом Шустом, Олександром Чижовим, Леваном Кобахідзе. Перейшли із силового футболу на комбінаційний. Улітку були запрошені доволі відомі та кваліфіковані футболісти. Посилити захист мали чемпіон Латвії у складі "Риги" Володимир Баєнко, капітан молодіжної команди "Ліверпуля" іспанець Хуан Гарсія та колишній гравець "Динамо" Зураб Очігава. Новим лідером середини поля мав стати бразилець Луїзао, якого взяли в оренду в "Порту". Свого часу за цього гравця португальський клуб заплатив 3 млн євро. Але ніхто з новачків не зміг проявити себе повною мірою.</p>
      <p>За складом команда мала боротися за верхню шістку, але на початку другого кола опустилася на дно турнірної таблиці. Зі звитяг — тільки вихід у чвертьфінал Кубка України. "Ворскла" не мала ні гри, ні результату. Складалося враження, що гравці просто не розуміли, що їм робити на полі. Психологічно втратили віру у власні сили. В такій ситуації зрозуміло, що команді потрібні зміни.</p>
      <p>З відомих тренерів без роботи був Юрій Вернидуб. Йому робили пропозицію, але він не захотів працювати в Україні. Вирішив шукати нові можливості розвитку за кордоном. Обрав варіант із білоруським "Шахтарем" із Солігорська.</p>
      <p>Тому вибір керівників "Ворскли" припав на Юрія Максимова. З 2018 року фахівець був без роботи. Відомий порятунком "Кривбасу" від вильоту із прем'єр-ліги у сезоні 2011–2012. Перед цим успішно працював у "Оболоні", де зміг адаптувати до дорослого футболу ряд молодих футболістів — Дениса Бойка, Миколу Морозюка.</p>
      <p>Максимов — мотиватор, який вміє достукатися до гравців, надати їм віру у власні сили. У тренера за плечима досвід роботи. Знає, як досягти успіху та який футбол хоче бачити. Має якості кризового менеджера, виводить команду з дна турнірної таблиці. Є результати праці з молодими футболістами і з досвідченими гравцями та легіонерами.</p>
    </article>
  </body>
</html>