<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_anatolij-sulim-hvoriv-na-podagru/938740"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:40:00+00:00"/>
    <meta property="og:title" content="Анатолій Сулим хворів на подагру"/>
    <meta property="og:description" content="Справили дев'ятини за лікарем 62-річним Анатолієм СУЛИМОМ із Сум. Він помер раптово. Хворів на подагру. &amp;mdash;&amp;ensp;Всі, хто знав батька, розуміють, що ми втратили справжнього лікаря, &amp;mdash; говорить син 29-річний Григорій Сулим. &amp;mdash; До нього йшли, як до останньої інстанції. Щоб ..."/>
  </head>
  <body>
    <article>
      <h1>Анатолій Сулим хворів на подагру</h1>
      <address><time datetime="2019-11-19T05:40:00+00:00">19 Nov 2019, 05:40</time> by <a rel="author">Тетяна САРАХАН</a></address>
      <figure>
        <img src="https://static2.gazeta.ua/img2/cache/gallery/938/938740_1_w_1200.jpg?v=0"/>
        <figcaption>Анатолій Сулим працював дерматовенерологом у приватній клініці в Сумах<cite>Автор: Фото надане Григорієм Сулимом</cite></figcaption>
      </figure>
      <p>Справили дев'ятини за лікарем <b>62-річним Анатолієм</b> <b>СУЛИМОМ</b> із Сум. Він помер раптово. Хворів на подагру.</p>
      <p>— Всі, хто знав батька, розуміють, що ми втратили справжнього лікаря, — говорить син <b>29-річний Григорій Сулим</b>. — До нього йшли, як до останньої інстанції. Щоб потрапити на прийом, ставали в чергу. Батько не розумів поняття "по запису". Говорив: "Приходьте з 16:00 до 18:00". Доки не розбирався з проблемою, хворого не відпускав.</p>
      <p>Анатолій Сулим був дерматовенерологом. Став першим, хто приймав пацієнтів в анонімному кабінеті з діагностики венеричних хвороб. Працював у приватній клініці. Викладав у Медичному інституті Сумського державного університету.</p>
      <p>— Батько мало довіряв сучасним методам лікування, але вмів ставити найточніші діагнози. Не знаю нікого, хто робив би це краще за нього, — продовжує Григорій. — Донька його куми мала подразнення на шкірі. Батько впевнено діагностував у неї рідкісне генетичне захворювання і порадив піти до генетиків. Жінка послухала. На прийомі сказала: "Нам профессор Сулим поставил такой-то диагноз". У відповідь почула: "Он не профессор". — "Я знаю, но для нас он — профессор". Лікарка погортала книжку і погодилася з діагнозом батька. Він не прагнув отримати наукові ступені. Ще раніше написав кандидатську роботу. Коли мав захищатися, йому натякнули, що треба заплатити. Відмовився. Більше цим не займався.</p>
      <p>Анатолій Сулим був учасником ліквідації наслідків Чорнобильської аварії. Мав більш як 30 виїздів у зону. Загалом провів там півроку.</p>
      <p>— У нас — династія лікарів, — говорить Григорій Сулим. — Я думав стати фармацевтом, але пішов батьковим шляхом. Коли щось не вдавалося, він казав: "Значит мало стараешься". Шкодую, що мало говорили з ним про життя. Переважно спілкувалися в переписці — сухо і рідко. Він володів винятковою грамотністю. В його рукописах або повідомленнях не бачив жодної помилки. Ніколи не лаявся. Любив бути на самоті. Не вибагливий в одязі. Стежив лише за тим, щоб усе було охайно. Матеріальні цінності були для нього ніщо. Казав: "Умерь свои потребности и будешь счастлив". Він грав у преферанс. Мав повну колекцію вінілових платівок Володимира Висоцького.</p>
      <p>Анатолія Сулима поховали на новому міському кладовищі в Сумах.</p>
    </article>
  </body>
</html>