<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/ujabb-feszult-ejszakan-van-tul-hongkong"/>
    <meta property="og:site_name" content="infostart"/>
    <meta property="article:published_time" content="2019-11-19T05:46:51+00:00"/>
    <meta property="og:title" content="Újabb feszült éjszakán van túl Hongkong"/>
    <meta property="og:description" content="Csaknem száz ember maradt továbbra is a műszaki egyetem kampuszán, ahol immár két napja tart a rendőrök és a tüntetők között kialakult patthelyzet."/>
  </head>
  <body>
    <article>
      <h1>Újabb feszült éjszakán van túl Hongkong</h1>
      <address><time datetime="2019-11-19T05:46:51+00:00">19 Nov 2019, 05:46</time> by <a rel="author">Infostart / MTI</a></address>
      <h3>Csaknem száz ember maradt továbbra is a műszaki egyetem kampuszán, ahol immár két napja tart a rendőrök és a tüntetők között kialakult patthelyzet.</h3>
      <p>Éjszaka ugyan többen kiszöktek a rendőrök által körülvett kampuszról, de sokan továbbra sem hajlandóak elhagyni az egyetem területét, habár beszámolók szerint fogytán vannak az élelem- és ivóvízkészleteik.</p>
      <blockquote>A múlt héten a demonstrációk az eddigi leghevesebb szakaszukba értek: a tiltakozók városszerte közlekedésbénító akciókat tartottak, csütörtöktől általános tanítási szünetet rendeltek el.</blockquote>
      <p>Chris Tang, a kedden felesküdő, új hongkongi rendőrfőkapitány az SCMP-nek adott interjújában azt mondta: a város 31 ezer fős rendőrsége nem képes önállóan véget vetni a soha nem látott mértékű társadalmi zavargásoknak, és szüksége van a hongkongiak támogatására.</p>
      <p>Azóta, hogy Hongkong 1997-ben a brit gyarmati uralom alól visszatért Kínához, Tang a hetedik rendőrbiztos a városban. Elődje, az 58 éves Stephen Lo hétfőn 35 évnyi szolgálat után vonult vissza. Tang egy olyan érzékeny ponton veszi át az irányítást, amikor</p>
      <blockquote>a rendőrséget túlkapásokkal vádolják a demonstrációk kezelését illetően.</blockquote>
      <p>Ezzel kapcsolatban úgy nyilatkozott: a hongkongiaknak el kellene ítélniük az erőszakot, mert azzal, hogy némán tűrnek, további biztatást nyújtanak a szélsőséges tüntetőknek. Úgy vélekedett: ha már korábban szót emeltek volna az erőszak ellen, a társadalom nem jutott volna el a jelenlegi állapotába az elmúlt öt hónap során.</p>
      <p>A Hszinhua kínai állami hírügynökség keddi jelentése szerint Peking elítélte a hongkongi legfelső bíróság hétfői döntését, amellyel alkotmányellenesnek minősítette az október 5-én hatályba lépett, a demonstrációkon az arcmaszkok viselését tiltó törvényt.</p>
      <p>Zan Tie-vej, a kínai kormányzat törvényhozó bizottságának szóvivője úgy fogalmazott: a bírósági határozat nem felelt meg Hongkong alaptörvényének. Hozzátette továbbá: csakis az országos törvényhozás dönthet arról, hogy egy hongkongi törvény megfelel-e az alaptörvénynek. "Semmilyen más hatóságnak nem áll jogában határozatot hoznia" - idézi a szóvivőt a Hszinhua.</p>
      <blockquote>A hatodik hónapban járó tüntetések kapcsán eddig 4491 embert vettek őrizetbe, közülük a legfiatalabb csupán 11 éves.</blockquote>
      <p>A radikális tüntetők utakat foglaltak el, tüzet gyújtottak az utcákon, vasútállomásokat, üzleteket és bankokat rongáltak meg, miközben a rendőrökre Molotov-koktélokat és téglákat dobáltak, valamint nyilakat lőttek ki rájuk.</p>
      <p>A rendőrség az összecsapások során több mint 10 ezer flakonnyi könnygázt vetett be, és 18 esetben alkalmazott éleslőszert. Emellett sokszor gumilövedéket, paprikasprayt és festékkel színezett vizet lövő vízágyút használt a tömeg oszlatására. Az akciók során csaknem 1700 ember sérült meg, köztük mintegy 450 rendőr.</p>
      <p>
        <i>Nyitókép: MTI/EPA/Jerome Favre</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/tudositoink/2019/11/18/hongkong-a-raptorok-sem-birtak-a-diaklazadokkal-kepek"/>
        <a href="https://infostart.hu/kulfold/2019/11/18/pattanasig-feszult-a-helyzet-hongkongban"/>
        <a href="https://infostart.hu/tudositoink/2019/11/13/hongkongnak-szinte-vege-van"/>
        <a href="https://infostart.hu/kulfold/2019/11/01/ebedszunetben-a-rendori-eroszak-ellen-tuntettek-hongkongban"/>
      </related>
    </article>
  </body>
</html>