<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000110879"/>
    <meta property="og:site_name" content="MGR Online"/>
    <meta property="article:published_time" content="2019-11-19T05:07:00+00:00"/>
    <meta property="og:title" content="แห่เซลฟีตรึม! ชาวอุดรฯ ตื่นเต้นได้อุโมงค์ทางลอดใหม่ยาวเฉียด 1 กม."/>
    <meta property="og:description" content="อุดรธานี - ชาวอุดรฯ ตื่นเต้นแห่ถ่ายรูปในอุโมงค์ทางลอดจากตัวเมืองออกสู่จังหวัดหนองคาย โพสต์ลงโซเซียล เผยเป็นอุโมงค์ยาวที่สุดที่กรมทางหลวงที่เคยสร้างมา ยาว 990 เมตร ดีเดย์เปิดให้ใช้ตั้งแต่ 23 พ.ย.นี้"/>
  </head>
  <body>
    <article>
      <h1>แห่เซลฟีตรึม! ชาวอุดรฯ ตื่นเต้นได้อุโมงค์ทางลอดใหม่ยาวเฉียด 1 กม.</h1>
      <address><time datetime="2019-11-19T05:07:00+00:00">19 Nov 2019, 05:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011473701.JPEG"/>
      </figure>
      <p><b>อุดรธานี - ชาวอุดรฯ ตื่นเต้นแห่ถ่ายรูปในอุโมงค์ทางลอดจากตัวเมืองออกสู่จังหวัดหนองคาย โพสต์ลงโซเซียลฯ เผยเป็นอุโมงค์ยาวที่สุดที่กรมทางหลวงที่เคยสร้างมา ยาว 990 เมตร ดีเดย์เปิดให้ใช้ตั้งแต่ 23 พ.ย.นี้</b><br/><br/>ผู้สื่อข่าวรายงานว่า ที่ บริเวณแยกต่างระดับจุดตัดทางหลวงหมายเลข 2 กับวงแหวนรอบเมืองอุดรธานี (ด้านเหนือ) ชาวอุดรธานีจำนวนไม่น้อย ใช้โอกาสที่กรมทางหลวงยังไม่เปิดใช้ถนนอย่างเป็นทางการ ต่างพากันลงไปถ่ายรูปในอุโมงค์ บ้างพากันไปเป็นกลุ่ม หรือครอบครัว แต่หลายคนก็ไปเดี่ยว ถีบจักรยานบ้าง มอเตอร์ไซค์บ้าง หลังถ่ายรูป เซลฟีเสร็จก็โพสต์ลงบนเฟซบุ๊ก และแอปพลิเคชัน<br/><br/>อย่างไรก็ตาม วันนี้ 23 พฤศจิกายน 62 นี้ ทุกภาคส่วนจังหวัดอุดรธานี กำหนดจัดกิจกรรมเดิน วิ่ง หรือปั่นจักรยาน ลอดอุโมงค์ระยะทางราว 1 กม.พร้อมให้หยุดแวะถ่ายภาพ หรือเซลฟี่ ทั้งภาพที่อยู่ในอุโมงค์ ภาพที่อยู่บนถนนปกติ และอยู่บนถนนลอยฟ้า เก็บไว้เป็นความทรงจำ เพราะหากเปิดใช้งานทางต่างระดับแล้ว จะไม่มีโอกาสมาเดิน-วิ่ง-ถ่ายภาพแบบนี้อีก</p>
      <figure>
        <img src="https://mpics.mgronline.com/pics/Images/562000011473702.JPEG"/>
      </figure>
      <p>โดยความพิเศษของบริเวณแยกต่างระดับดังกล่าว เป็นทางต่างระดับ 3 ระดับ ระดับผิวพื้น, อุโมงค์ และทางข้าม สร้างพร้อมกันเป็นแห่งแรกภาคอีสาน วงเงิน 1,048 ล้านบาท เริ่มก่อสร้าง 16 มีนาคม 2560 สิ้นสุดสัญญา 3 มกราคม 2563 รวมเวลา 1,024 วัน ขณะนี้โครงการสร้างเสร็จแล้ว รอเพียงการส่งมอบ</p>
      <figure>
        <img src="https://mpics.mgronline.com/pics/Images/562000011473703.JPEG"/>
      </figure>
      <p>นายสุเทพ บุญตะโก วิศวกรควบคุมงานก่อสร้าง กรมทางหลวง เปิดเผยว่า โครงการดังกล่าวเป็นทางต่างระดับพื้นเป็นสี่แยกตามแนวเดิม, ทางข้ามหรือโอเวอร์พาทขนาด 4 ช่องทาง บนถนนวงแหวนรอบเมือง (ด้านเหนือ) ความยาว 980 เมตร, อุโมงค์ขนาด 1 ช่องทาง จากเขตเทศบาลนครอุดรธานีมุ่งสู่ จ.หนองคาย ความยาวทั้งทางลง 2 ด้าน และตัวอุโมงค์ 990 เมตร ถือว่าเป็นอุโมงค์ยาวที่สุด ของกรมทางหลวงที่เคยสร้างมา</p>
      <figure>
        <img src="https://mpics.mgronline.com/pics/Images/562000011473704.JPEG"/>
      </figure>
      <p>นอกจากนี้ ผนังทั้งสองข้างยังเป็นลายผ้าอีสานสวยงาม คือลายขันหมากเบ็ง เก็บเสียงได้ดี ส่วนศูนย์ควบคุมระบบต่างๆ ได้รับการออกแบบและติดตั้งอุปกรณ์ที่มีคุณภาพ ภายในอุโมงค์ได้ติดตั้งระบบความปลอดภัย อาทิ ระบบไฟแสงสว่างในเวลากลางวัน และเวลากลางคืน เพื่อสอดรับกับแสงสว่างด้านนอก, ระบบตรวจวัดคาร์บอนไดออกไซน์ หากเกินค่าที่กำหนดพัดลม 10 เครื่องจะดูดออก</p>
      <figure>
        <img src="https://mpics.mgronline.com/pics/Images/562000011473705.JPEG"/>
      </figure>
      <p>หากเกินอีกระดับไฟสัญญาณจะขึ้นแสดงห้ามเข้าอุโมงค์ ระบบตรวจจับไฟไหม้เมื่อเกิดอุบัติเหตุ และให้สัญญาณปิดอุโมงค์ เพื่อให้เจ้าหน้าที่เข้าช่วยเหลือและระงับเหตุ และยังมีกล้อวงจรปิด และโทรศัพท์ภายในฉุกเฉินติดตั้งไว้อีกด้วย</p>
    </article>
  </body>
</html>