<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/protesty-v-hongkongu-na-obklicene-univerzite-zustava-stovka-studentu-policie-zatkla-uz-400-lidi-83095"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T05:50:23+00:00"/>
    <meta property="og:title" content="Protesty v Hongkongu. Na obklíčené univerzitě zůstává stovka studentů, policie zatkla už 400 lidí - Seznam Zprávy"/>
    <meta property="og:description" content="Na kampusy hongkongských univerzit se v minulém týdnu přesunuly protivládní protesty, které Hongkong sužují od června a při kterých zejména mladí lidé protestují proti omezování demokracie Pekingem."/>
  </head>
  <body>
    <article>
      <h1>Protesty v Hongkongu. Na obklíčené univerzitě zůstává stovka studentů, policie zatkla už 400 lidí - Seznam Zprávy</h1>
      <address>
        <time datetime="2019-11-19T05:50:23+00:00">19 Nov 2019, 05:50</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/protesty-v-hongkongu-na-obklicene-univerzite-zustava-stovka-studentu-policie-zatkla-uz-400-lidi-83095">Protesty v Hongkongu. Na obklíčené univerzitě zůstává stovka studentů, policie zatkla už 400 lidí</a></p>
      <h3>Protesty v Hongkongu. Na obklíčené univerzitě zůstává stovka studentů, policie zatkla už 400 lidí</h3>
      <p><a href="https://www.seznamzpravy.cz/autor/filip-kalcak-613">Filip Kalčák</a>, <a href="https://www.seznamzpravy.cz/autor/ctk-74">ČTK<br/></a>19. 11. 6:50</p>
      <p>Na kampusy hongkongských univerzit se v minulém týdnu přesunuly protivládní protesty, které Hongkong sužují od června a při kterých zejména mladí lidé protestují proti omezování demokracie Pekingem.</p>
      <p>Na hongkongské Polytechnické univerzitě, kterou minulý týden obsadilo několik set studentů na protest proti místní vládě, zůstává asi stovka studentů. Podle agentury AP to v úterý novinářům řekla správkyně Hongkongu Carrie Lamová. Podle ní policie zatkla 400 demonstrujících.</p>
      <p>Lamová vyzvala zbylé protestující, aby se vzdali, v poklidu vyšli ven a řídili se policejními instrukcemi.</p>
      <p>Správkyně Hongkongu oznámila, že areál Polytechnické univerzity opustilo 600 protestujících, včetně asi 200 nezletilých. Lamová uvedla, že mladší 18 let nebyli zatýkáni, ale že mohou být stíháni později. „Zapsali jsme si jejich osobní údaje a pak se mohli vrátit domů,“ sdělila Lamová novinářům.</p>
      <related>
        <a href="https://www.seznamzpravy.cz/clanek/jako-ve-valecne-zone-molotovy-pripravuji-po-stovkach-popsala-ceska-blokadu-univerzity-v-hongkongu-83081"/>
      </related>
      <p>V pondělí večer se nedaleko této univerzity podle BBC shromáždilo asi dvě stě lidí, včetně rodičů dětí na univerzitě, k pokojné demonstraci.</p>
      <p>Policie obklíčila Polytechnickou univerzitu se zabarikádovanými studenty a aktivisty o víkendu ve snaze protestující pozatýkat. Několika z nich se v pondělí podařilo uprchnout na motocyklech, na kterých pro ně přijeli jejich příznivci. Část z nich ale při tom policie zatkla.</p>
      <p>Pořádkové síly bránily protestujícím v útěku slzným plynem a palbou gumovými náboji. Demonstrantům, kteří zůstávají v obležení již třetí den, začínají docházet zásoby potravin.</p>
      <h4>Hongkong si poradí i bez Číny</h4>
      <p>Hongkongská správa v úterý jmenovala nového policejního šéfa Chrise Tanga, který má velet asi 31 000 členům policejního sboru. Tang vyzval občany Hongkongu, aby pomohli ukončit sociální nepokoje a odsoudili násilí, jehož se dopouštějí radikální demonstranti. Podle Tanga je znepokojující, když je za násilí kritizována jen policie.</p>
      <related>
        <a href="https://www.seznamzpravy.cz/clanek/boj-o-posledni-univerzitu-hongkongska-policie-pouzila-na-studenty-slzny-plyn-83033"/>
      </related>
      <p>Čínský velvyslanec v Británii Liou Siao-ming v pondělí uvedl, že centrální vláda v Číně nebude sedět se založenýma rukama, pokud se situace v Hongkongu stane „nekontrolovatelnou“. Lamová ale na otázku, zda požádá o pomoc čínské jednotky, uvedla, že věří, že její vláda situaci zvládne sama.</p>
      <p>Hongkongská vláda vyjádřila podle místního rozhlasu RTHK obavy, že nejnovější události mohou ohrozit konání místních voleb, které jsou plánovány na neděli. Odložení či zrušení voleb by ale mohlo protesty dále zesílit, uvedl server BBC.</p>
      <p>Agentura Reuters s odvoláním na čínská média napsala, že v úterý a ve středu byly dočasně zrušeny některé vlakové spoje mezi Čínou a Hongkongem. Důvod podle ní čínská média nezmínila.</p>
    </article>
  </body>
</html>