<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/johan-esk-sverige-har-blivit-det-stangda-landslaget/"/>
    <meta property="og:site_name" content="DN.SE"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Johan Esk: Sverige har blivit det stängda landslaget"/>
    <meta property="og:description" content="Krönika om att bara två platser är öppna i den svenska startelvan till sommarens fotbolls-EM."/>
  </head>
  <body>
    <article>
      <h1><a href="https://www.dn.se/av/johan-esk/">Johan Esk:</a> Sverige har blivit det stängda landslaget</h1>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author" href="https://www.dn.se/av/johan-esk/" target="_blank">Johan Esk</a></address>
      <p>
        <b>Fotbolls-Europa har blivit mer öppet men Sverige har förvandlats till det stängda landslaget.<br/>Bara två platser är öppna i Janne Anderssons EM-elva.</b>
      </p>
      <p>Taket på Friends var stängt men förbundskaptenen skapade korsdrag i sitt lag inför matchen mot Färöarna <a href="https://www.dn.se/sport/fotboll/janne-andersson-jag-ar-nojd-men-hade-samtidigt-velat-se-mer/">som till slut blev 3–0.</a> Bara Kristoffer Olsson fanns kvar från elvan som startade när Sverige i Rumänien säkrade EM-platsen i fredags.</p>
      <p>Matchen gällde en del för laget, det handlade om rankning och seedning inför EM.</p>
      <p>För spelarna som fick chans att visa upp sig gällde matchen massor. Det här var enda matchen i år där Janne Andersson hade A-truppen på plats men ingen EM-biljett att jaga.</p>
      <p>Återträffen sker i mars och sedan ska EM-truppen presenteras. Därför kommer Andersson att i (alla fall i en av) de två marsmatcherna att vilja vara så nära en tänkt startelva i EM som möjligt.</p>
      <p>Det finns ingen given favorit till titeln i EM. Europa-toppen har blivit bredare och öppnare och Sverige har kommit närmare. Samtidigt som Sveriges spel har blivit mer svårläst och svårstoppat har förbundskaptenen blivit mer lättläst i sina uttagningar.</p>
      <p>Det finns bara två frågetecken i startelvan sju månader före EM. Övriga nio platser är givna.</p>
      <p>
        <b>Målvakt – given.</b>
      </p>
      <p>Robin Olsen blir bara bättre och bättre, mer och mer stabil. Maken till lugn lirare får man leta efter. Inför matchen i fredags sade han att han gärna hade rumänska klacken bakom sig i andra halvlek. Sånt triggar bara, tyckte Robin.</p>
      <p>
        <b>Högerback – given.</b>
      </p>
      <p>Mikael Lustig är enligt Janne Andersson en av ”De fyras gäng” som med sin rutin betyder mycket för truppen utanför planen. Andreas Granqvist, Sebastian Larsson, Marcus Berg är de övriga.</p>
      <p>
        <b>Mittbackar – givna.</b>
      </p>
      <p>Andreas Granqvist är bättre i landslaget än i allsvenskan. Victor Nilsson Lindelöf borde få kaptensbindeln när ”Granen” slutar efter EM.</p>
      <p>
        <b>Vänsterback – öppen.</b>
      </p>
      <p>Ludwig Augustinsson sprang förbi Martin Olsson men när båda var skadade kom Pierre Bengtsson tillbaka och gjorde succé. ”Ludde” är ett större offensivt hot, men Emil Forsberg briljerar mer med Bengtsson bakom sig.</p>
      <p>
        <b>Höger mittfält – öppen.</b>
      </p>
      <p>Sebastian Larsson var först knäskadad när Janne Andersson tog över landslaget, sen var han inhoppare och mot slutet har han varit given. ”Sebs” status i startelvan påverkas helt av hur det går med knäskadade Viktor Claessons återhämtning.</p>
      <p>
        <b>Centrala mittfältare – givna.</b>
      </p>
      <p>Ska man förklara varför AIK åkte från första till fjärde plats i allsvenskan räcker det med att säga – Kristoffer Olsson. Albin Ekdal kommer att ha en jobbig resa till EM, han får en slitsam säsong för att rädda kvar Sampdoria i Serie A.</p>
      <p>
        <b>Vänster mittfältare – given.</b>
      </p>
      <p>Emil Forsberg har hittat rollen som Fredrik Ljungberg och Tomas Brolin hade i landslaget. Från sin kant har han fria val att söka sig vart han vill.</p>
      <p>
        <b>Forwards – givna.</b>
      </p>
      <p>Marcus Berg blev bättre när han fick ändrade uppgifter och fick ärva Ola Toivonens roll som länkspelare. Han var fortfarande lika viktig i presspelet men då kom målen också. Robin Quaison har inte bara varit en viktig målskytt i kvalet. Hans klokhet kan också fixa frisparkar i helt rätt lägen.</p>
      <p>Den som ligger närmast en plats i startelvan av de skadefria är Alexander Isak. Han hade mot Färöarna länge samma problem som de flesta i Sverige. </p>
      <p>Det är sannerligen inte lätt att spela fotboll i ett lag där i stort sett alla medspelare är nya. Svenskarna ville lite väl mycket, alla skulle helst vara nära bollen, alla ville helst ha bollen, så det blev trångt i mitten.</p>
      <p>Isak var ojämn i passningsspelet. Finterna och rycken satt inte som de kan men han imponerade i sitt smarta presspel och närkampsspelet.</p>
      <p>Debutanten Mattias Svanberg hade en skön match bredvid Kristoffer Olsson. Svanberg blev bättre och bättre och gjorde 2–0-målet som avgjorde. Även Hammarbys hajpade Muamer Tankovic växte under matchen.</p>
      <p>Mittbacken Filip Helander var märkligt nog den som svajade mest men bakom honom var målvakten Kristoffer Nordfeldt klockren på det han hade att göra.</p>
      <p>I förra EM var John Guidetti en startspelare. Det kommer han inte att vara nu. Men målet han gjorde som inhoppare kan göra att han i alla fall hänger kvar i truppen.</p>
      <p>
        <b>Läs mer:</b>
      </p>
      <p>
        <a href="https://www.dn.se/sport/fotboll/janne-andersson-jag-ar-nojd-men-hade-samtidigt-velat-se-mer/">Janne Andersson: Jag är nöjd men hade samtidigt velat se mer</a>
      </p>
      <p>
        <a href="https://www.dn.se/sport/fotboll/guidetti-snart-sitter-jag-pa-banken-igen/">Guidetti: Snart sitter jag på bänken igen</a>
      </p>
      <p>
        <a href="https://www.dn.se/sport/fotboll/danmark-vidare-till-em-efter-kvalrysaren/">Danmark vidare till EM – efter kvalrysaren</a>
      </p>
    </article>
  </body>
</html>