<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-newspaper/_policejski-puskayut-u-hram-lishe-cholovikiv/938721"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:50:00+00:00"/>
    <meta property="og:title" content="Поліцейські пускають у храм лише чоловіків"/>
    <meta property="og:description" content="2,5 тис. офіцерів поліції відправили в індійський штат Керала. Там жінки протестують проти заборони відвідувати храм Сабарімала. Жінкам віком від 10 до 50 років заборонено заходити всередину. Торік Верховний суд Індії дозволив його відвідувати всім. Жінки зайшли у супроводі поліції і ..."/>
  </head>
  <body>
    <article>
      <h1>Поліцейські пускають у храм лише чоловіків</h1>
      <address><time datetime="2019-11-19T05:50:00+00:00">19 Nov 2019, 05:50</time> by <a rel="author">Gazeta.ua</a></address>
      <p>2,5 тис. офіцерів поліції відправили в індійський штат Керала. Там жінки протестують проти заборони відвідувати храм Сабарімала.</p>
      <p>Жінкам віком від 10 до 50 років заборонено заходити всередину. Торік Верховний суд Індії дозволив його відвідувати всім. Жінки зайшли у супроводі поліції і військових. Тоді почалися протести вірян та ченців. Ті змусили суд ­переглянути рішення. Дозвіл тимчасово ­відкликали.</p>
      <p>— У суботу в храмі почнеться щорічне паломництво, — розповідає священик Адан Парала. — Торік усе перетворилося на жах. Жінки проривалися. Віряни їх не пускали. Доводилося залучати поліцію. Офіцери розпилювали сльозогінний газ, били людей кийками. Сходи святині поливали водометами. Інакше їх не можна було розборонити. Один чоловік загинув. Це має мало спільного зі святістю і молитвою. Ті жінки, хто хоче зайти всередину просто із принципу, не розуміють, що вони роблять. Ми боїмося. Намагаємося уникнути сутичок, але це марно. Жінок б'ють. Попереджаємо, що жодних гарантій безпеки немає. Ми пускаємо маленьких дівчаток і старих бабусь. Зараз поліцейські мають допомогти стримати тих дівчат, які прориваються попри все.</p>
      <p>Храм Сабарімала збудовано понад 800 років тому. Його вважають домом індуїстського бога зростання Аяппи. За легендою, він був цнотливим. Тому жінкам дітородного віку заборонено туди заходити. Спільноти захисту прав жінок вісім разів подавали позови до суду. Вважають це дискримінацією. Всі суди до минулого року програвали.</p>
    </article>
  </body>
</html>