<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/do-aukce-jdou-poprve-kostymy-a-rekvizity-z-pratel/1822959?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T18:11:00+00:00"/>
    <meta property="og:title" content="Do aukce jdou poprvé kostýmy a rekvizity z Přátel"/>
    <meta property="og:description" content="Los Angeles (USA) - Do aukce jde poprvé více než 100 rekvizit, kostýmů a dalších předmětů z oblíbeného amerického seriálu Přátelé, který se na obrazovkách poprvé objevil před 25 lety. Výtěžek z prosincové online dražby bude podle serveru Variety věnován nadaci, která se zabývá prevencí sebevražd a krizovou intervencí u mladých lidí z LGBT komunity, tedy lesbiček, gayů, bisexuálů a transgenderových osob."/>
  </head>
  <body>
    <article>
      <h1>Do aukce jdou poprvé kostýmy a rekvizity z Přátel</h1>
      <address><time datetime="2019-11-19T18:11:00+00:00">19 Nov 2019, 18:11</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles (USA) - Do aukce jde poprvé více než 100 rekvizit, kostýmů a dalších předmětů z oblíbeného amerického seriálu Přátelé, který se na obrazovkách poprvé objevil před 25 lety. Výtěžek z prosincové online dražby bude podle serveru Variety věnován nadaci, která se zabývá prevencí sebevražd a krizovou intervencí u mladých lidí z LGBT komunity, tedy lesbiček, gayů, bisexuálů a transgenderových osob.</p>
      <p>Mezi <a href="https://usm.propstoreauction.com/m/view-auctions/info/id/228/">draženými položkami</a> bude například replika gauče z kavárny Central Perk, kde se seriálová parta přátel scházela, plyšový tučňák Joeyho, Rossův kostým pásovce a svatební oznámení Moniky a Chandlera. Aukce začíná 3. prosince a končí 17. prosince.</p>
      <p>Seriál Přátelé, známý i českým divákům, patřil k nejúspěšnějším televizním projektům vysílaným na přelomu století. Během deseti seriálových řad se šestice hlavních protagonistů dokázala zapsat do srdcí diváků po celém světě. Poslední epizodu stanice NBC odvysílala v květnu 2004 a k televizím jen v Americe přitáhla přes 52 milionů diváků.</p>
    </article>
  </body>
</html>