<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/pamieci_masowe/adata_sc685_smukly_przenosny_nosnik_polprzewodnikowy"/>
    <meta property="og:site_name" content="PurePC"/>
    <meta property="article:published_time" content="2019-11-19T18:00:20+00:00"/>
    <meta property="og:title" content="ADATA SC685 - Smukły, przenośny nośnik półprzewodnikowy"/>
    <meta property="og:description" content="ADATA zaprezentowała swój nowy dysk SSD. Tym razem mowa o smukłym rozwiązaniu przenośnym, które mimo pojemności dochodzącej nawet do 2 TB waży zaledwie 35 gramów!"/>
  </head>
  <body>
    <article>
      <h1>ADATA SC685 - Smukły, przenośny nośnik półprzewodnikowy</h1>
      <address><time datetime="2019-11-19T18:00:20+00:00">19 Nov 2019, 18:00</time> by <a rel="author">Przemysław Banasiak</a></address>
      <figure>
        <img src="https://www.purepc.pl/files/Image/m165/27521.jpg"/>
      </figure>
      <p>Jak to mówi stare polskie przysłowie - czas to pieniądz. Należy więc go oszczędzać wszędzie tam, gdzie się da. Po co więc męczyć się z nośnikami talerzowymi, gdy rozwiązania półprzewodnikowe są już tanie jak barszcz? SSD zyskują na popularności nie tylko w zestawach komputerowych za sprawą modeli SATA III i M.2, ale również na rynku urządzeń przenośnych. Tajwańska firma ADATA zaprezentowała właśnie swój najnowszy model SC685 ze złączem USB typu C. Ma on wymiary i kształt zbliżone do karty bankomatowej, a przy tym oferuje lepszą wydajność od przenośnych HDD i atrakcyjniejszą stylistykę. W zestawie dostajemy dodatkowo przydatne oprogramowanie HDDtoGo oraz OStoGO.</p>
      <h3>💬 ADATA SC685 trafi wkrótce do polskich sklepów. Na konsumentów będą czekać cztery warianty pojemności - 250 GB, 500 GB, 1 TB oraz 2 TB.</h3>
      <figure>
        <img src="https://www.purepc.pl/image/news/2019/11/19_adata_sc685_smukly_przenosny_nosnik_polprzewodnikowy_1_b.jpg"/>
      </figure>
      <h3>🔗 <a href="https://www.purepc.pl/pamieci_masowe/test_dysku_ssd_adata_xpg_gammix_s50_5000_mbs_poprosze">Test dysku SSD ADATA XPG Gammix S50 - 5000 MB/s poproszę!</a></h3>
      <p>ADATA SC685 to przenośne nośniki półprzewodnikowe o wymiarach 84,7 x 54,8 x 9,5 milimetra i wadze 35 gramów. Swoją wielkością i kształtem są zbliżone do karty kredytowej, przez co bez problemu mieszczą się w kieszeni. Zastosowany kontroler oraz kości pamięci pozostają tajemnicą, ale wiemy, że deklarowana wydajność ma sięgać do 530 MB/s dla odczytu i 460 MB/s dla zapisu danych. Mowa więc o standardowych parametrach SSD w standardzie SATA III, co przekłada się na czas skopiowania filmu 4K o wadze 10 GB w zaledwie 20 sekund.</p>
      <figure>
        <img src="https://www.purepc.pl/image/news/2019/11/19_adata_sc685_smukly_przenosny_nosnik_polprzewodnikowy_0_b.jpg"/>
      </figure>
      <h3>🔗 <a href="https://www.purepc.pl/pamieci_masowe/teamgroup_tforce_delta_rgb_test_dysku_ssd_z_podswietleniem">Team Group T-Force Delta RGB - Test dysku SSD z podświetleniem</a></h3>
      <p>Dysk ADATA SC685 korzysta ze złącza USB typu C, które jest znacznie wygodniejsze od tradycyjnego USB typu A. Tutaj kabelek zawsze będzie pasować za pierwszym razem! Urządzenie zgodne jest z systemami Windows, Linux i MacOS oraz smartfonami, telewizorami i konsolami. Nośniki trafią wkrótce do polskich sklepów. Na konsumentów będą czekać cztery warianty pojemności - 250 GB, 500 GB, 1 TB i 2 TB oraz dwie wersje kolorystyczne - czarna i biała. Produkt objęty jest 3-letnią gwarancją producenta. Sugerowane ceny w Polsce nie zostały zdradzone.</p>
      <figure>
        <img src="https://www.purepc.pl/image/news/2019/11/19_adata_sc685_smukly_przenosny_nosnik_polprzewodnikowy_2_b.jpg"/>
      </figure>
      <figure>
        <img src="https://www.purepc.pl/image/news/2019/11/19_adata_sc685_smukly_przenosny_nosnik_polprzewodnikowy_3_b.jpg"/>
      </figure>
      <footer>Źródło: ADATA</footer>
      <related>
        <h4>Powiązane publikacje</h4>
        <a href="https://www.purepc.pl/pamieci_masowe/statystyki_awaryjnosci_dyskow_talerzowych_w_q3_2019"/>
        <a href="https://www.purepc.pl/pamieci_masowe/microsoft_project_silica_ultra_trwale_szklane_nosniki_danych"/>
        <a href="https://www.purepc.pl/pamieci_masowe/adata_sc680_zewnetrzne_dyski_ssd_o_malych_rozmiarach_i_wadze"/>
        <a href="https://www.purepc.pl/pamieci_masowe/intel_planuje_pamieci_plc_dla_ssd_beda_tanie_i_pojemne"/>
        <a href="https://www.purepc.pl/pamieci_masowe/intel_zapowiada_nowe_dyski_ssd_665p_z_pamiecia_3d_qlc_nand"/>
      </related>
    </article>
  </body>
</html>