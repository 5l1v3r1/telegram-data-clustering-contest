<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598167/katadiki-tourkikis-voulis-gia-to-kapsimo-tou-symvolou-tou-psevdokratous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T18:13:00+00:00"/>
    <meta property="og:title" content="Καταδίκη τουρκικής βουλής για το κάψιμο του συμβόλου του ψευδοκράτους"/>
    <meta property="og:description" content="Την έντονη καταδίκη τους εξέφρασαν όλα τα πολιτικά κόμματα της Τουρκίας για την πυρπόληση του συμβόλου του ψευδοκράτους από ομάδα της νεολαίας του ΕΛΑΜ,..."/>
  </head>
  <body>
    <article>
      <h1>Καταδίκη τουρκικής βουλής για το κάψιμο του συμβόλου του ψευδοκράτους</h1>
      <address><time datetime="2019-11-19T18:13:00+00:00">19 Nov 2019, 18:13</time> by <a rel="author">SigmaLive</a></address>
      <p><b>Την έντονη καταδίκη τους εξέφρασαν όλα τα πολιτικά κόμματα της Τουρκίας για την πυρπόληση του συμβόλου του ψευδοκράτους από ομάδα της νεολαίας του ΕΛΑΜ, ανήμερα της παράνομης επετείου της ίδρυσης του ψευδοκράτους.<br/></b> <br/>Όπως μεταδίδει η ανταποκρίτρια του ΣΙΓΜΑ στην Τουρκία, Μαρία Ζαχαράκη, οι κοινοβουλευτικοί εκπρόσωποι των τριών μεγαλύτερων κομμάτων στην τουρκική εθνοσυνέλευση ζήτησαν το συντονισμό όλων των πολιτικών δυνάμεων για τη λήψη μέτρων.<br/> <br/>Ο κοινοβουλευτικός εκπρόσωπος του κυβερνώντος Κόμματος Δικαιοσύνης και Ανάπτυξης (ΑΚΡ), Οζλέμ Ζενγκίν, δήλωσε ότι «το κάψιμο της «σημαίας» της «τδβκ» (όπως αποκάλεσε το ψευδοκράτος) ισοδυναμεί με κάψιμο της τουρκικής σημαίας» και κάλεσε τα κόμματα της αντιπολίτευσης να συζητήσουν όλα μαζί για τα βήματα που πρέπει να γίνουν.<br/> <br/>Ο κοινοβουλευτικός εκπρόσωπος της αξιωματικής αντιπολίτευσης (CHP), έκανε λόγο για θράσος των Ε/Κ, στο οποίο η τουρκική εθνοσυνέλευση θα πρέπει να αντιδράσει σκληρά. «Η τουρκική εθνοσυνέλευση δεν πρέπει να υποχωρήσει. Παρακαλώ να επιδείξετε την ευαισθησία σας σε ένα τέτοιο θέμα», ανέφερε.<br/> <br/>Και ο κοινοβουλευτικός εκπρόσωπος του Κόμματος Εθνικής Δράσης (ΜΗΡ), Λεβέντ Μπουλμπούλ είπε ότι «δυστυχώς η Ε.Ε. στηρίζει την Ε/κ πλευρά, η οποία αγνοεί το διεθνές δίκαιο και τη ντε φάκτο κατάσταση, προβάλλοντας εχθρική στάση απέναντι στην Τουρκία. Όποιο και να είναι το κόστος, θα συνεχίσουμε να είμαστε υπερασπιστές των δικαιωμάτων και συμφερόντων των τ/κ».<br/> </p>
    </article>
  </body>
</html>