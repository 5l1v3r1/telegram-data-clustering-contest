<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vlaams-belang-wil-verbod-op-taakstraffen-voor-ambulancierkloppers/"/>
    <meta property="og:site_name" content="SCEPTR"/>
    <meta property="article:published_time" content="2019-11-19T18:10:02+00:00"/>
    <meta property="og:title" content="Vlaams Belang wil verbod op taakstraffen voor ‘ambulancierkloppers’"/>
    <meta property="og:description" content="Voor Vlaams Belang gaan taakstraffen voor mensen die hulpverleners fysiek aanvallen niet ver genoeg. De partij wil een hardere aanpak."/>
  </head>
  <body>
    <article>
      <h1>Vlaams Belang wil verbod op taakstraffen voor ‘ambulancierkloppers’</h1>
      <address><time datetime="2019-11-19T18:10:02+00:00">19 Nov 2019, 18:10</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Nadat maandag verschillende gevallen van agressie jegens ambulanciers zijn opgetekend, wil Vlaams Belang een nul-tolerantie voor geweld tegen hulpverleners. De partij heeft <a href="https://www.vlaamsbelang.org/wetsvoorstel-vlaams-belang-wil-opleggen-van-taakstraffen-verbieden-bij-veroordeling-voor-geweld-tegen-hulp-of-ordediensten/">een wetsvoorstel</a> in de maak die het verbiedt om taakstraffen op te leggen bij dit soort geweld, waardoor vrijheidsstraffen op de voorgrond treden.</b>
      </p>
      <p>Maandag zijn in Kortrijk twee ambulanciers aangevallen door een <a href="https://www.focus-wtv.be/nieuws/pati%C3%ABnt-valt-ambulanciers-aan-met-mes">patiënt.</a> Ze werden bedreigd met een mes en achtervolgd tot op straat. En ook al nuanceerde de politie later de berichtgeving, dezelfde dag werd ook in Antwerpen <a href="https://www.hln.be/in-de-buurt/antwerpen/dronken-man-schopt-ambulancier-in-gezicht-ik-kan-aanvallen-door-patienten-niet-meer-tellen~aea87d1a/?fbclid=IwAR09FlGMMoSwJmUCQernAysXo8t405J0TM0TvLvgiGSsNYuyBUxGnIrd_R0">een jonge ambulancier</a> tijdens het uitoefenen van zijn job in het gezicht geschopt door een dronken, agressieve patiënt. Hij zal een week werkonbekwaam zijn. Uit politiecijfers die het Vlaams Belang <a href="https://www.vlaamsbelang.org/wetsvoorstel-vlaams-belang-wil-opleggen-van-taakstraffen-verbieden-bij-veroordeling-voor-geweld-tegen-hulp-of-ordediensten/">communiceert in een persmededeling</a> blijkt het niet te gaan om unieke voorvallen. Jaarlijks zijn er zo’n 2.300 gevallen zijn van agressie tegen hulpverleners, ofwel zes per dag. Het merendeel daarvan gebeurde in 2018 in Brussel (401), Antwerpen (215) en Gent (94).</p>
      <h3>Vlaams Belang: “Overheid moet krachtig signaal geven” aan ambulancierkloppers</h3>
      <p><i>“Onaanvaardbaar”</i>, zegt Vlaams Belang nu. <i>“Aangezien de daders zichzelf buiten de maatschappij plaatsen is een werkstraf geen passend antwoord op hun wangedrag; het toekennen van een werkstraf aan plegers van agressie ten aanzien van hulp- en ordediensten gaat volledig voorbij aan het doel en de finaliteit van de werkstraf.”</i></p>
      <p>De rechtsnationalistische partij heeft daarom een wetsvoorstel ingediend dat taakstraffen bij geweldsveroordelingen tegen hulp- en ordediensten niet langer toestaat. “<i>De overheid moet een krachtig signaal geven dat dergelijk feiten niet getolereerd en streng aangepakt worden. Een effectief en actief opsporing- en vervolgingsbeleid van de parketten is hierin essentieel”</i>, verklaart fractieleider in de Kamer <a href="https://sceptr.net/tag/Barbara-Pas">Barbara Pas</a> (Vlaams Belang). <i>“Met dit wetsvoorstel willen we duidelijk in het Strafwetboek inschrijven dat wie geweld pleegt ten aanzien van hulp- en ordediensten er niet langer vanaf kan komen met een taakstraf!”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
        <a href="https://sceptr.net/2019/11/kris-peeters-krijgt-politiebewaking/"/>
        <a href="https://sceptr.net/2019/11/gent-verwijt-de-lijn-niet-te-signaliseren-dat-het-zelf-laadpaal-vergunningen-weigerde/"/>
      </related>
    </article>
  </body>
</html>