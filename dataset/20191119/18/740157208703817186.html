<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/men-wprowadza-do-systemu-oswiaty-nowe-zawody-to-reakcja-na-brak-pracownikow,135200.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T18:45:00+00:00"/>
    <meta property="og:title" content="MEN wprowadza do systemu oświaty nowe zawody. To reakcja na brak pracowników"/>
    <meta property="og:description" content="Technik spawalnictwa, zdobnik ceramiki, technik taboru kolejowe oraz mechanik pojazdów kolejowych - te zawody zostaną wprowadzone do systemu oświaty od 1 września 2020 roku. Tak zakłada skierowany do konsultacji międzyresortowych projekt rozporządzenia Ministra Edukacji Narodowej."/>
  </head>
  <body>
    <article>
      <h1>MEN wprowadza do systemu oświaty nowe zawody. To reakcja na brak pracowników</h1>
      <address><time datetime="2019-11-19T18:45:00+00:00">19 Nov 2019, 18:45</time> by <a rel="author">Michał Wroński  </a></address>
      <h4>Technik spawalnictwa, zdobnik ceramiki, technik taboru kolejowe oraz mechanik pojazdów kolejowych - te zawody zostaną wprowadzone do systemu oświaty od 1 września 2020 roku. Tak zakłada skierowany do konsultacji międzyresortowych projekt rozporządzenia Ministra Edukacji Narodowej.</h4>
      <hr/>
      <p>Projekt nowelizacji rozporządzenia Ministra Edukacji Narodowej w sprawie ogólnych celów i zadań kształcenia w zawodach szkolnictwa branżowego oraz klasyfikacji zawodów szkolnictwa branżowego opublikowany został 19 listopada w Rządowym Centrum Legislacji.</p>
      <p>
        <a href="https://www.portalsamorzadowy.pl/edukacja/pensje-nauczycieli-od-1-stycznia-2020-r-wieksze-zarobki-tylko-dla-nielicznych,135006.html">Czytaj: Pensje nauczycieli od 1 stycznia 2020 r. Większe zarobki tylko dla nielicznych</a>
      </p>
      <p>Jak można przeczytać w projekcie na wniosek Ministra Przedsiębiorczości i Technologii do systemu oświaty wprowadzone zostaną zawody „technik spawalnictwa” (kształcenie w tym fachu będzie realizowane w technikum oraz w branżowej szkole II stopnia) oraz „zdobnik ceramiki” (kształcenie ma być prowadzone w branżowej szkole I stopnia, zarazem zawód ten będzie stanowił podbudowę do kształcenia w zawodzie „Technik ceramik”). Na wniosek Ministra Infrastruktury natomiast w systemie oświaty mają się znaleźć zawody „technik taboru kolejowego” (kształcenie będzie realizowane w technikum oraz w branżowej szkole II stopnia) oraz „Mechanik pojazdów kolejowych” (nauka ma być realizowana w branżowej szkole I stopnia, zawód ten będzie stanowił również podbudowę do kształcenia w zawodzie „Technik taboru kolejowego”).</p>
      <p>Kształcenie we wszystkich tych zawodach będzie mogło być prowadzone też na kwalifikacyjnych kursach zawodowych.</p>
      <p>Jak podkreśla MEN wprowadzenie do systemu oświaty nowych zawodów to odpowiedź na sygnały płynące od pracodawców, borykających się z brakiem wykwalifikowanych fachowców na rynku.</p>
      <p>
        <a href="https://www.portalsamorzadowy.pl/edukacja/szkolnictwo-zawodowe-odzyskuje-miejsce-w-systemie-edukacji,132639.html">Czytaj: Szkolnictwo zawodowe odzyskuje miejsce w systemie edukacji?</a>
      </p>
      <p>- Obecnie nie jest prowadzone kształcenie w zawodach związanych z naprawą i utrzymaniem taboru kolejowego, w związku z tym u przewoźników kolejowych występuje zapotrzebowanie na tego typu specjalistów. Jak wskazują przedstawiciele branży kolejowej po roku 2022 nastąpi kumulacja luki pokoleniowej. Przekazanie wiedzy przez doświadczonych pracowników spółek kolejowych umożliwi wprowadzanie kolejnych pokoleń pracowników na rynek pracy i zagwarantuje sukcesję stanowisk w obszarze utrzymania i naprawy taboru kolejowego - tak MEN tłumaczy wprowadzenie do systemu oświaty zawodu „technik taboru kolejowego”</p>
      <p>Projektowane rozporządzenie ma wejść w życie 1 września 2020 r.</p>
    </article>
  </body>
</html>