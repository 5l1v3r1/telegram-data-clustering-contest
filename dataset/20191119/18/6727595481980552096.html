<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rahul-gandhis-absence-from-house-and-speaker-noticed902.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T18:15:00+00:00"/>
    <meta property="og:title" content="ജെ.എന്‍.യു വിഷയം കത്തിനില്‍ക്കെ രാഹുല്‍ വിദേശയാത്രയില്‍; ചോദ്യം ലിസ്റ്റ് ചെയ്തിട്ടും ലോക്‌സഭയില്‍ ഹാജരായില്ല; ഉന്നയിക്കാനിരുന്നത് ഈ ചോദ്യം"/>
    <meta property="og:description" content="Congress JNU Lok Sabha Om Birla Parliament Session Rahul Gandhi Wayanad India ന്യൂദല്‍ഹി: രാജ്യത്ത് ജെ.എന്‍.യു വിദ്യാര്‍ഥി സമരം കത്തിനില്‍ക്കേ, കോണ്‍ഗ്രസ് നേതാവ് രാഹുല്‍"/>
  </head>
  <body>
    <article>
      <h1>ജെ.എന്‍.യു വിഷയം കത്തിനില്‍ക്കെ രാഹുല്‍ വിദേശയാത്രയില്‍; ചോദ്യം ലിസ്റ്റ് ചെയ്തിട്ടും ലോക്‌സഭയില്‍ ഹാജരായില്ല; ഉന്നയിക്കാനിരുന്നത് ഈ ചോദ്യം</h1>
      <address><time datetime="2019-11-19T18:15:00+00:00">19 Nov 2019, 18:15</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: രാജ്യത്ത് ജെ.എന്‍.യു വിദ്യാര്‍ഥി സമരം കത്തിനില്‍ക്കേ, കോണ്‍ഗ്രസ് നേതാവ് രാഹുല്‍ ഗാന്ധിയുടെ ലോക്‌സഭയിലെ അസാന്നിധ്യം ചര്‍ച്ചയാകുന്നു. തിങ്കളാഴ്ച തുടങ്ങിയ പാര്‍ലമെന്റിന്റെ ശീതകാല സമ്മേളനത്തിന്റെ രണ്ടാം ദിവസമായ ചൊവ്വാഴ്ചയാണ് രാഹുല്‍ എത്താതിരുന്നതിനെപ്പറ്റി ലോക്‌സഭാ സ്പീക്കര്‍ ഓം ബിര്‍ള പരാമര്‍ശിച്ചത്.</p>
      <p>‘അദ്ദേഹത്തിന്റെ ചോദ്യം ചോദ്യോത്തരവേളയില്‍ ലിസ്റ്റ് ചെയ്തിരുന്നു. അദ്ദേഹം ഇവിടെയെത്തിയിരുന്നെങ്കില്‍ എനിക്ക് അവസരം നല്‍കണമെന്നുണ്ടായിരുന്നു.’- കോണ്‍ഗ്രസ് അംഗം കൊടിക്കുന്നില്‍ സുരേഷ് സംസാരിക്കാന്‍ എഴുന്നേല്‍ക്കവെ സ്പീക്കര്‍ പറഞ്ഞു.</p>
      <p>എന്നാല്‍ രാഹുല്‍ ചോദിക്കാനായി വെച്ചിരുന്ന ചോദ്യം ജെ.എന്‍.യുവായിരുന്നില്ല. തന്റെ മണ്ഡലം ഉള്‍ക്കൊള്ളുന്ന കേരളത്തിന്റെ ഗ്രാമീണ മേഖലകളിലെ റോഡ് വികസനത്തിനായി പ്രധാനമന്ത്രി ഗ്രാം സദക് യോജന ഉപയോഗപ്പെടുത്തുന്നതിനെപ്പറ്റിയായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>രാഹുല്‍ വിദേശയാത്രയിലാണെന്നാണ് കോണ്‍ഗ്രസ് അറിയിച്ചതെന്ന് വാര്‍ത്താ ഏജന്‍സിയായ പി.ടി.ഐ റിപ്പോര്‍ട്ട് ചെയ്തു. രാഹുലിന്റെ മുന്‍ വിദേശയാത്രകളെ ബി.ജെ.പി ഏറെ പരിഹസിച്ചിരുന്നു. രാഹുലിന്റെ വിദേശയാത്രകളുടെ വിവരങ്ങള്‍ കോണ്‍ഗ്രസ് പരസ്യപ്പെടുത്തണമെന്നാണ് എല്ലാക്കാലവും ബി.ജെ.പി ഉന്നയിക്കുന്ന ആവശ്യം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ജെ.എന്‍.യു വിഷയം ചൊവ്വാഴ്ച സഭയില്‍ ഉയര്‍ത്തിയവരില്‍ കോണ്‍ഗ്രസില്ല എന്നതും ശ്രദ്ധേയമാണ്. സഭ നിര്‍ത്തിവെച്ച് വിഷയം ചര്‍ച്ച ചെയ്യണമെന്നാവശ്യപ്പെട്ടത് ആര്‍.എസ്.പിയും മുസ്‌ലിം ലീഗും തൃണമൂല്‍ കോണ്‍ഗ്രസുമാണ്. രാജ്യസഭയിലാകട്ടെ, സി.പി.ഐ അംഗം ബിനോയ് വിശ്വവും.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>