<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818604/%D8%AF%D8%B1-%D8%B3%D9%88%D8%B1%DB%8C%D9%87-%D8%AC%D8%A7%DB%8C%DB%8C-%D8%A8%D8%B1%D8%A7%DB%8C-%D8%AC%D8%AF%D8%A7%DB%8C%DB%8C-%D8%B7%D9%84%D8%A8%D8%A7%D9%86-%D9%88-%D8%AE%D8%A7%D8%A6%D9%86%D8%A7%D9%86-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T18:39:06+00:00"/>
    <meta property="og:title" content="در سوریه جایی برای جدایی‌طلبان و خائنان وجود ندارد"/>
    <meta property="og:description" content="معاون وزیر خارجه سوریه با بیان اینکه هرگز اجازه نخواهیم داد سرقت نفت سوریه ادامه یابد، گفت: آمریکا و کشورهای غربی بدانند که ملت سوریه دیر یا زود تمامی اراضی سوریه را پس خواهد گرفت."/>
  </head>
  <body>
    <article>
      <h6 class="kicker">معاون وزیر خارجه سوریه:</h6>
      <h1>در سوریه جایی برای جدایی‌طلبان و خائنان وجود ندارد</h1>
      <address><time datetime="2019-11-19T18:39:06+00:00">19 Nov 2019, 18:39</time> by <a rel="author">مریم مینایی</a></address>
      <p>معاون وزیر خارجه سوریه با بیان اینکه هرگز اجازه نخواهیم داد سرقت نفت سوریه ادامه یابد، گفت: آمریکا و کشورهای غربی بدانند که ملت سوریه دیر یا زود تمامی اراضی سوریه را پس خواهد گرفت.</p>
      <p>به گزارش ایسنا به نقل از سایت النشره، فیصل المقداد وزیر خارجه سوریه اعلام کرد: اجازه نخواهیم داد که سرقت نفت سوریه ادامه یابد و آمریکا و کشورهای غربی بدانند که ملت سوریه دیر یا زود تمامی اراضی سوریه را پس خواهد گرفت.</p>
      <p>وی افزود: هر شهروند سوری علیه تلاش‌های افرادی هستند که خود را وطن پرست می‌دانند اما با تلاش‌های جدایی‌طلبانه خود دور می‌شوند تا از آمریکایی‌ها هم  آمریکایی‌تر شوند.</p>
      <p>معاون وزیر خارجه سوریه خاطرنشان کرد: نفت سوریه به سوری‌ها بازخواهد گشت همانطور که همه چیز به دولت سوریه بازخواهد گشت. باید در این شرایط سخت سوریه صبر پیشه کنیم زیرا هدف تجزیه و تقسیم آن است. ارتش سوریه تمامی اراضی خود را تحت کنترل خواهد درآورد. بخش بیشتر کشور تحت کنترل ارتش سوریه است و چیزی باقی نمانده است و ما مطمئن هستیم که بر چالش‌های آتی غلبه خواهیم کرد.</p>
      <p>المقداد همچنین در خصوص شهر ادلب گفت: نبرد ادلب از زمانی که تروریست‌ها در ترکیه و کشورهای غربی به دنبال جای پایی در ادلب و غیر از آن بودند، آغاز شد. ملت، ارتش، دوستان و متحدان سوریه برای بیرون راندن متجاوزان و بازگشت حاکمیت سوریه در وجب به وجب خاک تلاش خواهند کرد.</p>
      <p>المقداد در پایان گفت: کسانی که با جنگ نتوانستند به اهداف پست خود برسند با جنگ سیاسی هم به اهداف خود نخواهند رسید. ما بر اینکه قانون اساسی‌مان سوری باشد، پافشاری می‌کنیم و در سوریه مکانی برای جدایی طلبان و خائنان وجود ندارد. سوریه متعلق به همه شهروندان سوری است و ما بر مساوات و برابری میان همه شهروندانمان پافشاری داریم.</p>
      <p>انتهای پیام</p>
    </article>
  </body>
</html>