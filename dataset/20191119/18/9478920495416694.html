<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/tripoli/nayplioola-etoima-gia-ton-5o-palamideio-athlo/"/>
    <meta property="og:site_name" content="ert.gr"/>
    <meta property="article:published_time" content="2019-11-19T18:08:07+00:00"/>
    <meta property="og:title" content="Ναύπλιο:Όλα έτοιμα για τον 5ο Παλαμήδειο Άθλο"/>
    <meta property="og:description" content="Kάλεσμα σε όλους τους δρομείς να ταξιδέψουν στο Ναύπλιο και να τρέξουν στον Παλαμήδειο Αθλο την Κυριακή 24 Νοεμβρίου, έκανε ο Δήμαρχος Ναυπλιέων Δημήτρης Κωστούρος μιλώντας στη συνέντευξη Τύπου που δόθηκε σήμερα στο Μουσείο της Ακρόπολης."/>
  </head>
  <body>
    <article>
      <h1>Ναύπλιο:Όλα έτοιμα για τον 5ο Παλαμήδειο Άθλο</h1>
      <address><time datetime="2019-11-19T18:08:07+00:00">19 Nov 2019, 18:08</time> by <a rel="author">Γιάννης Γαλανόπουλος</a></address>
      <p>Kάλεσμα σε όλους τους δρομείς να ταξιδέψουν στο Ναύπλιο και να τρέξουν στον <b>Παλαμήδειο Αθλο την Κυριακή 24 Νοεμβρίου</b>, έκανε ο Δήμαρχος Ναυπλιέων <b>Δημήτρης Κωστούρος </b>μιλώντας στη συνέντευξη Τύπου που δόθηκε σήμερα στο Μουσείο της Ακρόπολης.</p>
      <p>Ο κ. Δημήτρης Κωστούρος αναφέρθηκε στην ιδιαιτερότητα του Παλαμήδειου Αθλου: «Πέμπτη χρονιά φέτος <b>Παλαμήδειος Αθλος</b> και είμαστε ιδιαίτερα χαρούμενοι που βρισκόμαστε σε αυτόν τον καταπληκτικό χώρο, το Μουσείο της Ακρόπολης, να καλέσουμε τους δρομείς να δοκιμάσουν τις αντοχές και τα όρια τους και ν’ ανέβουν τα σκαλιά του Παλαμήδειου και να γυρίσουν τρέχοντας, κάτι ιδιαίτερα δύσκολο που απαιτεί ξεχωριστή αθλητική υποδομή ή να συμμετάσχουν και στους υπόλοιπους αγώνες, για να ζήσουν τη δική τους εμπειρία. Συνοδοιπόρος στην προσπάθεια αυτή είναι η Περιφέρεια Πελοποννήσου και θέλω να ευχαριστήσω τον <b>Αντιπεριφερειάρχη Γιάννη Μαλτέζο</b> που είναι μαζί μας, για την αμέριστη συμπαράσταση, την Εφορία Αρχαιοτήτων Αργολίδας και την προϊσταμένη της την κ. Παπαδημητρίου, γιατί από την πρώτη στιγμή αγκάλιασε αυτό το εγχείρημα. Να ευχαριστήσω την εκπαιδευτική κοινότητα, τους χορηγούς μας και φυσικά όλους τους <b>Ναυπλιείς</b> που κάθε χρόνο βοηθούν, στηρίζουν και είναι δίπλα μας σε αυτές τις προσπάθειες.</p>
      <p>
        <b>Ο <b>Παλαμήδειος Άθλος</b> είναι ένα ξεχωριστό αθλητικό δρομικό γεγονός καθώς περιλαμβάνει τον μοναδικό αγώνα στην Ελλάδα με αγωνιστική ανάβαση Κάστρου, ενώ ταυτόχρονα περιλαμβάνει αγώνες, 10 χλμ., 3 χλμ. για όλους &amp; 1,5 χλμ. junior run, με όλες τις αποστάσεις να είναι κοντά στο sold out!</b>
      </p>
      <figure>
        <img src="https://www.ert.gr/wp-content/uploads/2019/11/%CE%B1%CE%B8%CE%BB%CE%BF%CF%831.jpg"/>
      </figure>
      <p>Εκ μέρους της Περιφέρειας Πελοποννήσου, ο <b>Αντιπεριφερειάρχης Γιάννης Μαλτέζος </b>είπε ότι «Η διοργάνωση αυτή, παράλληλα με το Μαραθώνιο, αποτελεί έναν από τους πιο επιτυχημένους αθλητικούς θεσμούς στη χώρα, γι’ αυτό και η Περιφερειακή Ενότητα Αργολίδας στηρίζει τον <b>5ο Παλαμήδειο Αθλο </b>με όλες τις δυνάμεις και κάθε χρόνο εμπλεκόμαστε όλο και περισσότερο σε αυτό το υψηλής εμβέλειας γεγονός, καθώς προάγει το αθλητικό πνεύμα αλλά αναδεικνύει και με το καλύτερο τρόπο το κάλλος και την ιστορία της πόλης του Ναυπλίου.</p>
      <figure>
        <img src="https://www.ert.gr/wp-content/uploads/2019/11/%CE%B1%CE%B8%CE%BB%CE%BF%CF%832.jpg"/>
      </figure>
      <p>Στη συνέντευξη Τύπου παραβρέθηκαν επίσης, ο Γενικός Γραμματέας του Πανελληνίου Συνδέσμου Αθλητικού Τύπου <b>Δήμος Μπουλούκος</b>, καθώς ο ΠΣΑΤ δίνει την αιγίδα του στη διοργάνωση, ο γνωστός δημοσιογράφος <b>Γιάννης Μαμουζέλος,</b> ο Πρόεδρος συλλόγου απανταχού Ναυπλιέων ο «ΝΑΥΠΛΙΟΣ» <b>Κώστας Κολόκας, </b>ο Πρόεδρος του Συλλόγους Παλαμήδης <b>Θεοδόσιος Σπαντιδέας,</b> η Πρόεδρος του ΔΟΠΠΑΤ<b> Μαρία Ράλλη,</b> ο Αντιπρόεδρος του ΔΟΚΟΙΠΑΝ <b>Χρήστος Ζέρβας</b> και η <b>Νάντια Αναστασίου – Σμυρναίου</b>, Πρόεδρος Δημοτικής Επιτροπής Παιδείας.</p>
      <p>
        <b>Ο 5ος Παλαμήδειος Άθλος θα διεξαχθεί στις 24 Νοεμβρίου του 2019, παράλληλα με τις εορταστικές εκδηλώσεις για την 197η επέτειο της άλωσης του Παλαμηδίου. Οι ενδιαφερόμενοι μπορούν να αναζητήσουν και να αντλήσουν πλήθος πληροφοριών για τον Παλαμήδειο Άθλο- 5 χλμ. και τα αγωνίσματα των 10 χλμ., των 3 χλμ. και των 1.500μ. junior run στο website: https://www.nafpliocastlerun.gr/ και στο Facebook της Διοργάνωσης: https://www.facebook.com/nafpliocastlerun/</b>
      </p>
      <p>Κεντρική φωτο :studio B&amp;G</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/tripoli/stis-24-noemvrioy-to-nafplio-castle-run-2019-2/"/>
        <a href="https://www.ert.gr/perifereiakoi-stathmoi/tripoli/tripoli-nayplio-chrimatodotiseis-gia-antiplimmyrika-erga/"/>
        <a href="https://www.ert.gr/perifereiakoi-stathmoi/tripoli/itta-me-62-48-apo-ton-ilysiako-gia-toys-dromeis-tripolis/"/>
        <a href="https://www.ert.gr/perifereiakoi-stathmoi/tripoli/to-nayplio-2017-stis-ypsiles-theseis-tis-vathmologias/"/>
        <a href="https://www.ert.gr/perifereiakoi-stathmoi/tripoli/proetoimazontai-gia-na-grapsoyn-istoria-oi-dromeis-tripolis/"/>
        <a href="https://www.ert.gr/perifereiakoi-stathmoi/tripoli/tin-kyriaki-to-2o-monemvasia-run-challenge/"/>
      </related>
    </article>
  </body>
</html>