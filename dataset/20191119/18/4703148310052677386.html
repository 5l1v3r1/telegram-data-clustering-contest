<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/kulfoldi-korkep/c-ronaldot-is-belekeverne-a-real-a-mbappe-ugybe-nagy-visszatero-a-spanyol-kispadon-kulfoldi-korkep"/>
    <meta property="og:site_name" content="csakfoci.hu"/>
    <meta property="article:published_time" content="2019-11-19T18:10:34+00:00"/>
    <meta property="og:title" content="C. Ronaldót is belekeverné a Real a Mbappé-ügybe, nagy visszatérő a spanyol kispadon – külföldi körkép"/>
    <meta property="og:description" content="A legfontosabb és legérdekesebb keddi hírek a külföldi foci világából és a nemzetközi átigazolási piacról. Körkép."/>
  </head>
  <body>
    <article>
      <h1>C. Ronaldót is belekeverné a Real a Mbappé-ügybe, nagy visszatérő a spanyol kispadon – külföldi körkép</h1>
      <address><time datetime="2019-11-19T18:10:34+00:00">19 Nov 2019, 18:10</time> by <a rel="author">csakfoci.hu</a></address>
      <p>
        <b>
          <b>A legfontosabb és legérdekesebb keddi hírek a külföldi foci világából és a nemzetközi átigazolási piacról. Körkép.</b>
        </b>
      </p>
      <h3>ANGLIA</h3>
      <p><b>Manchester City:</b> Klubrekordot jelentő 535,2 millió fontos bevételt, illetve 10,1 millió fontos profitot könyvelhetett el a klub a 2018-19-es idényben.</p>
      <figure>
        <iframe data-src="https://twitter.com/ManCity/status/1196775129029562368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Manchester United: </b>A Juventus és az Internazionale is harcol Chris Smalling játékjogáért, aki a jelenlegi szezonban remek formában játszik az AS Roma kölcsönjátékosaként. (Corriere della Serra)</p>
      <p><b>Tottenham</b>: A korábbi Spurs-védő, Pascal Chimbonda szerint a Tottenham nem fogja elengedni Harry Kane-t kisebb összegért, mint amennyiért Neymar átigazolt a PSG-be (azaz 222 millió euróért).</p>
      <p><i>– Daniel Levy tulajdonos nem fogja elengedni őt könnyedén. Nem gondolom, hogy kevesebbért eladná Kane-t, mint amennyit a PSG fizetett a Barcelonának Neymarért, azaz akár egy újabb világrekordot jelentő átigazolásról is beszélhetünk majd, ha valamelyik klub meg akarja venni őt</i> – idézi Chimondát a Goal.</p>
      <p><b>Everton:</b> Odaadhatják a nyáron, a Juventustól megszerzett Moise Keant az AC Milannak a lengyel válogatott támadóért, Krzysztof Piatekért cserébe (Calcio Mercato)</p>
      <p><b>West Ham:</b> Visszatérhet a Premier League-be a jelenleg a kínai élvonalban edzősködő Rafa Benítez, aki Manuel Pellegrinit pótolhatja a West Ham élén. A kínai Szuperligából már csak három forduló van hátra, így a spanyol tréner az ottani szezon végén távozhat a Dalian Yifangtól. (Sky Sports)</p>
      <h3>SPANYOLORSZÁG</h3>
      <p><b>Spanyol válogatott:</b> <a href="http://www.csakfoci.hu/eb-selejtezok/valogatott-harom-honappal-kislanya-halala-utan-visszatert-a-spanyolok-kispadjara-luis-enrique-hivatalos">Három hónappal kislánya halála után visszatért a spanyolok kispadjára Luis Enrique – hivatalos</a></p>
      <p><b>Real Madrid:</b> Egészen hihetetlen módját választaná Florentino Pérez elnök annak, hogy szerződtesse a Paris Saint-Germain világklasszisát, Kylian Mbappét. A madridiak első embere tudja, hogy a párizsiak csak abban az esetben engednék el a támadót, ha hasonló minőségű játékossal pótolják őt, ezért Pérez abban egyezett meg Cristiano Ronaldo ügynökével, Jorge Mendessel, hogy a menedzser felajánlja a Juventus portugál zsenijét a PSG-nek, miután az ötszörös aranylabdás a szezon végén elhagyná Olaszországot. (Eldesmarque)</p>
      <p><b>Barcelona</b>: Továbbra sem sikerült akklimatizálódnia a Barcelonánál Antoine Griezmannak, aki így már a távozáson töri a fejét. A francia sztárcsatár következő állomáshelye a Paris Saint-Germain lehet.</p>
      <figure>
        <iframe data-src="https://twitter.com/sport/status/1196717263585447936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>OLASZORSZÁG</h3>
      <p><b>AC Milan:</b> Visszatérne a milánóiakhoz a spanyol szélső, Gerard Deulofeu, aki 2017 januárjától fél évig kölcsönben már szerepelt a San Siróban, jelenleg pedig a Watfordot erősíti. (Calciomercato)</p>
      <p><b>Juventus</b>: Az átigazolási hírekkel kapcsolatban jól tájékozott Gianluca Di Marzio információi szerint a klub megegyezett Leonardo Bonuccival, aki így aláírja a 2024 nyaráig szóló szerződéshosszabbítást.</p>
      <figure>
        <iframe data-src="https://twitter.com/DiMarzio/status/1196801394038202368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Parma</b>: A Manchester United és az Arsenal is szívesen látná soraiban az olaszok 19 éves játékosát, Dejan Kulusevskit, aki hétfőn mutatkozott be a svéd felnőttválogatottban, a Serie A most futó szezonjában pedig 12 meccsen két gólt lőtt és öt gólpasszt adott. (The Sun)</p>
      <p><b>Torino:</b> Az AC Milan 28 éves és mellőzött támadója, Fabio Borini kapott ajánlatot a Bikáktól, és januárban klubot válthat (Calcio Mercato)</p>
      <h3>NÉMETORSZÁG</h3>
      <p><b>Bayern München:</b> A bajorok (és a Manchester City is) lecsapnának a Hoffenheim 21 éves középpályására, Dennis Geigerre, akit Joachim Löw német szövetségi kapitány is élénk figyelemmel kísér (sport1.de)</p>
      <p>Egy korábbi összeállítás az U21-es válogatott tehetségről:</p>
      <figure>
        <iframe src="https://www.youtube.com/embed/7UPLEbyXjuI" width="1080" height="608" data-service="Youtube" scrolling="no"/>
      </figure>
      <p><b>Borussia Mönchengladbach:</b> Florian Neuhaus meghosszabbította szerződését 2024 nyaráig</p>
      <figure>
        <iframe data-src="https://twitter.com/borussia_en/status/1196715746161840128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>VILÁGFOCI</h3>
      <p><b>PSG:</b> Kylian Mbappé és Neymar is nemet mondott a klub szerződéshosszabbítási ajánlatára. Előbbi állítólag azért, hogy a Real Madridhoz igazolhasson, utóbbi pedig egyszerűen nem kíván hosszabb távon Párizsban maradni – az ő célállomása Barcelona lehet (Sport / El Chiringuito)</p>
      <p><b>Románia</b>: A sikertelenül megvívott Európa-bajnoki selejtezők után kedden bejelentette lemondását a román labdarúgó-válogatott szövetségi kapitány posztjáról Cosmin Contra. A 43 éves szakember a román hírügynökségnek azt nyilatkozta, a kitűzött célját nem sikerült elérnie, ezért nem folytatja munkáját a nemzeti csapat élén. <i>“Bocsánatot szeretnék kérni a szurkolóinktól azért, hogy nem sikerült ennél többet tennem”</i> – jelentette ki Contra. A románok hétfő este 5-0-ra kaptak ki a selejtező F csoportjában a spanyolok vendégeként, és negyedikként zártak a hatosban, melynek első két helyezettje, Spanyolország és Svédország jutott ki egyenes ágon a jövő évi kontinenstornára. Románia a Nemzetek Ligája pótselejtezőjében lesz érdekelt. A román szövetség közlése szerint a 2017 szeptemberében kinevezett Contra utódja Gheorghe Hagi, vagy Dan Petrescu lehet. (MTI)</p>
    </article>
  </body>
</html>