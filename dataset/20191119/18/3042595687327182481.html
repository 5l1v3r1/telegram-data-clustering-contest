<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/foler-meg-fort-bak-lyset/71838753"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T18:48:00+00:00"/>
    <meta property="og:title" content="- Føler meg ført bak lyset"/>
    <meta property="og:description" content="Tirsdag kveld snakker Frode Berg for første gang om hendelsen som fikk ham dømt."/>
  </head>
  <body>
    <article>
      <h1>- Føler meg ført bak lyset</h1>
      <h2>Tirsdag kveld snakker Frode Berg for første gang om hendelsen som fikk ham dømt.</h2>
      <address><time datetime="2019-11-19T18:48:00+00:00">19 Nov 2019, 18:48</time> by <a rel="author">Frode Andresen</a></address>
      <p>Tirsdag kveld stilte Frode Berg til pressekonferanse for å for første gang fortelle om sine oppdrag i Russland. Berg ble pågrepet i Moskva i desember 2017, og ble dømt til 14 års fengsel for spionasje i år.</p>
      <p>Berg forteller at han i 2014 ble oppsøkt av en person tilknyttet E-tjenesten, som spurte om han kunne gjøre ham en tjeneste i Russland.</p>
      <p>- Det var en jeg hadde tillit til. Han spurte om jeg kunne gjøre ham en tjeneste. Jeg sa ja uten å tenke mer over det. Jeg har aldri mottatt betaling av E-tjenesten for dette. Det er gjennomført leveranser, og de ba meg om å fortsette.</p>
      <h3>Ville trekke seg</h3>
      <p>Berg forteller at han ville trekke seg. Han forteller også at han i 2017, året han ble pågrepet, følte seg presset til å fortsette.</p>
      <p>- Jeg ga klar beskjed om at jeg ikke ønsket å gjøre det mer. Da ble det plutselig viktig for dem at jeg gjorde en siste overlevering til i Moskva. Presset økte fra min kontaktperson, og jeg dro en gang til.</p>
      <p>
        <b>Berg sier at han er dømt for spionasje, men at han ikke er en spion.</b>
      </p>
      <p>- Det er lett å kalle meg idiot og naiv, men jeg føler at jeg ble ført bak lyset. Og jeg føler at jeg er gjenstand for et stort tillitsbrudd, sier Berg.</p>
      <p>E-tjenesten ønsker ikke å kommentere Bergs uttalelser tirsdag kveld.</p>
      <p>- Vi kommer ikke til å kommentere denne saken i dag, sier Ann-Kristin Bjergene, talsperson for Etterretningstjenesten, i en tekstmelding til Dagbladet.</p>
      <h3>Fengsel</h3>
      <p>Berg mener at han ikke burde ha skjønt at oppdraget han utførte da han ble pågrepet kunne knyttes til spionasje. Han mener at han ikke ble orientert om hva han risikerte ved å utføre oppdraget.</p>
      <p>
        <b>- I den situasjonen burde jeg ha visst hva jeg risikerte. Jeg er ikke glad for den situasjonen jeg har havnet i.</b>
      </p>
      <p>Han sier også at den russiske etterretningstjenesten FSB har gitt ham en garanti om at han er velkommen tilbake til Russland. Men det er nok ikke det første landet han reiser til, erkjenner Berg.</p>
      <h3>Skammer seg</h3>
      <p>Berg sier at han skammer seg.</p>
      <p>- Jeg skammer meg i hvert fall. Vi må ha etterretning mot Russland, men vi har dummet oss ut med måten det ble gjort på, sier Berg.</p>
      <p>Han er også tydelig frustrert over hva som har skjedd.</p>
      <p>- Jeg er skuffet over det som har skjedd, og bitter på dem som har forårsaket det. Noe nærmere vil jeg ikke gå inn på det, sier Berg.</p>
      <p>
        <b>Statsminister Erna Solberg og utenriksminister Ine Eriksen Søreide ringte Berg da han kom til Litauen fredag, ifølge Berg.</b>
      </p>
      <p>- Hun sa at hun forsto situasjonen min, og hvordan åra har vært for meg. Hun sa at det også har vært tøft for dem som har forhandlet for å få meg løslatt, og det skjønner jeg. Hun var pratesyk og hadde mye å si, men jeg har fått en invitasjon til å snakke.</p>
      <h3>Norsk innsats</h3>
      <p>Han takker også for støtten.</p>
      <p>- Jeg er beæret over den støtten som jeg har fått mens jeg har sittet i varetekt. Dere skal vite at all støtten har vært med på å holde motet oppe for meg. Det har vært livsviktig.</p>
      <p>
        <b>Han sier også at han forstår hvilken innsats norske myndigheter har lagt ned for å få ham hjem igjen.</b>
      </p>
      <p>- Først da jeg møtte norske myndigheter som en fri mann, forsto jeg hvilken enorm innsats som ble lagt ned for å få meg fri.</p>
      <p>- Jeg kjenner at jeg trenger tid til å komme meg over påkjenningen fra å sitte i fengsel i Russland. Nå vil jeg nye friheten sammen med familien.</p>
    </article>
  </body>
</html>