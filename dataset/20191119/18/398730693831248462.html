<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/kaepernick-fortsatter-hackla-nfl-ordnade-egen-traning/"/>
    <meta property="og:site_name" content="DN.SE"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="Kaepernick fortsätter häckla NFL – ordnade egen träning"/>
    <meta property="og:description" content="Den 32-åriga quarterbacken kom aldrig till den specialträning som NFL anordnat. I stället ordnade han en egen. ”NFL ska inte kunna springa ifrån sanningen."/>
  </head>
  <body>
    <article>
      <h1>Kaepernick fortsätter häckla NFL – ordnade egen träning</h1>
      <address><time datetime="2019-11-19T18:00:00+00:00">19 Nov 2019, 18:00</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Colin Kaepernick fortsätter att häckla NFL, ligan för amerikansk fotboll. Den 32-åriga quarterbacken kom aldrig till den specialträning som NFL anordnat. I stället ordnade han en egen.<br/>– NFL ska inte kunna springa ifrån sanningen, säger Kaepernick.</b>
      </p>
      <p>25 av de 32 NFL-lagen kom till den specialträning som NFL ordnat och där den kontroversielle <a href="https://www.dn.se/sport/pr-trick-eller-inte-kaepernick-kan-vara-pa-vag-tillbaka/">quarterbacken Colin Kaepernick skulle få visa upp sig</a> och kanske få ett jobb igen.</p>
      <p>Kaepernick har inte spelat sedan hans kontrakt med San Francisco 49:ers avslutades 2017. Ingen klubb har velat kontraktera honom.</p>
      <p><b>Anledningen är de protester</b> mot polisvåld och rasism han startade genom att knäböja när den amerikanska nationalsången spelades innan NFL-matcherna. Hans protest spred sig som en löpeld och flera amerikanska idrottsmän i olika sporter följde hans exempel.</p>
      <p>Men protesten kostade Kaepernick hans jobb och han har inte spelat en match sedan 2016. Förra året drev han ett mål mot de 32 amerikanska klubbarna och anklagade dem för att gemensamt ha beslutat sig för att stänga honom ute.</p>
      <p>I början av 2019 slöt han en överenskommelse med NFL och drog tillbaka sitt klagomål. Vad överenskommelsen innehöll är fortfarande okänt, men i tisdags i förra veckan slog det ner som en bomb när det meddelades att NFL skulle ordna en specialträning där Kaepernick skulle få visa upp sig för NFL-lagen.</p>
      <p>– Jag har varit i form och har varit redo för det här i tre år, jag ser fram emot att träffa tränare och managers på lördag, sa Kaepernick när nyheten blev offentlig.</p>
      <p><b>Tanken var att specialträningen skulle hållas</b> på NFL-laget Atlanta Falcons träningsanläggning. 25 av de 32 NFL-lagen hade representanter på plats och meningen var att träningen skulle ha börjat halv tre på lördagseftermiddagen.</p>
      <p>Men bara en halvtimme innan så meddelade Kaepernick att han flyttat träningen till en high school, flera mil bort.</p>
      <p>Frågan är varför.</p>
      <p>Själv menade Kaepernick, iklädd en svart t-tröja där namnet Kunta Kinte (namnet på slaven i tv-serien ”Rötter”) var tryckt i vitt, att det handlade om transparens. Att det här var enda sättet för honom att själv få bestämma förutsättningarna för träningen.</p>
      <p>– Vi väntar på att de 32 NFL-lagen ska sluta springa från sanningen, sa Kaepernick innan han gick ut på planen och kastade bollen till olika mottagare i 45 minuter.</p>
      <p><b>Av de anmälda 25 lagen</b> var det bara åtta som lyckades ta sig till skolplanen för att följa Kaepernicks olika övningar. Efteråt var den 32-årige quarterbacken ändå nöjd.</p>
      <p>– Det viktigaste var att det som skedde i dag var transparent. Vi hade inte fått det någon annanstans, så vi åkte hit.</p>
      <p>Amerikanska kommentatorer pratar nu om ett fiasko och ett misslyckat PR-trick. Och de flesta tycks överens om en sak: efter lördagens händelser lär inte Colin Kaepernick få något jobb som quarterback i ett NFL-lag.</p>
    </article>
  </body>
</html>