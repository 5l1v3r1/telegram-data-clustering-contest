<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/mistostarosta-na-praze-8-urazel-vulgarne-urednici-misto-omlu/r~203b3ecc09f411eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T18:22:23+00:00"/>
    <meta property="og:title" content="Žádala omluvu, dostala výpověď. Místostarosta Prahy 8 vulgárně urazil úřednici"/>
    <meta property="og:description" content="Místostarosta dále tvrdí, že se úřednici hodilo vytrhnout jeho slova z kontextu a překroutit, aby se mohla stylizovat do role oběti. "/>
  </head>
  <body>
    <article>
      <h1>Žádala omluvu, dostala výpověď. Místostarosta Prahy 8 vulgárně urazil úřednici</h1>
      <address>
        <time datetime="2019-11-19T18:22:23+00:00">19 Nov 2019, 18:22</time>
      </address>
      <p>Zuzana Labudová pracovala od prosince 2017 pro městskou část v projektu Osmička - úřad vstřícný rodině. Po loňských volbách do zastupitelstva dostal projekt na starost Tomáš Tatranský (TOP 09), který se podle Labudové netajil tím, že se mu některé aktivity projektu nelíbí. Hlavně ty, které se týkaly rovnosti mužů a žen.</p>
      <p>Doutnající konflikt eskaloval na zářijové služební cestě ve Španělsku. "Mě a moje kolegyně počastoval slovem, které nebudu citovat. Ale dosaďte si to nejvulgárnější slovo, které může muž vůči ženám použít, a trefíte se," vzpomíná dnes už bývalá zaměstnankyně úřadu na incident na letišti v Madridu.</p>
      <p>Zuzana Labudová se s tím nesmířila a obrátila se na starostu Prahy 8 Ondřeje Grose (ODS), aby nevhodné chování Tatranského korigoval. "Starosta mi oznámil, že místostarosta není jeho podřízený, a proto nehodlá v té věci nic dělat," popisuje Zuzana Labudová reakci starosty.</p>
      <p>Omluva nakonec přišla nikoliv od místostarosty Tatranského, ale od tajemníka úřadu. "Obdobné jednání <i>(vulgární nadávky - pozn. red.)</i> na Úřadě městské části Praha 8 nehodlám tolerovat, protože z mého pohledu je takové vystupování, obzvláště vůči ženám, naprosto neakceptovatelné. Přijměte, prosím, mou upřímnou omluvu," píše v dopise pro Zuzanu Labudovou Josef Rambousek. Tajemník navíc písemně ocenil její pracovní nasazení a konstatoval, že při práci pro úřad "prokázala své vynikající odborné znalosti".</p>
      <figure>
        <img src="https://cdn.xsd.cz/original/97ed2226ece13bc48f153027d1eff631.jpg"/>
      </figure>
      <p>Vzápětí však úřad se Zuzanou Labudovou ukončil pracovní poměr. Nejvíc ji rozhořčilo, že výpověď dostala přesto, že Etický kodex zaměstnanců veřejné správy, schválený ministerstvem vnitra, výslovně stanovuje, že pokud zaměstnanec oznámí neetické chování, nebude to mít vliv na jeho pracovněprávní vztahy.</p>
      <figure>
        <img src="https://cdn.xsd.cz/original/2848708e78c43395b7f06b58ad6adeb0.jpg"/>
      </figure>
      <p>Místostarosta Tatranský sice připustil, že vulgární výraz použil, ale hájí se tím, že tak učinil v "srdečném a neformálním rozhovoru", kdy se expertkám z projektového týmu pokoušel nastínit větší potřebu dialogu mezi nositeli genderové ideologie a většinovou společností. "Speciálně paní Labudová se zasmála v reakci na to, že jsem použil vulgarismus," tvrdí Tatranský.</p>
      <p>Související</p>
      <h4>"Paní doktorko, jděte do..." Čižinského zástupce byl hrubý k advokátce, teď prosí o odpuštění</h4>
      <figure>
        <img src="https://cdn.xsd.cz/resize/0927ecec2fe037459dd02afd323e2263_extract=127,0,640,360_resize=240,135_.jpg?hash=f8e32ce91a7df1f7333665fa5172d375"/>
      </figure>
      <p>Podle místostarosty se úřednici hodilo vytrhnout jeho slova z kontextu a překroutit je, aby se mohla stylizovat do role oběti. </p>
      <p>K ukončení pracovního poměru Labudové pak dodal, že to vůbec nesouvisí s rozhovorem, ve kterém vulgarismy zazněly. "Rozhodnutí jsem učinil jednak na základě mnoha negativních referencí týkajících se paní Labudové, druhak na základě svého vlastního úsudku, kdy jsem vnímal, že nechápe či spíše nechce chápat své místo v projektu," popisuje své důvody místostarosta.</p>
      <h3>"My otcové dcer jsme na vulgaritu vůči ženám poněkud citliví"</h3>
      <p>Labudová Aktuálně.cz řekla, že se hodlá obrátit na úřad ombudsmanky. Žalobu podat nemůže, protože s úřadem neměla pracovní smlouvu, ale pouze dohodu o provedení práce. "Chci, aby úřad uznal, že jednal diskriminačně a nesprávně a tím vznikl důležitý precedent. V současné době to totiž vypadá, že politické vedení městské části si může dělat, co chce, a nikdo na něj nemůže," řekla Labudová.</p>
      <p>"Výpovědi nelituji přinejmenším ze dvou důvodů. Především jde o pěknou případovou studii do mých kurzů o rovných právech, při kterých lidem říkám, že když je někdo diskriminuje, musí se ozvat. Tak jsem si to teď zkusila na vlastní kůži. Ale především jsem opravdu ráda, že v Úřadu MČ Praha 8 očividně nesedí pouze 'muži', jako je Tomáš Tatranský," uzavírá Zuzana Labudová.</p>
      <p>Související</p>
      <h4>Udženija dala facku zastupiteli, který vulgárně urážel ženy. Starostka je dojička kapitalismu, říkal</h4>
      <figure>
        <img src="https://cdn.xsd.cz/resize/15a29c671ef437b29638e2b3eb044d1f_resize=140,93_.jpg?hash=3c6ebdcbb3dde4ef8dec6aed4fcc2865"/>
      </figure>
      <p>1:18</p>
      <p>Opoziční strana 8žije kauzu hodlá řešit na prosincovém zastupitelstvu městské části. "Dáme při interpelacích panu místostarostovi poslední šanci, aby věc vysvětlil. Doporučuji mu předem, aby dobře volil slova, protože my otcové dcer jsme na vulgaritu vůči ženám poněkud citliví," vzkázal Tatranskému opoziční zastupitel Tomáš Němeček.</p>
      <p>V Praze 8 vládne koalice ODS, TOP 09 a STAN s Patrioty pro Prahu 8, která má v 45členném zastupitelstvu jen 18 hlasů. Koalici podporují osmi hlasy zastupitelé ANO, kteří ve vedení městské části nejsou.</p>
    </article>
  </body>
</html>