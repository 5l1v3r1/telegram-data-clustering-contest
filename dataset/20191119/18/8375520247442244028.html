<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/nareshti-znayshovsya-bokser-yakiy-vvazhaje-rosiyu-agresorom-vin-rodom-z-makijivki-641020.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T18:35:20+00:00"/>
    <meta property="og:title" content="Нарешті знайшовся боксер, який вважає Росію агресором. Він родом з Макіївки"/>
    <meta property="og:description" content="Тарас Шелестюк сказав, що майже ніколи не відчував проблем, коли розмовляв у Львові російською"/>
  </head>
  <body>
    <article>
      <h1>Нарешті знайшовся боксер, який вважає Росію агресором. Він родом з Макіївки</h1>
      <address>
        <time datetime="2019-11-19T18:35:20+00:00">19 Nov 2019, 18:35</time>
      </address>
      <h4>Тарас Шелестюк сказав, що майже ніколи не відчував проблем, коли розмовляв у Львові російською</h4>
      <p>
        <i>Чемпіон світу 2011-го року Тарас Шелестюк, який виступає зараз на професійному рингу, в інтерв'ю <a href="https://www.youtube.com/watch?v=My2WCPo0nT4">Sport Arena TV</a> розповів про своє ставлення до війни на сході України і політичну ситуацію в країні.</i>
      </p>
      <p>«Щоб розуміти, правда чи ні, ти повинен хоча б перебувати там, чути, про що говорять, щось бачити. У монети завжди є три сторони. Навіть не дві, а три. Якщо ти будеш тільки з одного боку дивитися на речі, то тобою легко керувати. Чому так зробили там? Через мову? Російськомовних гноблять і все таке?.</p>
      <p>Я 21 рік прожив в Макіївці. Я їздив до Львова, щороку приїжджав – 2013-й, 2014-й, 2015 роки, 2016-й. У мене там хороші друзі. Не було жодних проблем. Розмовляю російською, хоча мені подобається українська мова, я від неї кайфую. Круто, коли чую, як друзі в Лос-Анджелесі українською розмовляють. Але мені зручніше спілкуватися російською, бо виріс на Донбасі. Але розумію українську мову досить добре. Дружина спілкується російською, українською, англійською.</p>
      <p>Були моменти, коли ще працювали, тренувалися. Ти питаєш російською, тобі відповідають українською. Мені кави не продавали. Просив «кофє», відповідали: «Це – кава». Ну, добре дайте каву.</p>
      <p>Думаю, у тих, хто говорить українською, під час візитів на Донбас теж могли бути якісь історії. Але щоб дуже сильно і часто, то такого не було. Я не відчував. Для мене все це – Україна. Росія – країна-агресор? Думаю, так», - <i>сказав Шелестюк</i>.</p>
      <blockquote>
        <b>Читайте також: <a href="https://glavcom.ua/sport/news/ukrajinski-bokseri-zdobuli-tri-zolota-na-turniri-v-minsku-640534.html">Українські боксери здобули три золота на турнірі в Мінську</a></b>
      </blockquote>
      <related>
        <a href="https://glavcom.ua/sport/news/ukrajinski-levici-zdobuli-chetvertu-peremogu-u-ramkah-womens-boxing-league-638899.html"/>
      </related>
    </article>
  </body>
</html>