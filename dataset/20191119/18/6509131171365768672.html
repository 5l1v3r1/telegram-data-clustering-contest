<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321659/Extra-ontslagpremie-voor-manager-Zwolse-zorginstelling-Omega-nadat-bestuurder-klappen-uitdeelde"/>
    <meta property="og:site_name" content="RTV Oost"/>
    <meta property="article:published_time" content="2019-11-19T18:06:46+00:00"/>
    <meta property="og:title" content="Extra ontslagpremie voor manager Zwolse zorginstelling Omega nadat bestuurder klappen uitdeelde"/>
    <meta property="og:description" content="Een ontslagen manager van zorggroep Omega uit Zwolle heeft 2.000 euro extra ontslagvergoeding meegekregen. Dat heeft de kantonrechter besloten. De manager stuurde een kritische mail waarmee de werkverhoudingen onherstelbaar zouden zijn beschadigd. Die mail was een gevolg van de spanningen in de top van de zorginstelling, waarbij de directeur-eigenaar een andere directeur te lijf ging."/>
  </head>
  <body>
    <article>
      <h1>Extra ontslagpremie voor manager Zwolse zorginstelling Omega nadat bestuurder klappen uitdeelde</h1>
      <address>
        <time datetime="2019-11-19T18:06:46+00:00">19 Nov 2019, 18:06</time>
      </address>
      <slideshow>
        <figure>
          <img src="https://imgo.rgcdn.nl/f94012c9527c4f7a917c048a07a0eded/opener/Extra-ontslagpremie-voor-manager-Zwolse-zorginstelling-Omega-nadat-bestuurder-klappen-uitdeelde-Foto-RTV-Oost.jpg?v=Pp1ksoDFWTshs4ScB68Isg2"/>
        </figure>
        <figure>
          <img src="https://imgo.rgcdn.nl/f94012c9527c4f7a917c048a07a0eded/opener/Extra-ontslagpremie-voor-manager-Zwolse-zorginstelling-Omega-nadat-bestuurder-klappen-uitdeelde-Foto-RTV-Oost.jpg?v=Pp1ksoDFWTshs4ScB68Isg2"/>
        </figure>
        <figcaption>Extra ontslagpremie voor manager Zwolse zorginstelling Omega nadat bestuurder klappen uitdeelde (Foto: RTV Oost)</figcaption>
      </slideshow>
      <p>Een ontslagen manager van zorggroep Omega uit Zwolle heeft 2.000 euro extra ontslagvergoeding meegekregen. Dat heeft de kantonrechter besloten. De manager stuurde een kritische mail waarmee de werkverhoudingen onherstelbaar zouden zijn beschadigd. Die mail was een gevolg van de spanningen in de top van de zorginstelling, waarbij de directeur-eigenaar een andere directeur te lijf ging. </p>
      <p>Dat incident vond in april van dit jaar plaats. De aanwezige manager moest toen tussenbeide komen. Omega raakte vorig jaar financieel in zwaar weer. Op een omzet van 26 miljoen euro noteerde het bedrijf een tekort van bijna zeven ton. Hierdoor ontstond tussen de beide directeuren een verschil van mening over de te varen koers. </p>
      <p>
        <b>Advies</b>
      </p>
      <p>De beide bestuurders zouden moeten vertrekken, zo adviseerde een interim-directeur. De eigenaar legde dit advies naast zich neer, waarna de manager een mail stuurde. In die mail, die ook naar de andere bestuurders en de ondernemingsraad ging, verweet ze de eigenaar onder meer financieel wanbeleid, een dictatoriale managementstijl en een destructieve opstelling.  </p>
      <p>"Ook het niet meer kunnen beheersen van je gedrag vind ik niet passend bij een bestuurder. Dit gaat niet alleen over het sla-incident, maar ook boos gillend op de gang staan dat je pislink bent. Begrijp je dat veel mensen, waaronder ik, bang voor je zijn en ziek van je geworden zijn?", schreef ze.</p>
      <p>
        <b>'Onherstelbaar beschadigd'</b>
      </p>
      <p>Omega stapte daarop naar de rechter, omdat de werkverhoudingen onherstelbaar beschadigd zouden zijn. De kantonrechter vond de mail respectloos en was het eens met het zorgbedrijf. Wel krijgt de manager 2.000 euro extra mee bovenop de reguliere ontslagvergoeding van ruim 61.000 euro. De mail kan haar niet ernstig verweten worden, omdat zij door de spanningen binnen het bedrijf in paniek is geraakt. Zelf had ze ruim een half miljoen euro geëist. </p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Extra+ontslagpremie+voor+manager+Zwolse+zorginstelling+Omega+nadat+bestuurder+klappen+uitdeelde">06 - 57 03 33 33</a>.</aside>
    </article>
  </body>
</html>