<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109175-Mariyana-Nikolova%253A-Rabotim-za-izgradzdaneto-na-vseobhvatno-balgaro-indiysko-partnyorstvo"/>
    <meta property="og:site_name" content="Канал 3"/>
    <meta property="article:published_time" content="2019-11-19T18:22:00+00:00"/>
    <meta property="og:title" content="Марияна Николова: Работим за изграждането на всеобхватно българо-индийско партньорство"/>
    <meta property="og:description" content="Връчиха на вицепремиера &quot;Зелен сертификат&quot; за засаждане на дърво в нейна чест"/>
  </head>
  <body>
    <article>
      <h1>Марияна Николова: Работим за изграждането на всеобхватно българо-индийско партньорство</h1>
      <h2>Връчиха на вицепремиера "Зелен сертификат" за засаждане на дърво в нейна чест</h2>
      <address>
        <time datetime="2019-11-19T18:22:00+00:00">19 Nov 2019, 18:22</time>
      </address>
      <p><b>В първия ден от официалната си визита в Индия, заместник министър-председателят по икономическата и демографската политика Марияна Николова проведе работна среща в Делхи с министъра на търговията, индустрията и железниците Пиуш Гоял.<br/></b> </p>
      <p>Те обсъдиха развитието на двустранните икономически отношения, като изразиха общото виждане, че има неизползван потенциал в редица области на индустрията. "Работим за изграждането на всеобхватно българо-индийско партньорство, в контекста на стратегическото партньорство Европейски съюз – Индия", заяви българският вицепремиер.</p>
      <p> <br/> </p>
      <p>Двете страни се договориха да положат усилия за по-интензивно привличане на инвестиции и за навлизането на български компании на индийския пазар. Домакините изразиха интерес за организиране на бизнес делегация, която да посети България през пролетта. На срещата присъстваха също заместник-министърът на транспорта, информационните технологии и съобщенията Велик Занчев и заместник министъра на туризма Любен Кънчев.</p>
      <p> </p>
      <p>По-рано през деня заместник министър-председателят Марияна Николова откри интерактивна среща между Българската търговско-промишлена палата и Федерацията на индийските търговско-промишлени палати (FICCI). В своето изказване пред представителите бизнеса тя подчерта, че българското правителство предвижда като първостепенен приоритет поддържането на макроикономическа и фискална стабилност, и специални стимулиращи мерки чрез Закона за насърчаване на инвестициите.</p>
      <p> </p>
      <p>В началото на срещата Ракеш Бакши, член на Борда на директорите на Федерацията на индийските търговско-промишлени палати, връчи на вицепремиера "Зелен сертификат" за засаждане на дърво в нейна чест. Той сподели, че България представлява интерес за индийския бизнес заради квалифицираната работна ръка, данъчната политика и достъпа до европейския пазар с 500 милиона потребители.</p>
      <p> </p>
      <p>Заместник министър-председателят Марияна Николова посети и централния офис на създадената от български предприемачи компания "Ексайтел", която доставя широколентов интернет за над 300 хиляди домакинства. Компанията е първата във фиксирания интернет сектор с разрешение за 100% чуждестранно участие и се смята за един от най-успешните проекти с български корени в Индия.</p>
      <p> </p>
      <p>На 20 и 21 ноември официалната българска делегация, водена от вицепремиера Николова, ще участва в петото издание на международния бизнес форум "Индия-Европа 29" в Делхи. </p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109011-Mariyana-Nikolova-i-Emil-Karanikolov-uchastvat-v-uebinar-za-kibersigurnostta"/>
        <a href="http://kanal3.bg/news/bulgaria/politics/108020-Mariyana-Nikolova-zaminava-na-oficialno-poseshtenie-v-Kitay"/>
        <a href="http://kanal3.bg/news/bulgaria/politics/105826-Mariyana-Nikolova-shte-uchastva-v-Svetovniya-kongres-po-informacionni-tehnologii-v-Armeniya"/>
      </related>
    </article>
  </body>
</html>