<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-in-the-last-stage-of-age-70-year-old-man-gives-teen-talak-to-his-wife-in-bijnor-2858699.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T18:34:36+00:00"/>
    <meta property="og:title" content="उम्र के आखिरी पड़ाव में 70 साल के बुजुर्ग ने पत्नी को दिया तीन तलाक"/>
    <meta property="og:description" content="उत्तर प्रदेश के बिजनौर जिले में ऐसा पहला मामला सामने आया है, जिसमें 70 साल के एक बुजुर्ग ने अपनी पत्नी को तीन तलाक दे दिया। पुलिस ने आरोपी के खिलाफ तीन तलाक एक्ट की धाराओं में रिपोर्ट दर्ज करते हुए..."/>
  </head>
  <body>
    <article>
      <h1>उम्र के आखिरी पड़ाव में 70 साल के बुजुर्ग ने पत्नी को दिया तीन तलाक</h1>
      <address><time datetime="2019-11-19T18:34:36+00:00">19 Nov 2019, 18:34</time> by <a rel="author">हिन्दुस्तान टीम ,बिजनौर मुजफ्फरनगर बुलंदशहर</a></address>
      <p>उत्तर प्रदेश के बिजनौर जिले में ऐसा पहला मामला सामने आया है, जिसमें 70 साल के एक बुजुर्ग ने अपनी पत्नी को तीन तलाक दे दिया। पुलिस ने आरोपी के खिलाफ तीन तलाक एक्ट की धाराओं में रिपोर्ट दर्ज करते हुए गिरफ्तार कर लिया और फिर उसे जेल भेज दिया। उधर, मुजफ्फरनगर और बुलंदशहर में भी तीन तलाक के दो मामलों में रिपोर्ट दर्ज कराई गई है।</p>
      <p>बिजनौर के स्योहारा थाना प्रभारी उदय प्रताप सिंह ने बताया कि मोहम्मद यासीन की पत्नी जाफरीन ने थाने में अपने पति 70 साल के मोहम्मद यासीन के विरुद्ध तीन तलाक देने की रिपोर्ट दर्ज कराई थी। पत्नी जाफरीन का आरोप है कि उसके पति ने दूसरी शादी कर रखी है, उसके पहले से 4 बच्चे हैं। दूसरी पत्नी से भी बच्चे हैं उसका पति सेवानिवृत्त होने के बाद रामपुर में रहने लगा, वहीं मकान बना लिया। अधिकांश उसका पति रामपुर में ही दूसरी पत्नी के साथ रहता था, जिसका विरोध करने पर उसने तीन तलाक बोल दिया। पुलिस ने आरोपी को गिरफ्तार कर जेल भेज दिया है।</p>
      <p>मुजफ्फरनगर में दहेज की मांग पूरी न होने पर महिला को पति ने मारपीट करते हुए तीन तलाक दे दिया। जेठ पर भी महिला ने दुराचार का आरोप लगाया है। एसएसपी के आदेश पर शहर कोतवाली में अशरफ के खिलाफ रिपोर्ट दर्ज कर ली गई है।</p>
      <p>बुलंदशहर में ककोड़ थाने में गुलिस्ता ने रिपोर्ट दर्ज कराते हुए बताया कि दहेज के लिए नोएडा निवासी उसके पति ने उसे तलाक दे दिया। </p>
    </article>
  </body>
</html>