<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/u-epifaniya-rozkazali-yak-moskovska-cerkva-hotila-zipsuvati-yogo-vizit-do-ssha-640950.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T18:20:36+00:00"/>
    <meta property="og:title" content="У Епіфанія розказали, як Московська церква хотіла зіпсувати його візит до США"/>
    <meta property="og:description" content="Митрополит РПЦ Іларіон спеціально приїхав у Вашингтон за добу до зустрічі Помпео з Епіфанієм"/>
  </head>
  <body>
    <article>
      <h1>У Епіфанія розказали, як Московська церква хотіла зіпсувати його візит до США</h1>
      <address>
        <time datetime="2019-11-19T18:20:36+00:00">19 Nov 2019, 18:20</time>
      </address>
      <h4>Митрополит РПЦ Іларіон спеціально приїхав у Вашингтон за добу до зустрічі Помпео з Епіфанієм</h4>
      <p>Заступник голови Управління зовнішніх церковних зв’язків Української православної церкви, архієпископ Чернігівський і Ніжинський Євстратій (Зоря) вважає, що перебування у США <a href="https://glavcom.ua/world/observe/mitropolit-rpc-poskarzhilasya-papi-rimskomu-na-nekanonichni-diji-konstantinopolya-537949.html">керівника відділу Зовнішніх церковних зв’язків Російської православної церкви митрополита Іларіона (Алфеєва)</a> дивним чином збіглося з візитом предстоятеля Української православної церкви Епіфанія.</p>
      <p>Про це архієпископ Євстратій сказав <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">в інтерв’ю «Главкому».</a></p>
      <p>Архієпископ зазначив, що росіяни спецально планували свою поїздку до США. «Це підтверджується з двох джерел: з розкладу, затвердженого Держдепартаментом і з подальших коментарів самого митрополита Іларіона (Алфеєва). З повідомлень джерел Московського патріархату зрозуміло, що митрополит Іларіон спеціально приїхав у Вашингтон, щоб мати зустріч з державним секретарем за добу до зустрічі Помпео з митрополитом Епіфанієм», - наголошує Євстратій.</p>
      <p>Євстратій нагадав, що про поїздку предстоятеля Української православної церкви Епіфанія було відомо завчасно. «І саме на цей час, в той же недільний день, коли митрополит Епіфаній служив в храмі в Нью-Йорку, митрополит Іларіон також провів службу в антіохійському храмі в тому ж Нью-Йорку. Митрополит Епіфаній мав зустрітися з держсекретарем США, митрополит Іларіон виявляється мав зустрітися з ним за день до цього», - зауважує Євстратій.</p>
      <p>І все ж архієпископ наголосив, що фактично у США російський митрополит Іларіон з офіційних осіб зустрівся лише з представником Росії при ООН і з послом РФ.</p>
      <p>«Я думаю, що загалом ця ситуація і ті коментарі, які давав митрополит Іларіон після неї, взагалі виходять за рамки дипломатії і свідчать про те, що навряд чи митрополит Іларіон планує якісь майбутні контакти з офіційною американською владою», - підкреслив Євстратій (Зоря).</p>
      <blockquote><b>Читайте більше:<br/></b><br/>   •  <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"><b>Євстратій Зоря: На черзі друга велика хвиля переходів парафій до Помісної церкви<br/></b></a>   •  <a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html"><b>Абревіатура УПЦ офіційно закріплена за помісною церквою (ДОКУМЕНТ)</b></a><b> </b>   •  <a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html"><b>Патріарх Філарет: Епіфаній - помилка моя велика, але не головна...</b></a></blockquote>
      <related>
        <a href="https://glavcom.ua/country/society/v-ukrajinskiy-pravoslavniy-cerkvi-ochikuyut-na-drugu-hvilyu-perehodu-parafiy-z-moskovskogo-patriarhatu-640768.html"/>
        <a href="https://glavcom.ua/news/rosiyski-okupanti-planuyut-znesti-hram-upc-u-jevpatoriji-epifaniy-640831.html"/>
        <a href="https://glavcom.ua/country/society/ostannoyu-ce-zrobit-rosiyska-cerkva-v-epifaniya-vpevneni-usi-pravoslavni-cerkvi-viznayut-upc-640766.html"/>
      </related>
    </article>
  </body>
</html>