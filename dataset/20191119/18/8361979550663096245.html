<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/nacpoliciya-zakupit-odyag-u-figuranta-svogo-rozsliduvannya-novini-ukrajini-50054499.html"/>
    <meta property="og:site_name" content="НВ"/>
    <meta property="article:published_time" content="2019-11-19T18:57:00+00:00"/>
    <meta property="og:title" content="Нацполіція закупить одяг на 16 мільйонів гривень у фігуранта свого розслідування — ЗМІ"/>
    <meta property="og:description" content="Нацполіція закупить понад 6,5 тисяч зимових штормових курток для своїх працівників на понад 16 млн гривень у компанії, яка сама є фігурантом розслідування поліцейських, повідомляє Слідство.Інфо."/>
  </head>
  <body>
    <article>
      <h1>Нацполіція закупить одяг на 16 мільйонів гривень у фігуранта свого розслідування — ЗМІ</h1>
      <h2>Нацполіція закупить понад 6,5 тисяч зимових штормових курток для своїх працівників на понад 16 млн гривень у компанії, яка сама є фігурантом розслідування поліцейських, повідомляє Слідство.Інфо.</h2>
      <address>
        <time datetime="2019-11-19T18:57:00+00:00">19 Nov 2019, 18:57</time>
      </address>
      <p>За даними порталу державних закупівель Prozorro, тендер на продаж курток виграла компанія Праймформ, яка згадується у розслідуванні правоохоронців про шахрайство при закупівлі шкарпеток для потреб армії в 2015 році - про це свідчить інформація з постанов Солом'янського суду столиці.</p>
      <p>Йдеться про шахрайство, яке було скоєно у великих розмірах.</p>
      <p>За версією офіційного слідства, посадові особи Міноборони сприяли тому, щоб комерційні структури, серед яких компанія Праймформ, поставляли ЗСУ одяг за завищеними цінами. Держава витратила майже 13,5 млн гривень на закупівлю 1,4 мільйона пар шкарпеток військовим. Тоді як їх реальна вартість, на думку правоохоронців, була у два рази менше.</p>
      <p>Продукцію фігурантів розслідування, в тому числі і фірми Праймформ, заарештували кілька років тому. Однак, вироків поки в цій справі немає.</p>
      <p>Крім цього, Праймформ помічена і в іншому кримінальному провадженні, яке веде Держбюро розслідувань. Йдеться про зловживання посадових осіб Міноборони, що спричинило тяжкі наслідки для держави. Про це стало відомо з рішень Бориспільського суду Київської області.</p>
      <p>На думку слідства, службовці оборонного відомства допомогли ряду приватних фірм здобути перемогу на тендері, щоб постачати товари за завищеною вартістю. За версією ДБР, тому держава переплатила компаніям 4 мільйони гривень. У переліку тих, хто фігурує у виробництві, є і Праймформ. У цьому році компанія отримала від Міноборони замовлення на поставку шкарпеток на понад 11 млн гривень.</p>
    </article>
  </body>
</html>