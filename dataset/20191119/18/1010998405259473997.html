<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/roditeli-alarmirat-pregledat-v-stolichnata-pediatrichna-bolnica-otnema-chasove.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T18:53:00+00:00"/>
    <meta property="og:title" content="Родители алармират: Прегледът в столичната педиатрична болница отнема часове"/>
    <meta property="og:description" content="Ясен Ничев е бил със сина си в педиатрията, когато и родителите на починалото 3-годишно момченце чакат за хоспитализация"/>
  </head>
  <body>
    <article>
      <h1>Родители алармират: Прегледът в столичната педиатрична болница отнема часове</h1>
      <h2>Ясен Ничев е бил със сина си в педиатрията, когато и родителите на починалото 3-годишно момченце чакат за хоспитализация</h2>
      <address><time datetime="2019-11-19T18:53:00+00:00">19 Nov 2019, 18:53</time> by <a rel="author" href="https://btvnovinite.bg/author/?author=2001826" target="_blank">Теодора Трифонова</a></address>
      <figure>
        <video src="https://vid.btv.bg/btvnews/2019/11/19/detskabolniza_1574183640-1.mp4"/>
      </figure>
      <p>Почти 3 часа чакане за преглед в приемното отделение на столичната педиатрична болница. <br/>За това разказва баща, който твърди, че процедурата е системен проблем в лечебното заведение.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027187.jpg"/>
        <figcaption>Снимка: btvnovinite.bg</figcaption>
      </figure>
      <p>Ясен Ничев е бил със сина си в педиатрията, когато и родителите на починалото 3-годишно момченце чакат за хоспитализация.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027188.jpg"/>
        <figcaption>Снимка: btvnovinite.bg</figcaption>
      </figure>
      <p>Миналият четвъртък състоянието на двугодишния син на Ясен Ничев се влошава. Отиват в столичната педиатрия, където чакат над 2 часа за преглед.</p>
      <p>„Този кабинет е и спешен, но в повечето случаи хората са отпращани оттам, по преценка на лекаря и биват съветвани да търсят помощ другаде. Това е абсолютно ненормално, защото това е единствена болница за деца в България”, коментира Ясен Ничев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027189.jpg"/>
        <figcaption>Снимка: btvnovinite.bg</figcaption>
      </figure>
      <p>Докато са пред приемния кабинет, идват родителите на починалото 3-годшно момченце.По думите му чакат поне 2 часа за хоспитализация, а лекарите спорили за състоянието му.</p>
      <p>„Майката влезе и буквално ни пререди с детето на ръце. Самото дете беше в някакво апатично състояние. Не изглеждаше добре. Това, което ми направи впечатление е спора между лекуващата лекарка д-р Георгиева и още една лекарка, останала извън работно време, опитвайки се да съдейства, детето да бъде прието”, посочи родителят.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027190.jpg"/>
        <figcaption>Снимка: btvnovinite.bg</figcaption>
      </figure>
      <p>Още вчера дежурният лекар от интензивното отделение обясни, че чакането за прием било 30 минути. Според д-р Елена Георгиева няма забавяне в лечението на детето, а първоначално отказвали хоспитализация, тъй като в този ден нямали свободни легла.</p>
      <p>От болницата обещаха да коментират организацията на работа утре. Междувременно bTV научи от свои източници, че резултатите от аутопсията на починалото 3-годишно момченце показват двустранна хеморагична пневмония. <br/><br/>„Ако това е грип, това е една от формите на грипа, която протича много бързо и почти винаги фатално”, заяви д-р Атанас Мангъров, началник на детско отделение в Инфекциозна болница.<br/> <br/>По случая тече проверка на здравното министерство. Първите резултати се очакват утре.</p>
    </article>
  </body>
</html>