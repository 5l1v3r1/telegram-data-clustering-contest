<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/neos-proedros-spay-dimarxos-ellinikoy-argyroypolis-a-113565.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T18:57:00+00:00"/>
    <meta property="og:title" content="Νέος πρόεδρος του ΣΠΑΥ ο Δήμαρχος Ελληνικού-Αργυρούπολης Γ. Κωνσταντάτος"/>
    <meta property="og:description" content="Νέο πρόεδρο έχει ο Σύνδεσμος Προστασίας του Υμηττού (ΣΠΑΥ) μετά από τις σημερινές εκλογές."/>
  </head>
  <body>
    <article>
      <h1>Νέος πρόεδρος του ΣΠΑΥ ο Δήμαρχος Ελληνικού-Αργυρούπολης Γ. Κωνσταντάτος</h1>
      <address>
        <time datetime="2019-11-19T18:57:00+00:00">19 Nov 2019, 18:57</time>
      </address>
      <p>Νέο πρόεδρο έχει ο Σύνδεσμος Προστασίας του Υμηττού (ΣΠΑΥ) μετά από τις σημερινές εκλογές.</p>
      <p>Οι 11 δήμοι που είναι μέλη του Συνδέσμου εξέλεξαν τον δήμαρχο Ελληνικού - Αργυρούπολης Γιάννη Κωνσταντάτο αναγνωρίζοντας ουσιαστικά το έργο που έχει επιτελέσει τόσο στο δήμο του όσο και στον Υμηττό.</p>
      <p>Θα πρέπει να σημειωθεί πως στα 26 χρόνια από την ίδρυση του ΣΠΑΥ εκλέγεται για πρώτη φορά δήμαρχος από το Δήμο Ελληνικού - Αργυρούπολης σ΄ αυτή την τιμητική θέση που όμως είναι και πολύ ουσιαστική αφού αφορά στην προστασία όλου του Υμηττού. </p>
      <p>Ο Δήμαρχος Ελληνικού - Αργυρούπολης από την αρχή της πρώτης του θητείας εφήρμοσε καινοτόμες πρακτικές για την προστασία του βουνού εγκαθιστώντας υδροβόλα, κάμερες θερμικής ανίχνευσης, πυροσβεστικό όχημα και εθελοντική ομάδα για τη φύλαξη του βουνού με αποτέλεσμα να μην υπάρξει ούτε μία πυρκαγιά κατά τη διάρκεια όλων αυτών των ετών στα διοικητικά όρια του δήμου του.</p>
      <p>Όλα αυτά αποτελούν εχέγγυα προς τους συναδέλφους του ότι από τη θέση του προέδρου του ΣΠΑΥ θα φροντίσει κατά τον ίδιο τρόπο όλο τον ορεινό όγκο του Υμηττού.</p>
      <p>Μετά την εκλογή του ο δήμαρχος δήλωσε:</p>
      <p>«Είμαι πολύ χαρούμενος που οι συνάδελφοί μου με εξέλεξαν στην προεδρία του ΣΠΑΥ. Η εκλογή αυτή έρχεται ως επιστέγασμα μιας προσπάθειας που κάνουμε εδώ και πέντε χρόνια πάντα σε συνεργασία με τον ΣΠΑΥ, ώστε να προστατεύσουμε, να βελτιώσουμε και να αναβαθμίσουμε τον Υμηττό για να τον χαίρονται όλοι οι πολίτες αφού ο Υμηττός είναι ένα μοναδικό και ιστορικό βουνό.</p>
      <p>Έχω όρεξη για δουλειά και είμαι έτοιμος να καλέσω τους συνεργάτες μου και τους εργαζόμενους στο ΣΠΑΥ για να αναδιοργανώσουμε πλήρως το Σύνδεσμο. Να βρούμε όλα αυτά τα στοιχεία που θα καταστήσουν τον Υμηττό πρωταγωνιστή και σε θέματα προστασίας αλλά και σε επισκεψιμότητα, ώστε χιλιάδες άνθρωποι να τον απολαμβάνουν με ασφάλεια και κυρίως με ποιότητα.</p>
      <p>Ξεκινάμε δουλειά από την επόμενη ημέρα για το καλό του Υμηττού.»</p>
    </article>
  </body>
</html>