<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/to-4o-gumnasio-rethumnou-sto-mikro-parisi-ton-balkanion.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T18:12:00+00:00"/>
    <meta property="og:title" content="Το 4ο Γυμνάσιο Ρεθύμνου στο «Μικρό Παρίσι» των Βαλκανίων"/>
  </head>
  <body>
    <article>
      <h1>Το 4ο Γυμνάσιο Ρεθύμνου στο «Μικρό Παρίσι» των Βαλκανίων</h1>
      <address>
        <time datetime="2019-11-19T18:12:00+00:00">19 Nov 2019, 18:12</time>
      </address>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%282%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%283%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%284%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%285%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%286%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%287%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%288%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%289%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%2810%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/4o%20gymnasio%20%2811%29.jpg"/>
        </figure>
      </slideshow>
      <p>Πραγματοποιήθηκε με επιτυχία η τρίτη μετακίνηση μαθητών και καθηγητών του 4<sup>ου</sup> Γυμνασίου Ρεθύμνου στo πλαίσιο του ευρωπαϊκού προγράμματος συμπράξεων Erasmus+ ΚΑ2 με τίτλο : <i>«</i><i>Shared</i> <i>identity</i><i>: </i><i>h</i><i>ow</i> <i>to</i> <i>build</i> <i>a</i> <i>stronger</i> <i>Europe</i> <i>beyond</i> <i>prejudice</i>» στο Βουκουρέστι της Ρουμανίας από 27/10 ως 2/11/19. Έχουν προηγηθεί ήδη δύο συναντήσεις, μία στην Ουσάκ της Τουρκίας τον Φεβρουάριο 2019 και μία στη Μαζεκιάι της Λιθουανίας τον Μάιο του 2019. Έπεται η τέταρτη συνάντηση στο Μπάρεντρεχτ της Ολλανδίας τον Φεβρουάριο 2020, ενώ αναμένεται η τελευταία συνάντηση στο Ρέθυμνο στα τέλη Σεπτεμβρίου 2020. Το πρόγραμμα, βέβαια, θα κλείσει με μια ειδική συνάντηση και των πέντε σχολείων για τη διάχυση των αποτελεσμάτων του προγράμματος στις Βρυξέλλες τον Νοέμβριο 2020, όπου θα επιτευχθεί συνάντηση με μέλη του Ευρωπαϊκού Κοινοβουλίου και οι μαθητές θα έχουν την ευκαιρία να συνομιλήσουν μαζί τους και να τραγουδήσουν ένα τραγούδι διασκευασμένο και στις πέντε γλώσσες των συμμετεχόντων χωρών.</p>
      <p>Το 4<sup>ου</sup> Γυμνάσιο εκπροσωπήθηκε στο Βουκουρέστι από τους μαθητές, Εβελίνα Βαμιεδάκη, Αργυρώ Βαρούχα, Παναγιώτη Γρηγοράκη, Γιάννη Δραμιτινό και Ευγενία Μουτάφη, καθώς και τις εκπαιδευτικούς, Μαρία Βασάκη και Ειρήνη Πιλαβά.</p>
      <p>Κατά τη διάρκεια της εβδομάδας μαθητές και εκπαιδευτικοί ενεπλάκησαν σε ποικίλες δραστηριότητες εστιασμένες στον εντοπισμό των κοινών στοιχείων ανάμεσα στις χώρες, αλλά και των διαφορών με στόχο την ανάδειξη της σημασίας της ενότητας και της ανεκτικότητας. Οι μαθητές όλων των χωρών παρουσίασαν ένα καλλιτεχνικό πρόγραμμα προβάλλοντας την παράδοση και τον πολιτισμό της χώρας τους μέσα από τραγούδια και χορούς. Μια σημαντική πτυχή του προγράμματος αποτελεί και η γνωριμία με την τοπική κουζίνα κάθε λαού και έτσι οι μαθητές, χωρισμένοι σε ομάδες, ετοίμασαν και γεύτηκαν όλοι μαζί τοπικά παραδοσιακά ρουμάνικα εδέσματα στην κουζίνα του σχολείου. Ήρθαν, επίσης, σε επαφή με την παραδοσιακή μουσική της Ρουμανίας μαθαίνοντας από την καθηγήτρια μουσικής τραγούδια και χορούς. Συν τοις άλλοις, διεξήχθη διαγωνισμός στο πλαίσιο εορτασμού του «Halloween», όπου οι μαθητές διαγωνίστηκαν με κολοκύθες και αφίσες που επιμελήθηκαν οι ίδιοι, καθώς και με κοστούμια, ενώ την τελευταία μέρα έλαβε χώρα και ο διαγωνισμός «Mr and Miss Erasmus», στον οποίο τα παιδιά παρουσίασαν τα ταλέντα και τις δεξιότητές τους σε διάφορους τομείς: τραγούδι, χορό, μουσικό όργανο, ανέκδοτα, αμφίεση.</p>
      <p>Πραγματοποιήθηκαν ακόμα επισκέψεις σε κορυφαία αξιοθέατα της πόλης, όπως το επιβλητικό Παλάτι της Βουλής (παλιότερα γνωστό ως «<i>Παλάτι του Λαού» </i>ή κατά άλλους<i> «Σπίτι του Τρελού»</i>), το οποίο αποτελεί το βαρύτερο κτίριο του πλανήτη, το μεγαλύτερο κτίριο στην Ευρώπη (δεύτερο στον κόσμο μετά το Πεντάγωνο των ΗΠΑ) και το πιο ακριβό πολιτικό και διοικητικό κτίριο στον κόσμο. Χτίστηκε κατεξοχήν από μάρμαρο την εποχή της απόλυτης κυριαρχίας του Νικολάι Τσαουσέσκου. Οι αποστολές όλων των σχολείων θαύμασαν μοναδικά έργα εγχώριων, αλλά και διεθνών καλλιτεχνών στο Εθνικό Μουσείο Τέχνης της Ρουμανίας, το οποίο στεγάζεται στα βασιλικά ανάκτορα. Η επίσκεψη στο «Μέγαρο της Άνοιξης», την έπαυλη με τα τριάντα δωμάτια του δικτάτορα Τσαουσέσκου και της οικογένειάς του άφησε άναυδους εκπαιδευτικούς και μαθητές για τον πλούτο, την πολυτέλεια και τη χλιδή της. Επίσης, έγινε επίσκεψη στο «Ρουμανικό Αθήναιον», το σύμβολο του ρουμανικού πολιτισμού, ένα κλασικό συναυλιακό κτίριο καλυμμένο με θόλο, το οποίο στεγάζει τη Φιλαρμονική Ορχήστρα George Enescu. Στο «Natural Park Comana» και στο «Aventura Park» οι αποστολές ξεναγήθηκαν στους χώρους, άκουσαν την ιστορία της τυπογραφίας, τύπωσαν χαρτί σε παλιό τυπογράφο, έφτιαξαν ψάθινα χαλάκια από καλάμι του ποταμού Neajlov της περιοχής και στη συνέχεια γευμάτισαν σε ένα παραδοσιακό χάνι.</p>
      <p>Τέλος, οι εκπαιδευτικοί συναντήθηκαν με τον δήμαρχο μιας περιφέρειας του Βουκουρεστίου, από τον οποίο ενημερώθηκαν λεπτομερώς για το εκπαιδευτικό σύστημα της Ρουμανίας, για τη διοίκηση, τη διαχείριση των οικονομικών θεμάτων που αφορούν την Παιδεία, καθώς και τα καινοτόμα προγράμματα που ο ίδιος έχει εισαγάγει (όπως π.χ. πρόνοια για τους μαθητές Ρομά και τη χρήση των smart watches κινδύνου από τους μαθητές της Πρωτοβάθμιας Εκπαίδευσης). Ακολούθησε εποικοδομητικός διάλογος ανάμεσα σε δήμαρχο και εκπαιδευτικούς με ανταλλαγή απόψεων και προβληματισμών πάνω σε ζητήματα Παιδείας κάθε χώρας.</p>
      <p>Η φιλοξενία τόσο από τους εκπαιδευτικούς του σχολείου όσο και από τις οικογένειες ήταν υποδειγματική. Οι μαθητές δήλωσαν απόλυτα ικανοποιημένοι από τη ζεστασιά των οικογενειών, οι οποίες συνόδεψαν μέχρι τέλους τους μαθητές και τους αποχαιρέτησαν με συγκίνηση στο αεροδρόμιο.</p>
      <p>Οι μαθητές καταθέτουν με γλαφυρό ύφος την εμπειρία τους:</p>
      <p><b> Εβελίνα Βαμιεδάκη:</b> «<i>Περάσαμε πολύ ωραία στο Βουκουρέστι. Μου έκανε εντύπωση που όλα τα κτίρια ήταν τεράστια! Πήγαμε σε διαφορετικά μέρη και συμμετείχαμε σε πολύ ενδιαφέρουσες δραστηριότητες. Με φιλοξένησε η οικογένεια της Daria. Όλοι ήταν ευγενικοί μαζί μου και με έκαναν να νιώθω σαν το σπίτι μου. Στην αρχή ήμουν πολύ ντροπαλή, αλλά από την επόμενη μέρα ήμουν πιο ομιλητική. Η μητέρα της Daria ήταν εκπληκτική, μας μαγείρευε πολύ νόστιμα φαγητά. Ξυπνούσε νωρίς το πρωί και μας ετοίμαζε πρωινό και περισσότερο μου άρεσαν οι κρέπες με σοκολάτα. Μια μέρα η γιαγιά της, που δεν μιλούσε αγγλικά, μας επισκέφτηκε και άρχισε να μου κάνει ερωτήσεις στα ρουμάνικα. Δεν καταλάβαινα τίποτα! Κοίταξα την </i><i>Daria</i><i> και δεν μπορούσαμε να σταματήσουμε τα γέλια! Μετά από λίγο φτιάξαμε την κολοκύθα μου για τον διαγωνισμό. Ανυπομονώ να δω τη Daria τον επόμενο χρόνο στη δική μου πόλη. Ήταν μια εκπληκτική και αξέχαστη εμπειρία που δεν είχα βιώσει ποτέ πριν!»</i></p>
      <p>
        <b>Αργυρώ Βαρούχα: </b>
        <i>«</i>
        <i>Η συμμετοχή μου στο πρόγραμμα Erasmus ήταν μια υπέροχη εμπειρία που δε θα ξεχάσω ποτέ! Μέσα από αυτό το πρόγραμμα γνώρισα καινούρια άτομα με πολύ διαφορετικό χαρακτήρα από μένα. Ήρθα σε επαφή με καινούριους πολιτισμούς και πήρα μια γεύση από τη ζωή που έχουν τα παιδιά στην ηλικία μου από άλλες χώρες. Το πρόγραμμα αυτό μού έδωσε πολλές νέες γνώσεις και εμπειρίες που πιστεύω ότι θα με βοηθήσουν μελλοντικά στη ζωή μου. Ελπίζω πραγματικά να μπορέσω να ξανασυμμετάσχω σε ένα παρόμοιο πρόγραμμα!»</i>
      </p>
      <p>
        <b>Παναγιώτης Γρηγοράκης:</b>
        <i> «Το ταξίδι στη Ρουμανία ήταν τέλειο. Εκεί γνώρισα πολλά παιδιά και γίναμε φίλοι. Η οικογένεια που με φιλοξένησε ήταν ευγενική και με έκαναν να γελάω. Το σπίτι τους ήταν μικρό, αλλά βολικό και κάθε νύχτα κοιμόμουν πολύ καλά. Το σχολείο εκεί ήταν μεγάλο με πολύ ωραίες αίθουσες και με μια μεγάλη ωραία αυλή, όπου υπήρχε ένα γήπεδο ποδοσφαίρου και παίζαμε κάθε μέρα εκεί στον ελεύθερο χρόνο μας. Συμμετείχαμε σε διάφορες δραστηριότητες, καθώς και σε επισκέψεις. Στο σπίτι είχαμε πάντα κάτι ενδιαφέρον να κάνουμε. Δε βαρέθηκα ποτέ καθόλη τη διάρκεια της παραμονής μου στο Βουκουρέστι. Μια μέρα πριν φύγουμε κάναμε ένα πάρτι, όπου όλοι από το </i>
        <i>Erasmus</i>
        <i> ήταν εκεί και περάσαμε τέλεια. Γενικά, ήταν μια πολύ ωραία εμπειρία!»</i>
      </p>
      <p><b> Γιάννης Δραμιτινός: «</b><i>Το ταξίδι στη Ρουμανία στο πλαίσιο του προγράμματος </i><i>Erasmus</i><i> ήταν μία αξέχαστη εμπειρία.</i><i> Έκανα αξέχαστους φίλους πού θα θυμάμαι για πάντα! Το αγόρι που με φιλοξένησε και η οικογένειά του ήταν υπέροχοι άνθρωποι, ευγενικοί και φιλόξενοι και με έκαναν να νιώσω όπως ακριβώς στο σπίτι μου.</i> <i>Όταν φτάσαμε στις οχτώ το βράδυ στο Βουκουρέστι, όλες οι οικογένειες μάς περίμεναν και μας υποδέχτηκαν θερμά. Ήμασταν όλοι ενθουσιασμένοι, χαρούμενοι αλλά και ζαλισμένοι από το ταξίδι. Στη διαδρομή για το σπίτι η οικογένεια μού έκανε μια νυχτερινή βόλτα στην πόλη, μου έδειξε τα μεγαλύτερα κτίρια του Βουκουρεστίου, τα σιντριβάνια και την περίφημη Αψίδα του Θριάμβου στο βόρειο τμήμα της πόλης που θυμίζει την αντίστοιχη του Παρισίου, για αυτό και το Βουκουρέστι λέγεται και «Μικρό Παρίσι» των Βαλκανίων! Την τελευταία μέρα πριν φύγουμε, διοργανώθηκε ένα αποχαιρετιστήριο πάρτι για μας, όπου περάσαμε τέλεια, χορέψαμε και τραγουδήσαμε. Ήταν η καλύτερη αλλά και η χειρότερη στιγμή του ταξιδιού ταυτόχρονα, καθώς είχε έρθει η ώρα του αποχαιρετισμού!</i> <i>Δεν θα ξεχάσω ποτέ αυτούς τούς ανθρώπους και τα μέρη που επισκέφτηκα μαζί τους. Είναι η καλύτερη εμπειρία που έχω ζήσει ποτέ».</i></p>
      <p>
        <b>Ευγενία Μουτάφη:</b>
        <i> «Συμμετείχα στο πρόγραμμα </i>
        <i>Erasmus</i>
        <i>+ στο Βουκουρέστι της Ρουμανίας. Αυτό το πρόγραμμα δε θα το άλλαζα με τίποτα, γιατί ήταν η καλύτερη εμπειρία της ζωής μου. Γνώρισα πολλά παιδιά και έκανα καινούριους φίλους από τις άλλες χώρες που συμμετείχαν. Έμαθα και αρκετές λέξεις στα ρουμάνικα! Όλα ήταν τέλεια. Οι μαθητές ήταν ευγενικοί και αστείοι, οι καθηγητές μάς πρόσεχαν όλους και μας έκαναν να νιώθουμε άνετα. Επίσης, συμμετείχαμε σε πολλές ενδιαφέρουσες δραστηριότητες στο σχολείο που μας φιλοξενούσε, όπως διάφορους διαγωνισμούς. Όλα μαζί τα παιδιά μαγειρέψαμε και δοκιμάσαμε διάφορες παραδοσιακές γεύσεις. Πιστεύω, επίσης, ότι βελτίωσα τα αγγλικά μου και ότι έμαθα πολλά καινούργια πράγματα για άλλους πολιτισμούς. Πραγματικά, προτείνω να μη χάσει κανείς αυτή την εμπειρία εάν του δοθεί η ευκαιρία!</i>
      </p>
    </article>
  </body>
</html>