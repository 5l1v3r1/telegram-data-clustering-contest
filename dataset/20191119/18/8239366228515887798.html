<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/doba_na_donbasi_rosiyski_okupanty_chotyry_razy_porushyly_rezhym_tyshi_331171.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T18:37:00+00:00"/>
    <meta property="og:title" content="Доба на Донбасі: російські окупанти чотири рази порушили режим &quot;тиші&quot;"/>
    <meta property="og:description" content="Впродовж поточної доби збройні формування Російської Федерації 4 рази порушили режим припинення вогню. Противник обстріляв позиції наших підрозділів із гранатометів різних систем, великокаліберних кулеметів та іншої стрілецької зброї. Про це інформує прес-центр ООС."/>
  </head>
  <body>
    <article>
      <h1>Доба на Донбасі: російські окупанти чотири рази порушили режим "тиші"</h1>
      <h2>Впродовж поточної доби збройні формування Російської Федерації 4 рази порушили режим припинення вогню. Противник обстріляв позиції наших підрозділів із гранатометів різних систем, великокаліберних кулеметів та іншої стрілецької зброї. Про це інформує прес-центр ООС.</h2>
      <address>
        <time datetime="2019-11-19T18:37:00+00:00">19 Nov 2019, 18:37</time>
      </address>
      <p>3 обстріли позицій українських захисників російські окупаційні війська здійснили у районі відповідальності оперативно-тактичного угруповання "ПІВНІЧ":</p>
      <p>неподалік Кримського – з ручних протитанкових і підствольних гранатометів та стрілецької зброї;<br/>неподалік Південного – з ручних і станкових протитанкових гранатометів;<br/>біля Новотошківського – з ручних протитанкових гранатометів.</p>
      <p>В районі відповідальності оперативно-тактичного угруповання "СХІД" противник з автоматичних гранатометів вів вогонь по позиціях Об'єднаних сил у районі Гнутового.</p>
      <p>Впродовж поточної доби втрат внаслідок обстрілів серед особового складу Об'єднаних сил не зафіксовано.</p>
      <p>Окрім того, уточнюємо, що поранення українського воїна, яке сталось 17 листопада неподалік населеного пункту Сизе Луганської області, за попередніми результатами розслідування, кваліфікується як бойове.</p>
      <p>Продовжуються дослідження обставин події, тривають спеціальні слідчі дії. Наразі життю і здоров’ю військовослужбовця нічого не загрожує. Йому було надано всю необхідну кваліфіковану медичну допомогу.<br/>На ділянці розведення №1 (Станиця Луганська) завершено процес фарбування металоконструкції шляхопроводу та вивезення будівельного сміття.</p>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу заявлених фортифікаційних споруд. Сьогодні було обстежено 0,01 гектара потенційно небезпечних територій - вибухонебезпечних предметів не виявлено. Окрім того, повністю розібрано 1 бліндаж.</p>
      <p>На ділянці розведення №3, в районі населених пунктів Богданівка і Петрівське Донецької області, триває очищення територій від вибухонебезпечних предметів. Сьогодні співробітниками ДСНС України обстежено 2,6 гектара території та вилучено 31 ВНП. Загальні показники з початку робіт складають 17,57 га та 153 ВНП відповідно.</p>
      <p>Підсумки за минулу добу 18 листопада збройні формування Російської Федерації та її найманці 16 разів порушили режим припинення вогню. Противник обстріляв позиції підрозділів Об'єднаних сил із заборонених Мінськими домовленостями мінометів калібру 82 мм, гранатометів різних систем, великокаліберних кулеметів та іншої стрілецької зброї. Також ворог вів вогонь з гармат БМП.</p>
      <p>Факти ворожого вогню було зафіксовано неподалік населених пунктів Новомихайлівка, Гладосове, Гнутове, Талаківка, Широкине, Кримське, Березове, Травневе, Луганське, Лебединське та Новотошківське.</p>
      <p>Минулої доби, поранення внаслідок обстрілів отримав один військовослужбовець Об'єднаних сил.</p>
      <p>Вчора, представниками Національної поліції України та військовослужбовцями Національної гвардії України зі складу Об'єднаних сил серед цивільного населення розкрито 1 грабіж, 11 крадіжок, 3 легкі тілесні ушкодження та 8 фактів незаконного обігу наркотичних засобів.</p>
      <p>Через контрольні пункти в'їзду-виїзду на контрольовану Об'єднаними силами територію в'їхали 18958 осіб та 2076 транспортних засобів. У зворотному напрямку лінію зіткнення перетнули 17484 особи та 2079 транспортних засобів.</p>
      <p>В пропуску через лінію розмежування, з різних причин, було відмовлено 35 особам.</p>
      <p>Військово-цивільні адміністрації та правоохоронні органи в районі проведення операції працюють у режимі "Жовтий", який введено 28 жовтня 2019 року.</p>
      <p>Підрозділи Об’єднаних сил дотримуються умов припинення вогню та перебувають напоготові до будь-яких підступних та провокаційних дій противника.</p>
    </article>
  </body>
</html>