<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nyckelvittne-trumps-ukraina-samtal-var-olampligt/"/>
    <meta property="og:site_name" content="DN.SE"/>
    <meta property="article:published_time" content="2019-11-19T18:33:25+00:00"/>
    <meta property="og:title" content="Nyckelvittne: Trumps Ukraina-samtal var olämpligt"/>
    <meta property="og:description" content="President Trumps samtal med Ukrainas dito Volodymyr Zelenskyj var ”opassande” och ett exempel på ”partipolitiskt spel”."/>
  </head>
  <body>
    <article>
      <h1>Nyckelvittne: Trumps Ukraina-samtal var olämpligt</h1>
      <address><time datetime="2019-11-19T18:33:25+00:00">19 Nov 2019, 18:33</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>President Trumps samtal med Ukrainas dito Volodymyr Zelenskyj var ”opassande” och ett exempel på ”partipolitiskt spel”. Det sade överstelöjtnant Alexander Vindman, det första vittnet i riksrättsutredningens öppna förhör som hörde det numera ökända telefonsamtalet i realtid.</b>
      </p>
      <p>Den andra veckan av representanthusets tv-sända utfrågningar i Washington i riksrättsutredningen mot Donald Trump inleddes på tisdagen med förhören av överstelöjtnant Alexander Vindman, främste Ukrainaexpert i USA:s säkerhetsråd, samt Jennifer Williams, säkerhetsrådgivare till vicepresident Mike Pence.</p>
      <p><b>De båda lyssnade i realtid</b> när Donald Trump den 25 juli talade i telefon med Volodymyr Zelenskyj, ett samtal som ligger till grund för Demokraternas försök att ställa Trump inför riksrätt.</p>
      <p>Vindman talade i tisdagens förhör med kraft om det han hört under samtalet, och varför han valde att rapportera det till säkerhetsrådets jurister. </p>
      <p>– Så fort jag hörde det visste jag att jag var tvungen att uttrycka min oro i officiella kanaler. Det var olämpligt av presidenten att kräva en utredning av en politisk motståndare. Min avsikt var att betona att det har implikationer för vår nationella säkerhet, sade Vindman. </p>
      <p><b>Demokraterna driver frågan om</b> riksrätt mot president Trump framför allt utifrån en punkt: Att han i samtalet med Ukrainas president Volodymyr Zelenskyj 25 juli försökt pressa fram en utredning av en av sina främste politiska motståndare, demokraten Joe Biden. </p>
      <p>Trump har konsekvent sagt att samtalet var ”perfekt” och anhängare till presidenten menar att det huvudsakliga syftet med kontakten med Zelenskyj var att betona hur viktigt det är att utrota korruptionen i landet. </p>
      <p>Men enligt Vindmans och Williams vittnesmål på tisdagen nämndes inte korruption alls under samtalet, trots att Vindman tagit med det som en rekommenderad samtalspunkt till Trump inför samtalet. </p>
      <p><b>Republikaner Devin Nunes och Jim Jordan </b>ifrågasatte Alexander Vindmans trovärdighet och omdöme. Bland annat citerades några kritiska kommentarer från Vindmans tidigare chef Fiona Hill gällande vittnets omdöme. </p>
      <p>Det bemötte Vindman genom att läsa upp sin senaste arbetsutvärdering, skriven av just Fiona Hill, där han beskrevs som ”briljant” och hans omdöme som ”utmärkt”. </p>
      <p>I korsförhöret, på en fråga från Demokraterna, beskrev Vindman, som tjänstgjort i armén sedan 1999, skadats i Irakkriget och fått ett tiotal utmärkelser för sin tjänstgöring, sig själv som ”aldrig partipolitisk”. </p>
      <p><b>En av förhörens lättsammare</b> episoder ägde rum när Vindman rättade republikanske politikern Devin Nunes, efter att denne tilltalat honom ”mister Vindman”, istället för ”överstelöjtnant Vindman”.</p>
      <figure>
        <iframe data-src="https://twitter.com/kenvogel/status/1196817632441389063?s=20" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Kurt Volker, USA:s särskilda</b> sändebud till Ukraina, utfrågades senare under tisdagen. Han gjorde klart att han ”inte kände till någon koppling” mellan bistånd till Ukraina och undersökningar som president Donald Trump önskar se om sina politiska utmanare, men han ifrågasatte inte att det existerade en sådan. Vita huset har, <a href="https://www.nytimes.com/2019/11/19/us/politics/impeachment-hearings.html?action=click&amp;amp;module=Top%20Stories&amp;amp;pgtype=Homepage">skriver New York Times</a>, satt press på en hos vicepresident Mike Pence högt placerad rådgivare som beskrivit Trumps telefonsamtal med Ukrainas president som ”olämpligt”.</p>
      <p>– Jag anser inte att dra upp frågan om 2016 års val eller vicepresident Joe Biden eller i övrigt sådant jag ser som konspirationsteorier som cirkulerat bland ukrainare, vara något som vi skulle driva som del av vår nationella säkerhetsstrategi i förhållande till Ukraina, sade Volker inför utskottet.</p>
      <p>Sändebudet, som 2008–2009 var USA:s Nato-ambassadör, pekade i stället på vikten av att stärka Ukrainas demokrati, verka för reformer och stödja landets egen strävan att komma till rätta med inhemsk korruption.</p>
      <p>– Dessutom stå sida vid sida med Ukraina i kraftmätningen med Ryssland och stärka Kievs kapacitet att försvara landet. Sådant är hjärtefrågor vi borde ägna oss åt, sade Kurt Volker, som underströk att enligt hans mening finns det inget intresse för USA att ägna sig åt ”dessa saker”, möjligen med syftning på den information som president Trump vill att ukrainarna ska leverera.</p>
      <p>
        <b>Läs mer:</b>
      </p>
      <p>
        <a href="https://www.dn.se/nyheter/varlden/trump-jag-overvager-att-vittna-i-riksrattsprocessen/">Trump: Jag överväger att vittna i riksrättsprocessen</a>
      </p>
      <p>
        <a href="https://www.dn.se/nyheter/varlden/martin-gelin-de-som-vittnar-mot-trump-satter-sin-sakerhet-pa-spel/">Martin Gelin: De som vittnar mot Trump sätter sin säkerhet på spel</a>
      </p>
    </article>
  </body>
</html>