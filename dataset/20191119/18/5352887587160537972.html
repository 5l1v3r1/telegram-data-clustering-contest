<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/jaunieji-klaipedos-futbolininkai---salies-vicecempionai-1751043/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T18:01:00+00:00"/>
    <meta property="og:title" content="Jaunieji Klaipėdos futbolininkai - šalies vicečempionai"/>
    <meta property="og:description" content="Reklama"/>
  </head>
  <body>
    <article>
      <h1>Jaunieji Klaipėdos futbolininkai - šalies vicečempionai</h1>
      <address><time datetime="2019-11-19T18:01:00+00:00">19 Nov 2019, 18:01</time> by <a rel="author">Matas PAULIUKONIS</a></address>
      <p>Reklama</p>
      <p>
        <b>Finišavusiame Lietuvos jaunimo U-14 amžiaus grupės futbolo čempionate puikiai pasirodė Klaipėdos futbolo mokyklos auklėtiniai. Jaunieji uostamiesčio futbolininkai pasidabino sidabro medaliais.</b>
      </p>
      <p>U-14 pirmos lygos čempionate iš viso kovojo 16 komandų. Klaipėdos futbolo mokyklos auklėtiniai, treniruojami Rimanto Skersio ir Mariaus Komovo, įtikinamai nugalėjo Šiaurės-Vakarų regiono grupėje ir pateko į finalinį etapą. Pastarasis vyko Marijampolės "Arvi" manieže. Dėl stipriausios šalies komandos titulo susigrūmė keturios ekipos.</p>
      <p>Pusfinalyje keturiolikmečiai klaipėdiečiai 3:2 įveikė TFA-"Milan akademija Vilnius" ir pateko į finalą. Jame mūsiškių laukė sostinės Baltijos futbolo akademijos (BFA) komanda, 2:1 nugalėjusi FA "Šiauliai".</p>
      <p>Lemiamose čempionato rungtynėse sėkmė lydėjo BFA. Vilniečiai nugalėjo (3:0) bendraamžius iš pajūrio ir tapo šalies čempionais. Klaipėdiečiai pasidabino sidabro medaliais. Trečiąją vietą užėmė šiauliečius mažajame finale įveikusi (3:0) TFA-"Milan akademija Vilnius".</p>
      <p>"Finaliniame ketverte rungėsi lygiavertės komandos. Čempionais tapo tie, kurie to verti. Naudojuosi proga padėkoti vaikinams už nuoširdų darbą, tėveliams, rėmėjams ir Klaipėdos futbolo mokyklos bendruomenei. Sportas suteikia galimybę suklydus kitą kartą pasitaisyti, tad laukiame kito sezono", - sakė treneris R. Skersys.</p>
      <p>
        <i>Lietuvos vicečempionais tapę ir kelialapį į Elitinę jaunių lygą iškovoję jaunieji uostamiesčio futbolininkai iš viso čempionate sužaidė 18 rungtynių, iš kurių pralaimėjo tik dvejas.</i>
      </p>
      <p>Reklama</p>
      <p>Puikiai pasibaigusiame sezone pasirodė ir antroji šio amžiaus grupės Klaipėdos futbolo mokyklos komanda, taip pat treniruojama R. Skersio ir M. Komovo. Vaikinai tapo U-14 Antros lygos čempionato Šiaurės-Vakarų regiono grupės nugalėtojais. Antra pastarojoje liko trečioji uostamiesčio ekipa.</p>
      <p>"Vakarų ekspresas" jau rašė, kad kiek anksčiau Lietuvos elitinės futbolo lygos prizininkais tapo dar dvi Klaipėdos futbolo mokyklos komandos.</p>
      <p>Šalies čempionate bronzos medaliais pasidabino mūsų penkiolikmečiai, treniruojami Romualdo Norkaus, Remigijaus Alonderio ir Anatolijaus Timofejevo bei šešiolikmečiai, treniruojami Tomo Domarko ir M. Komovo.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/klaipedos-futbolo-komandos---tarp-elitines-lygos-prizininkiu-1746009/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-jauniesiems-futbolininkams---sidabro-medaliai-1742685/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/pradetos-klaipedos-futbolo-mokyklos-statybos-1730842/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-futbolo-mokyklos-komanda---ii-vietos-laimetoja-1729776/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/lff-sprendimai-geri-norai-klaipedai-ar-siekis-uzdeti-apynasri-1724561/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/griuva-klaipedos-geda1-1714801/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/musu-futbolininkai---nugaletojai-1708293/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-futbolo-mokykla---lietuvos-vicecempione-1704538/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>