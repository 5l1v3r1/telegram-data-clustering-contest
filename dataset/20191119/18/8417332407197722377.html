<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/19/Mener-seg-lurt-og-presset-av-E-tjenesten-20432307.ece"/>
    <meta property="og:site_name" content="adressa.no"/>
    <meta property="article:published_time" content="2019-11-19T18:09:55+00:00"/>
    <meta property="og:title" content="Mener seg lurt og presset av E-tjenesten"/>
    <meta property="og:description" content="- Jeg er dømt for spionasje, men jeg er ingen spion, sier Frode Berg."/>
  </head>
  <body>
    <article>
      <h1>Mener seg lurt og presset av E-tjenesten</h1>
      <h2>Frode Berg møtte pressen:</h2>
      <address><time datetime="2019-11-19T18:09:55+00:00">19 Nov 2019, 18:09</time> by <a rel="author"> NTB,Marianne Tønset</a></address>
      <p>- Jeg er dømt for spionasje, men jeg er ingen spion, sier Frode Berg.</p>
      <aside><a href="https://www.adressa.no/nyheter/innenriks/2019/11/19/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/19/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/19/javascript:void(0);">Del denne artikkelen på e-post</a></aside>
      <p>- Det er fantastisk å vær her i dag, å være hjemme og å møte familien, sa en rørt Frode Berg da han møtte pressen tirsdag kveld.</p>
      <p>Den pensjonerte grensevakten (64) møtte da pressen for første gang siden han ble pågrepet og fengslet i Moskva for snart to år siden. I april ble han dømt til 14 års fengsel for spionasje.</p>
      <p>Et utvalg av pressen fikk møte på pressekonferansen som Frode Berg selv hadde tatt initiativ til. Til dem sa han i sin innledning at han aldri har følt seg vervet av e-tjenesten, men at han ufrivillig ble spion.</p>
      <h4>Fakta om Frode Berg-saken</h4>
      <ul>
        <li>5. desember 2017: Den tidligere norske grenseinspektøren Frode Berg blir pågrepet av den russiske sikkerhetstjenesten FSB under et besøk i Moskva. Berg siktes for spionasje etter paragraf 276 og settes i FSB-fengselet Lefortovo. Nordmannen nektet straffskyld etter tiltalen, men erkjenner senere å ha vært kurer for norsk etterretning.</li>
        <li>2. april 2019 starter rettssaken i byretten i Moskva. Aktoratet hevder Berg samlet informasjon om russiske atomubåter.</li>
        <li>16. april 2019 blir Berg funnet skyldig i spionasje og dømt til 14 års fengsel. Dommen blir ikke anket og er rettskraftig fra 29. april. Senere blir det kjent at Berg er dømt for å ha overlevert 15.000 euro til en russisk kontakt.</li>
        <li>28. august 2019 melder NRK at norske myndigheter forhandler med Russland om å få Berg hjem.</li>
        <li>16. oktober meldes det at Russland og Litauen er enige om å utveksle to russere mot to litauere og en ikke navngitt nordmann som er dømt i Russland. Frode Berg er den eneste nordmannen som soner en spiondom i Russland.</li>
        <li>24. oktober melder det russiske nyhetsbyrået Interfax at en russisk kommisjon anbefaler at president Vladimir Putin benåder Frode Berg.</li>
        <li>25. oktober opplyser Russlands utenriksminister Sergej Lavrov at Berg snart vil få svar på sin søknad om benådning. en.</li>
        <li>6. november bekrefter en talsperson for president Putin at de vurderer en søknad om benådning.</li>
        <li>7. november vedtar parlamentet i Litauen en lov som kan gjøre utvekslingsavtalen med Russland mulig. Litauens president undertegner loven mandag 11. november.</li>
        <li>15. november: Frode Berg ble overlevert til den norske ambassaden i Litauen. Tidligere på dagen kunngjorde Litauen at de hadde benådet de to spiondømte russerne Nikolaj Filiptsjenko og Sergej Moisejenko.</li>
        <li>16. november: Frode Berg kom tilbake til Norge lørdag kveld. Han er nå gjenforent med sin familie. Han skal skjermes et par dager før han møter pressen.</li>
        <li>18. november: Ifølge VG møtte Berg Forsvarets etterretningstjeneste og Politiets sikkerhetstjeneste.</li>
        <li>19. november. Frode Berg holder pressekonferanse for første gang etter løslatels.</li>
      </ul>
      <h3>- Jeg er ingen spion</h3>
      <p>Berg sier han er beæret over all støtten han har fått i fengslet i Russland og innledet pressekonferansen med å takke alle som har jobbet for ham.</p>
      <p>Berg ble benådet før helgen og overlevert til den norske ambassaden i Litauen fredag, som en del av en spionutvekslingsavtale mellom Russland og Litauen. Lørdag kveld kom han hjem til Norge. Han har vært i <a href="https://www.adressa.no/nyheter/innenriks/2019/11/18/VG-Frode-Berg-m%C3%B8tte-E-tjenesten-og-PST-mandag-20424885.ece">møte med både PST og e-tjenesten</a> siden da.</p>
      <p>– Jeg er dømt for spionasje, men jeg er ingen spion, sa Frode Berg under pressekonferansen.</p>
      <p>Han trakk fram at han nektet straffskyld i rettssaken i Moskva.</p>
      <p>
        <b>Les også: <a href="https://www.adressa.no/nyheter/innenriks/2019/11/19/Litauen-avviser-at-Norge-har-gitt-noe-tilbake-for-Frode-Berg-l%C3%B8slatelse-20431479.ece">Litauen avviser at Norge har gitt noe tilbake for Frode Berg</a></b>
      </p>
      <h3>Føler seg lurt av E-tjenesten</h3>
      <p>Berg fortalte at han føler seg lurt av de norske representantene for etterretningstjenesten.</p>
      <p>Han sier at han først ble bedt om å levere penger til noen i Moskva han aldri møtte, og at dette først ble framstilt som en ren vennetjeneste.</p>
      <p>Da han etter hvert spurte om hva saken egentlig dreide seg om, fikk han aldri noen ordentlige svar. Han fikk heller aldri noen orientering om hva som kunne skje dersom han ble tatt.</p>
      <p>– Det er lett å være etterpåklok, men jeg føler meg ført bak lyset av E-tjenesten, sa Berg.</p>
      <p>Men han har samtidig ingen motforestillinger mot å fortelle PST og E-tjenesten om alt han vet, understreker han.</p>
      <p>Han kjente på en følelse av å være fortapt da han satt fengslet i Moskva.</p>
      <p>– Når man sitter på en celle på 9,5 kvadratmeter, delt med en annen person, så får man ganske god tid til å tenke.</p>
      <p>NTB lyktes ikke å få tak i E-tjenesten for en kommentar til Bergs uttalelser tirsdag kveld.</p>
      <p>
        <b>Les også: <a href="https://www.adressa.no/nyheter/innenriks/2019/11/17/Frode-Bergs-kone-%E2%80%93-En-stor-lettelse-20410962.ece">Frode Bergs kone: – En stor lettelse</a></b>
      </p>
      <h3>Ville trekke seg</h3>
      <p>Berg sier han ikke tenkte seg om da han takket ja til å gjøre «vennetjenesten». Vennetjenesten førte til at han tilbragte nesten to år i russisk fengsel.</p>
      <p>
        <i>- Ble du presset, ville NRKs journalist vite.</i>
      </p>
      <p>- Ja. Det ble fremstilt som det var økonomisk hjelp som var målet. Etter hvert ville jeg trekke meg. Jeg begynte å bli nervøs og begynte å lure på om dette ikke var så lurt. Jeg følte press i 2017, ja, sa Berg på pressekonferansen på Gardermoen.</p>
      <p>Presset besto i godsnakk som spilte på patriotisme, flatterning og annen overtalelse, slik Berg beskriver det.</p>
      <p>- De sa «du som er en god nordmann, du som kjenner Russland». Jeg spurte «Hva er det jeg gjør?» Nei, det kunne de ikke si, sa Berg som sier det var snakk om fem oppdrag.</p>
      <p>
        <b>Les også: <a href="https://www.adressa.no/nyheter/innenriks/2019/11/16/Etterretningsekspert-Frode-Berg-har-trolig-ikke-plikt-til-%C3%A5-snakke-20408690.ece">Etterretningsekspert: Frode Berg har trolig ikke plikt til å snakke</a></b>
      </p>
      <h3>Ufrivillig spion</h3>
      <p>
        <i>- Er du en ufrivillig spion? spurte en av journalistene.</i>
      </p>
      <p>- Ja.</p>
      <p>Han sier tydelig at han overhode ikke ble orientert eller forberedt på hva som kunne skje dersom han ble pågrepet.</p>
      <p>Senere fikk han spørsmålet:</p>
      <p>
        <i>- Er du bitter?</i>
      </p>
      <p>- Ja. Jeg er skuffet og bitter på det som har skjedd og på dem som har forårsaket denne saken, sier Berg</p>
      <p>
        <i>– Kunne du selv ha gjort noe annerledes, spurte en av journalistene.</i>
      </p>
      <p>– Jeg ville vært mer konkret med meg selv og sagt nei, nå er det slutt i mars 2017, sier Berg.</p>
      <p>
        <b>Les også: <a href="https://www.adressa.no/pluss/2019/11/15/Fikk-beskjed-om-utleveringen-gjennom-TV-skjermen-20404768.ece">Kjell Jørgen Berg fikk vite at broren var utlevert fra Russland da han fulgte med på TV fredag ettermiddag.</a></b>
      </p>
      <h3>Putin leste opp benådningen</h3>
      <p>Berg fortalte at Russlands president Vladimir Putin leste opp benådningen for ham og de to litauiske fangene. Berg fortalte at han ble vekket natt til fredag og at han fikk 30 minutter på å gjøre seg klar.</p>
      <p>Deretter ble han fraktet til flyplassen.</p>
      <p>– Vi tok rutefly til Kaliningrad og ble ført til grensen til Litauen. Der fikk vi lest opp benådningen av Vladimir Putin. Han sa: Dere er herved fri, fortalte Frode Berg under pressekonferansen tirsdag kveld.</p>
      <p>– Det var hyggelig å krysse den grensen. Da fikk jeg opplevd det og. Men jeg skulle gjerne gjort det på en annen måte, sa Berg.</p>
    </article>
  </body>
</html>