<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/comitato-provinciale-sicurezza-a-tolentino-focus-su-truffe-agli-anziani-spaccio-e-infiltrazioni-della-criminalita-nel-cratere/1326991/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T18:23:24+00:00"/>
    <meta property="og:title" content="Comitato provinciale sicurezza a Tolentino: focus su truffe agli anziani, spaccio e infiltrazioni della criminalità nel cratere"/>
    <meta property="og:description" content="AL SUMMIT presieduto dal prefetto hanno partecipato i vertici delle forze dell'ordine. Iolanda Rolli sulla ricostruzione: «Occorre un grande patto di legalità e trasparenza»"/>
  </head>
  <body>
    <article>
      <h1>Comitato provinciale sicurezza a Tolentino: focus su truffe agli anziani, spaccio e infiltrazioni della criminalità nel cratere</h1>
      <h2>AL SUMMIT presieduto dal prefetto hanno partecipato i vertici delle forze dell'ordine. Iolanda Rolli sulla ricostruzione: «Occorre un grande patto di legalità e trasparenza»</h2>
      <address><time datetime="2019-11-19T18:23:24+00:00">19 Nov 2019, 18:23</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Fcomitato-provinciale-sicurezza-a-tolentino-focus-su-truffe-agli-anziani-spaccio-e-infiltrazioni-della-criminalita-nel-cratere%2F1326991%2F">Condividi2</a><a href="https://twitter.com/intent/tweet?text=Comitato+provinciale+sicurezza+a+Tolentino%3A++focus+su+truffe+agli+anziani%2C+spaccio++e+infiltrazioni+della+criminalit%C3%A0+nel+cratere&amp;url=https%3A%2F%2Fwww.cronachemaceratesi.it%2F2019%2F11%2F19%2Fcomitato-provinciale-sicurezza-a-tolentino-focus-su-truffe-agli-anziani-spaccio-e-infiltrazioni-della-criminalita-nel-cratere%2F1326991%2F">Tweet</a>Email2 Condivisioni</p>
      <p> </p>
      <p><b>Riunione a Tolentino del Comitato provinciale per ordine e sicurezza presieduto dal prefetto Iolanda Rolli. Si tratta del secondo degli incontri che il prefetto, dopo il contatto diretto con i sindaci di tutti i comuni della provincia, ha voluto organizzare per avviare un costante, concreto rapporto con il territorio.</b> Sono intervenuti tutti i sindaci – o loro delegati – della zona che comprende i comuni di Belforte, Caldarola, Camporotondo, Cessapalombo, Colmurano, Gualdo, Loro Piceno, Monte San Martino, Penna San Giovanni, Ripe San Ginesio, Sant’Angelo in Pontano, San Ginesio, San Severino, Sarnano, Serrapetrona, Tolentino, Urbisaglia. La riunione del Comitato è stata preceduta da un incontro tecnico con il comandante della Compagnia dei carabinieri di Tolentino e con i comandanti delle stazioni dipendenti e dei reparti nel corso del quale è stata illustrata al prefetto la situazione dell’area. Dopo una prima analisi dei dati statistici, da cui è emerso un complessivo calo del numero dei reati rispetto agli anni passati, i lavori si sono anzitutto concentrati su una programmazione delle attività da porre in essere sul territorio nel prossimo periodo, rispetto alla quale si è registrata una completa unità di intenti nella condivisione degli obiettivi da raggiungere per garantire migliori condizioni di sicurezza. Queste azioni potranno essere favorite anche dalla concreta attuazione degli strumenti forniti dai più attuali sistemi di videosorveglianza e dalla “sicurezza partecipata”, che forniscono un importante contributo nel perseguimento delle comuni finalità. Particolare attenzione è stata riservata, anche, alle azioni di contrasto alle truffe, che già nel recente passato hanno visto poste in essere numerose operazioni della polizia locale e delle forze di polizia, che saranno ulteriormente implementate nel prossimo periodo anche con lo scopo di sensibilizzare la popolazione più anziana, a tutela della quale appare decisivo sviluppare campagne di informazione e rafforzare, con iniziative mirate, le politiche di collaborazione tra forze dell’ordine e Comuni, per una efficace attività di prevenzione. L’incontro è stata anche l’occasione per affrontare il tema dello spaccio di sostanze stupefacenti e delle dipendenze in generale prevedendo un rafforzamento sinergico dell’attività di contrasto, secondo le indicazioni fornite dalla circolare recentemente diramata dal ministro Lamorgese. I presenti hanno concordato sulla necessità che tutto quanto verrà programmato dalle forze di polizia dovrà trovare la partecipazione anche delle Polizie locali nell’ambito delle rispettive competenze istituzionali. E’ stata, poi, richiamata l’attenzione dei sindaci del cratere sui rischi connessi a eventuali fenomeni di infiltrazione della criminalità organizzata nei cantieri presenti in quel territorio. «Occorre – ha ribadito il prefetto – un grande patto di legalità e trasparenza che coinvolga le istituzioni, oltre alla prefettura, alle forze dell’ordine e all’autorità giudiziaria, per emarginare ed escludere dal sistema economico produttivo chi, perseguendo obiettivi illeciti e operando fuori dalle regole, mina alla base i principi di correttezza e lealtà, incrina il clima di fiducia tra gli operatori economici, indebolisce il tessuto economico maceratese». Presenti i vertici delle forze dell’ordine, con il colonnello Michele Roberti, comandante provinciale dei carabinieri, il colonnello Amedeo Gravina per la Guardia di finanza, il primo dirigente Andrea Innocenzi per la polizia.</p>
    </article>
  </body>
</html>