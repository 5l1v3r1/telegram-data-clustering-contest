<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/ukrayina-i-frantsiya-spilno-vigotovlyatimut-suchasni-patrulni-kateri-dlya-potreb-dpsu-video/"/>
    <meta property="og:site_name" content="Прямий"/>
    <meta property="article:published_time" content="2019-11-19T18:26:00+00:00"/>
    <meta property="og:title" content="Україна і Франція спільно виготовлятимуть сучасні патрульні катери для потреб ДПСУ: відео"/>
    <meta property="og:description" content="Сьогодні, 19 листопада, у Парижі підписано велику міжурядову угоду між Україною та Францією щодо офіційної підтримки у посиленні системи морської охорони"/>
  </head>
  <body>
    <article>
      <h1>Україна і Франція спільно виготовлятимуть сучасні патрульні катери для потреб ДПСУ: відео</h1>
      <address>
        <time datetime="2019-11-19T18:26:00+00:00">19 Nov 2019, 18:26</time>
      </address>
      <p>
        <b>Сьогодні, 19 листопада, у Парижі підписано велику міжурядову угоду між Україною та Францією щодо офіційної підтримки у посиленні системи морської охорони та безпеки кордонів.</b>
      </p>
      <p>Про це йдеться на офіційній веб-сторінці <a href="https://mvs.gov.ua/ua/news/26114_20_suchasnih_patrulnih_kateriv_Arsen_Avakov_pidpisav_iz_francuzkim_uryadom_spilniy_proekt.htm?fbclid=IwAR2DhtfpJiJSThvWA58FVgrVw7MBgIxC7P-e4qtGH0ve-WpyPkeYRBz83pc">МВС.</a></p>
      <p>Документ підписали від імені Уряду України міністр внутрішніх справ Арсен Аваков та міністр внутрішніх справ Франції Кристоф Кастанер.</p>
      <p>Планується, що корабельний склад Державної прикордонної служби України поповниться 20 надсучасними 32-х метровими патрульними кораблями компанії ОСЕА. Вони будуть використовуватися для охорони державного кордону на воді, операцій спостереження, нагляду та контролю, пошуково-рятувальних операцій та протидії диверсійно-розвідувальним групам.</p>
      <p>"Сьогодні була підписана міжурядова рамкова угода на виготовлення і поставку для потреб системи прикордонної безпеки 20 прикордонних патрульних катерів",- заявив Аваков.</p>
      <p>Він також зазначив, що пропозиція компанії ОСЕА була найбільш економічно вигідною для України і потреб ДПСУ, а Франція запропонувала комплексний підхід кредитного фінансування і часткову локалізацію, 25% виробництва в Україні.</p>
      <p>"Кожен четвертий корабель буде виготовлений в Україні. Таким чином ми захистимо акваторії наших морів та за рахунок локалізації виробництва в Україні, орієнтовно, це буде один із миколаївських заводів, ми зможемо відродити виробництво катерів з алюмінієвим корпусом. Сподіваємось, що після цієї угоди ми на постійній основі будемо виробляти катери на миколаївському заводі", - наголосив міністр.</p>
      <p>Згідно з угодою, додаткова комплектація катерів буде українською - маленькі швидкісні човни, які виготовляються у Харкові, зброя також буде вітчизняна.</p>
      <p>"Проєкт вартує 136 мільйонів євро. 15% ми платимо відразу з державного бюджету. І 85% - це спеціальний кредит французького казначейства з мінімальними відсотками. Окрім виробництва та поставок суден, проєкт включає систему сервісного обслуговування, підготовку 240 членів екіпажу та 120 осіб технічного персоналу, запасні частини та інструменти, які необхідні для технічного обслуговування протягом 2 років експлуатації (або 2400 годин), технічну підтримку в Україні (по одному техніку та інженеру компанії виробника) протягом 60 місяців з дати поставки першого корабля в Україну, доставку кораблів в Одесу та страхування на час переходу", - зазначив Аваков.</p>
      <p>Кораблі будуть розміщуватися у місцях постійної дислокації підрозділів морської охорони ДПСУ - Одеса, Маріуполь, Бердянськ, Ізмаїл та Кілія.</p>
      <p>Проєкт розрахований до 2023 року, а перший корабель Україна зможе отримати у 2021 році.</p>
      <figure>
        <iframe src="https://www.youtube.com/embed/a_9pYxDDiK8" width="640" height="360" data-service="Youtube" scrolling="no"/>
      </figure>
      <p>Раніше повідомлялося, що <a href="https://prm.ua/ukrayina-otrimaye-vid-ssha-shhe-tri-kateri-island/">Сполучені Штати передадуть Військово-морським силам України ще три катери типу Island.</a></p>
      <p>Нагадаємо, 27 вересня <a href="https://prm.ua/ssha-peredali-ukrayini-dva-boyovi-kateri-tipu-island/">США передали Україні два бойові катери типу Island</a>.</p>
      <related>
        <h4>Схожі новини</h4>
        <a href="https://prm.ua/za-zapitami-rosiyi-u-polshhi-bulo-zatrimano-19-gromadyan-ukrayini-mzs/"/>
        <a href="https://prm.ua/ukrayina-i-nato-spilno-protidiyatimut-kiberatakam-rosiyi/"/>
        <a href="https://prm.ua/cherez-skandal-z-zelenskim-ukrayinski-diplomati-stali-toksichnimi-u-vashingtoni-yelisyeyev/"/>
      </related>
    </article>
  </body>
</html>