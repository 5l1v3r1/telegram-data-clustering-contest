<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/brutalni-vrazde-terezky-mohl-zabranit-kamarad-vraha-misto-toho-mu-nabidl-alibi"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T18:17:00+00:00"/>
    <meta property="og:title" content="Brutální vraždě Terezky mohl zabránit kamarád vraha: Místo toho mu nabídl alibi"/>
    <meta property="og:description" content="Na konci května došlo na Plzeňsku k brutální vraždě. Osmnáctiletý Daniel M. ubodal stejně starou Terezu, do které byl zamilovaný. Nyní vyplavaly na povrch informace o tom, že se vraždě dalo zabránit, kdyby jeden z kamarádů zavolal o pomoc. Daniel se mu svěřoval, že vraždu plánuje, ale on nic neudělal. Nezavolal pomoc ani poté, co mu vrah napsal, že je Tereza po smrti."/>
  </head>
  <body>
    <article>
      <h6 class="kicker">Nové detaily</h6>
      <h1>Brutální vraždě Terezky mohl zabránit kamarád vraha: Místo toho mu nabídl alibi</h1>
      <address><time datetime="2019-11-19T18:17:00+00:00">19 Nov 2019, 18:17</time> by <a rel="author">Michaela Vlčková</a></address>
      <p>
        <b>Na konci května došlo na Plzeňsku k brutální vraždě. Osmnáctiletý Daniel M. ubodal stejně starou Terezu, do které byl zamilovaný. Nyní vyplavaly na povrch informace o tom, že se vraždě dalo zabránit, kdyby jeden z kamarádů zavolal o pomoc. Daniel se mu svěřoval, že vraždu plánuje, ale on nic neudělal. Nezavolal pomoc ani poté, co mu vrah napsal, že je Tereza po smrti.</b>
      </p>
      <p>Letos v květnu Plzeňskem otřásla opravdu brutální vražda teprve osmnáctileté Terezy, kterou chladnokrevně podřízl mladík jménem Daniel. Dan se do Terezy zamiloval a ona jej odmítla.</p>
      <p>Rozhodl se tedy uchýlit k tomu nejhoršímu možnému řešení, a to k vraždě. Podle závěru vyšetřovatelů si Daniel vzal z domu dva nože a vydal se k Tereze. Navštívil ji ve Zdemyslicích doma v den jejích narozenin. Překvapil ji, když byla zrovna sama. „Vím, že o život tvrdě bojovala, snažila se útočníkovi bránit. Bohužel byl silnější,“ uvedl otec zemřelé dívky. Dále sdělil, že si obviněný dokonce pobodané tělo po aktu fotil a posílal ho po sociálních sítích. „To dcera stále ještě pravděpodobně žila, po útoku umírala několik minut. Možná by tam byla jiskřička naděje, kdyby někdo včas zavolal pomoc. Záchranáři přijeli po hodině, až když je zalarmovala sousedka, kterou poslala do domu moje manželka, protože se jí Tereza neozývala,“ řekl.</p>
      <related>
        <a href="https://www.extra.cz/matka-ubodane-terezky-18-poslala-dojemny-vzkaz-takhle-promluvila-k-jejimu-vrahovi"/>
      </related>
      <p>Podle informací Práva se Daniel tři dny před vraždou svěřil blízkému kamarádovi. Prozradil mu, co plánuje poté, co se dověděl, že si Tereza našla přítele. Kamarád vraha nezalarmoval policii ani poté, co mu přišla zpráva, že hrůzný čin byl vykonán. Na tuto zprávu jeho kamarád odpověděl větou „potřebuješ alibi?“.</p>
      <p>„Mohu potvrdit, že jsme obvinili osmnáctiletého muže z neoznámení trestného činu,“ potvrdila Právu policejní mluvčí Martina Korandová. Dále sdělila, že mladíkovi nic nebránilo v tom, aby obzvlášť závažný trestný čin oznámil. To ale neudělal a hrozí mu až tři roky ve vězení. Stačil jeden telefonát a Tereza mohla být naživu.</p>
      <related>
        <a href="https://www.extra.cz/oslava-narozenin-na-karvinsku-se-hororove-zvrtla-mladik-18-zabil-kamarada"/>
      </related>
      <p>Vrah dokonce to, co provedl, oznámil několika lidem přes sociální sítě. „Právě jsem zabil Terezu. Doufám, že ji to bolelo. <a href="https://www.extra.cz/zabil-jsem-ji-aby-ji-uz-nemohli-milovat-daniel-zavrazdil-terezku-protoze-mu-dala-kosem">Když já nemůžu mít ji, tak ji nebude mít nikdo</a> ," zněl text, který Daniel rozeslal.</p>
      <p>„Kromě jednoho člověka, který se snažil předat informace a zalarmovat pomoc, nikdo další nezavolal na tísňovou linku. Je to šílené, nevím, jaké k tomu měli důvody. Doufám, že někteří z nich mají alespoň výčitky svědomí,“ zakončil smutně otec zavražděné dívky.</p>
    </article>
  </body>
</html>