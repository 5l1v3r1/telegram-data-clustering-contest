<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/technologia-tudomany/valaki-felrevezette-a-galileot-1878294/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Valaki félrevezette a Galileot"/>
    <meta property="og:description" content="A műholdas navigációs rendszer karbantartása során elkövetett mulasztás okozta a berendezés leállását."/>
  </head>
  <body>
    <article>
      <h1>Valaki félrevezette a Galileot</h1>
      <address><time datetime="2019-11-19T18:14:00+00:00">19 Nov 2019, 18:14</time> by <a rel="author">MTI</a></address>
      <p>Emberi hiba és a nem megfelelő menedzsment okozhatta az Európai Unió műholdas navigációs rendszerének (Galileo) néhány hónappal ezelőtti leállását – állapította meg jelentésében az incidenst vizsgáló bizottság.</p>
      <p>A Politico brüsszeli híroldal által ismertetett dokumentum szerint egy bizonyos berendezés nem megfelelő működése állt a zavar mögött a földi irányítóközpontban, amelyet a karbantartás során elkövetett emberi hibák okozhattak.</p>
      <p>Emellett ugyanakkor hangsúlyozták, hogy a programot három, egymással versengő intézmény irányítja, és nem egyértelmű közöttük az utasítási lánc minden területen. A napi működést az Európai GNSS Ügynökség (GSA) biztosítja, azonban a beszerzésekért és a technikai műveletekért az Európai Űrügynökség (ESA) a felelős, míg a projekt politikai oldala és az átfogó ellenőrzés az Európai Bizottság illetékes főigazgatósága alá tartozik.</p>
      <figure>
        <img src="https://www.vg.hu/wp-content/uploads/2019/11/043dpa7370133.jpg"/>
        <figcaption>Fotó: AFP</figcaption>
      </figure>
      <p>A szakértők úgy vélik, hogy nagyobb autonómiát kellene adni a GSA-nak, de legalábbis a feladatok világosabb megosztására lenne szükség.</p>
      <aside>Az eddig mintegy tízmilliárd euróból kiépített rendszer júliusban nagyjából egy hétre leállt.</aside>
      <p>A Galileo még mindig a tesztelés fázisában van, miután hosszú késések után 2016-ban indította el kezdeti szolgáltatásait a közigazgatási szervek, a vállalkozások és a lakosság számára.</p>
      <p>Eddig huszonhat műholdat lőttek fel, a tervek szerint még négyre van szükség ahhoz, hogy a rendszer teljes kapacitással üzemelhessen, várhatóan jövő évben.</p>
      <p>A Galileo-programot az 1990-es évek közepén indította el az EU és az Európai Űrügynökség azzal a céllal, hogy függetlenítsék Európát az amerikai GPS-rendszertől, amelynek szabadon elérhető szolgáltatásait az üzemeltető nemzetközi konfliktus esetén blokkolhatja.</p>
    </article>
  </body>
</html>