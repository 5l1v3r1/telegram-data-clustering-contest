<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/klaus-iohannis-parchetele-conduse-de-interimari-ar-trebui-sa-fie-ocupate-de-titulari-pana-in-luna-februarie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T18:44:15+00:00"/>
    <meta property="og:title" content="Klaus Iohannis: Parchetele conduse de interimari ar trebui să fie ocupate de titulari până în luna februarie"/>
    <meta property="og:description" content="Klaus Iohannis a declarat, marți seară, în cadrul evenimentului electoral organizat în locul dezbaterii, că vrea ca până în luna februarie să fie ocupate"/>
  </head>
  <body>
    <article>
      <h1> Klaus Iohannis: Parchetele conduse de interimari ar trebui să fie ocupate de titulari până în luna februarie </h1>
      <address><time datetime="2019-11-19T18:44:15+00:00">19 Nov 2019, 18:44</time> by <a rel="author">Redacția</a></address>
      <p>Klaus Iohannis a declarat, marți seară, în cadrul evenimentului electoral organizat în locul dezbaterii, că vrea ca până în luna februarie să fie ocupate de titulari toate parchetele conduse de interimari.</p>
      <p><i>”Avem o situația fără precedent, interimari la șefia tuturor parchetelor. Cât de repede vreți să numiți și pe ce criterii?”,</i> a fost întrebarea jurnalistei Ramona Avrămescu.</p>
      <p>„De prin mijlocul lui decembrie expiră și aceste interimate. Chestiunea e una care trebuie rezolvată, dar nu fără a găsi soluția bună. În MCV ni s-a spus să găsim o metodologie robustă și transparentă. L-am rugat deja pe domnul ministru Predoiu să trateze prioritar chestiunea și lucrează la o metodologie și, imediat după alegeri, voi continua discuția pentru a finaliza metodologia în câteva săptămâni, până în februarie, să fie ocupate. E vorba de procedura în sine, pentru că legislația e seacă și nu satisface cererile societății și ale MCV. Trebuie prevederi mai clare”, a răspuns Klaus Iohannis.</p>
      <p>
        <i>sursa foto: Presidency.ro</i>
      </p>
    </article>
  </body>
</html>