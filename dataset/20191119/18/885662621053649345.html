<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125613/bretania-ayxanoyn-ti-diafora-toys-oi-syntiritikoi-enanti-ton-ergatikon"/>
    <meta property="og:site_name" content="Insider"/>
    <meta property="article:published_time" content="2019-11-19T18:02:00+00:00"/>
    <meta property="og:title" content="Βρετανία: Αυξάνουν τη διαφορά τους οι Συντηρητικοί έναντι των Εργατικών"/>
    <meta property="og:description" content="Η υποστήριξη προς τους Συντηρητικούς εκτοξεύτηκε στο 45%."/>
  </head>
  <body>
    <article>
      <h1>Βρετανία: Αυξάνουν τη διαφορά τους οι Συντηρητικοί έναντι των Εργατικών</h1>
      <h2>Η υποστήριξη προς τους Συντηρητικούς εκτοξεύτηκε στο 45%.</h2>
      <address>
        <time datetime="2019-11-19T18:02:00+00:00">19 Nov 2019, 18:02</time>
      </address>
      <p>Κατά <b>18 μονάδες</b> προηγείται το<b> Συντηρητικό Κόμμα </b>του πρωθυπουργού Μπόρις Τζόνσον<b> </b>έναντι του αντιπολιτευόμενου<b> Εργατικού Κόμματος</b> του Τζέρεμι Κόρμπιν, σύμφωνα με δημοσκόπηση που έδωσε σήμερα στη δημοσιότητα η εταιρεία Kantar ενόψει των εκλογών της 12ης Δεκεμβρίου στη Βρετανία.</p>
      <p>Η υποστήριξη προς τους Συντηρητικούς εκτοξεύτηκε στο<b> 45% </b>(+8 μονάδες από την τελευταία δημοσκόπηση της Kantar που δόθηκε στη δημοσιότητα πριν από έξι ημέρες), ενώ το ποσοστό των Εργατικών παρέμεινε σταθερό στο <b>27%</b>.</p>
      <p>Οι φιλοευρωπαίοι Φιλελεύθεροι Δημοκράτες είναι στο 16% (-1 μονάδα) και το Κόμμα Brexit είναι στο 2%, καταγράφοντας απώλειες επτά μονάδων.</p>
      <p>«Η πολύ μεγάλη αύξηση (8 μονάδες) στην υποστήριξη των Συντηρητικών συγκριτικά με την τελευταία μας δημοσκόπηση καταγράφεται σχεδόν εξ ολοκλήρου σε βάρος του Κόμματος Brexit», αναφέρει σήμερα η Kantar.</p>
      <p>Η Kantar ανακοίνωσε ότι άλλαξε τη μεθοδολογία των δημοσκοπήσεών της, ώστε οι ερωτηθέντες που θα επιλέξουν ένα κόμμα που δεν έχει υποψήφιο στην περιφέρειά τους, να έχουν την επιλογή να δώσουν τη δεύτερη προτίμησή τους.</p>
      <p>Η δημοσκόπηση διενεργήθηκε διαδικτυακά σε δείγμα 1.176 ερωτηθέντων μεταξύ της 14ης και της 18ης Νοεμβρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125627/ee-xeperasan-tis-500000-oi-aitiseis-asyloy-sto-enniamino"/>
        <a href="https://www.insider.gr/eidiseis/kosmos/125619/me-ypsiloteroys-dasmoys-apeilei-tin-kina-o-tramp"/>
        <a href="https://www.insider.gr/eidiseis/kosmos/125597/oi-pio-epikindynes-hores-gia-na-taxidepseis-2020"/>
      </related>
    </article>
  </body>
</html>