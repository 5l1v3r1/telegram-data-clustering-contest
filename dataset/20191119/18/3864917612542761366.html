<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821444-gerus-vvazae-so-rosijski-energoresursi-pidut-v-obhid-akso-perestati-ih-kupuvati.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T18:03:00+00:00"/>
    <meta property="og:title" content="Герус вважає, що російські енергоресурси &quot;підуть&quot; в обхід, якщо перестати їх купувати"/>
    <meta property="og:description" content="Поставки російських енергоресурсів створюють альтернативу для енергоресурсів, які виробляються на потужностях українських олігархів."/>
  </head>
  <body>
    <article>
      <h1>Герус вважає, що російські енергоресурси "підуть" в обхід, якщо перестати їх купувати</h1>
      <h2>Поставки російських енергоресурсів створюють альтернативу для енергоресурсів, які виробляються на потужностях українських олігархів.</h2>
      <address>
        <time datetime="2019-11-19T18:03:00+00:00">19 Nov 2019, 18:03</time>
      </address>
      <p>Про це в ефірі "<a href="https://radio.nv.ua/">Радіо НВ"</a> сказав голова парламентського комітету з питань енергетики та ЖКП Андрій Герус, повідомляє кореспондент Укрінформу.</p>
      <p>"Якщо ми припиняємо все купляти, то Росія не поставляє скраплений газ, дизель, вугілля. Цих товарів 20-40% на українському ринку. Якщо ми все це перестаємо купляти, то, скоріше за все, ми матимемо той самий російський продукт, що поставлятиметься в обхід. Але тоді національні виробники отримають суперконкурентні переваги", - зазначив Герус.</p>
      <p>На його думку, після припинення імпорту з Росії національні виробники піднімуть ціни на енергоресурси на 20-30%.</p>
      <p>"Бенефіціаром Кременчуцького НПЗ є Ігор Коломойський, а бенефіціаром енергетичних компаній - Рінат Ахметов. На ринку настане посилення монополізації, бо не буде опції купити не в того, а в іншого. У такій ситуації ми будуватимемо олігархічну державу", - вважає <a href="https://www.ukrinform.ua/tag-gerus">Герус</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2810246-goncaruk-nazvav-rekordnimi-cogoricni-investicii-ebrr-v-ukrainu.html">Гончарук назвав рекордними цьогорічні інвестиції ЄБРР в Україну</a>
      </blockquote>
      <p>Як повідомляв Укрінформ, 18 вересня Верховна Рада скасувала обмеження на імпорт з Білорусі і Росії та продаж такої електроенергії на ринку двосторонніх договорів. Раніше електроенергія з країн, що не є членами Енергетичного співтовариства, могла бути реалізована лише на ринку "на добу наперед" та на балансуючому ринку.</p>
      <p>ПрАТ "НЕК "Укренерго" 1 жовтня зафіксувало поновлення імпорту електроенергії з Російської Федерації.</p>
    </article>
  </body>
</html>