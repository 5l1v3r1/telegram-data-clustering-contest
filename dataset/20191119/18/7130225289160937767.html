<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/bakan-selcuk-eyt-icin-en-az-10-analiz-yaptik-hicbiri-surdurulebilir-degil-890001"/>
    <meta property="og:site_name" content="Onedio"/>
    <meta property="article:published_time" content="2019-11-19T18:30:45+00:00"/>
    <meta property="og:title" content="Bakan Selçuk: 'EYT İçin En Az 10 Analiz Yaptık, Hiçbiri Sürdürülebilir Değil'"/>
    <meta property="og:description" content="EYT ile ilgili açıklama yapan Aile, Çalışma ve Sosyal Hizmetler Bakanı Zehra Zümrüt Selçuk &quot;En az 10 analiz yaptık. Her türlü kombinasyonu denedik. Hi..."/>
  </head>
  <body>
    <article>
      <h1>Bakan Selçuk: 'EYT İçin En Az 10 Analiz Yaptık, Hiçbiri Sürdürülebilir Değil'</h1>
      <address><time datetime="2019-11-19T18:30:45+00:00">19 Nov 2019, 18:30</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>EYT ile ilgili açıklama yapan Aile, Çalışma ve Sosyal Hizmetler Bakanı Zehra Zümrüt Selçuk "En az 10 analiz yaptık. Her türlü kombinasyonu denedik. Hiçbirinin maliyeti sürdürülebilir değil" dedi.</h4>
      <figure>
        <img src="https://img-s2.onedio.com/id-5dd435883f8d3d2d4a68be81/rev-0/w-500/s-f7f5c2ebf04927c9555531040a6e0df09bee07a5.jpg"/>
      </figure>
      <p>Selçuk, Bakanlığının 2020 bütçesinin görüşüldüğü <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a> Plan ve Bütçe Komisyonunda milletvekillerinin eleştiri ve sorularını yanıtladı. EYT'lilerin sayısı ve maliyeti konusunda Bakanlıkça yapılan bir analizin bulunup bulunmadığının sorulması üzerine Selçuk, "Emeklilik sisteminde temel üç kriter var; birincisi yaş, ikincisi prim ödeme gün sayısı, üçüncüsü sigortalılık süresi. Bunların hepsini tamamlayan kişi emekliliğe hak kazanıyor. Yani emeklilikte yaşa takılmıyor. Biz 2008'de büyük bir reform yaptık. <a href="https://onedio.com/etiket/sgk/508d8bbcb815ea3842259a79">SGK</a>'nin mali dengesi yeniden herhangi bir popülist çizgiye gelinmediği sürece 2071'e kadar sürdürülebilir durumda." diye konuştu.</p>
      <h3>"Her türlü kombinasyonu denedik"</h3>
      <figure>
        <img src="https://img-s1.onedio.com/id-5dd4507ec924061a4f56e89c/rev-0/w-500/s-7e9430364933e5b8f6fb064a6fc6aacb95744cd1.jpg"/>
        <figcaption>Bakanlık olarak EYT konusunda çalışma yaptıklarını belirten Selçuk, şunları kaydetti:<br/>"Bakanlık olarak bizim elimizde 10 küsur analiz var. Her türlü kombinasyonu denedik. Fakat hiçbirisinin maliyeti sürdürülebilir bir maliyet değil. Bizim emeklilik için yaş şartını bekleyen 1998 öncesinde işe giren sigortalımızın ortalama yaşı 60 değil, 48. Buradakiler 65 yaşını beklemeyecek, kademeli olarak emekli olacaklar zaten. Burada emeklilik yaşının 65 olduğu iddiası da doğru değil. Şu anda 65 yaş şartı kadın ve erkek sigortalılar için tam olarak 2048'de sağlanacak. Bugün ortalama emekli olma yaşımız 53."</figcaption>
      </figure>
      <p><a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>, hafta sonu yaptığı konuşmasında emeklilikte yaşa takılanlarla ilgili düzenleme yapılmasına karşı olduğunu net bir şekilde ifade etmişti:</p>
      <p>"Tutturmuş bir EYT, erken emeklilik. İskandinav ülkelerinin hepsi bu sistemle battı. Bizim ülkenin başına da bu erken emekliliği dolayanlar bunun bedelini ödediler. Niçin erken emeklilik? Bırakalım ne zaman emekli olması gerekiyorsa o zaman emekli olsun ve parasını alsın. Erken emekli olduğu zaman ideal ücreti alamayacak hem de ikinci bir iş aramak suretiyle ikinci iş ile işsizliğe öncü olacak. <a href="https://onedio.com/etiket/sgk/508d8bbcb815ea3842259a79">SGK</a> sistemimizin çökmesini istemelerinin tek sebebi kaos ortamından kendilerine siyasi rant devşirme hesabıdır.</p>
      <p>Biz bunu yapmayacağız. Arkadaşlarıma söylüyorum. Beni bu yola asla teşvik etmeyin. Milletimin zararına olan bir şeye asla yokum. Seçim kaybetsek de yokum. Bütün dünya bizim sistemimizi kendine uyarlamaya çalışıyor, bizdeki bazı köhne zihniyetler sistemi çökertmek için hinlik peşinde koşuyor."</p>
      <h3>Bahçeli'den Erdoğan'a destek gelmişti</h3>
      <figure>
        <img src="https://img-s1.onedio.com/id-5dd437b9937086142cdb108c/rev-0/w-500/s-0937337dd3dd86019eded3a412f1ad4ce3499d98.jpg"/>
      </figure>
      <p><a href="https://onedio.com/etiket/milliyetci-hareket-partisi/50187b65295c0432640034eb">MHP</a> Genel Başkanı <a href="https://onedio.com/etiket/devlet-bahceli/5adefefb3b5f4b8a10d1ef47">Devlet Bahçeli</a> de <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'ın EYT değerlendirmesine destek vererek, "Sayın cumhurbaşkanı ve hükümetinin değerlendirmesi Türkiye açısından bize göre isabetli olmuştur. Hali hazırda binlerce asker görevleri başında, ekonomik yönden önemli sorumluluklar var. Böyle bir durum içerisinde EYT'yi gündeme taşıyarak karşılığını ve kaynağını bulmakta zorluk çekilen bir ortamda bu vaadin yerine getirilmesi talebi belki ana muhalefet açısından uygun düşebilir; ama cumhur ittifakı yaklaşımı açısından doğru bulmadığımı ifade ettim. Kendilerinin bu konudaki hem cumhurbaşkanımızın hem de hükümet yönetiminin almış olduğu kararın doğru bir karar olduğu kanaatini paylaştım. Zannederim isabetli olur ülkemiz açısından da" diye konuşmuştu.</p>
    </article>
  </body>
</html>