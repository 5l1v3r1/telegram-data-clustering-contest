<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473592-totalny-odlot-michalik-czuje-sie-lupiona"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T18:34:47+00:00"/>
    <meta property="og:title" content="Totalny odlot! Michalik czuje się łupiona i oskarża PiS o wychowywanie ludzi do ubóstwa"/>
    <meta property="og:description" content="&quot;Kiedy już zabierzecie wszystkim bogatym czy choćby zamożnym [...], kogo będziecie łupić?&quot; - pytała Eliza Michalik na łamach &quot;Gazety Wyborczej&quot;."/>
  </head>
  <body>
    <article>
      <h1>Totalny odlot! Michalik czuje się łupiona i oskarża PiS o wychowywanie ludzi do ubóstwa</h1>
      <address><time datetime="2019-11-19T18:34:47+00:00">19 Nov 2019, 18:34</time> by <a rel="author" href="https://wpolityce.pl/autorzy/721-kronika-klamliwej-histerii" target="_blank">Kronika kłamliwej histerii</a></address>
      <p>
        <b>„Czy PiS nie ma prawa podnosić podatków? Likwidować 30-krotności? Nakładać nowych opłat i dopłat? Zadłużać szpitali na 13,5 miliarda, z czego rekordowe 3 miliardy przybyły w ciągu ostatnich 4 lat? Przekazywać dziesiątków milionów Rydzykowi? Ma – bo wygrał wybory i ma społeczny mandat – pod jednym wszakże warunkiem: że robi to wszystko zgodnie z prawem” - napisała Eliza Michalik na łamach „Gazety Wyborczej”.</b>
      </p>
      <p>Najwyraźniej zapomniała, że ekipą, która rozłożyła służbę zdrowia i doprowadziła do zadłużenia szpitali była koalicja PO-PSL. Również PO-PSL, wbrew wcześniejszym zapowiedziom przedwyborczym, podnosiła podatki (w tym VAT) i doprowadziła do wzrostu ubóstwa.</p>
      <p>Nie pamiętała również, a może nie chciała pamiętać, że pieniądze przekazane ojcu Rydzykowi to pokłosie sprzecznych z prawem decyzji ekipy Donalda Tuska.</p>
      <p>Eliza Michalik, która ma jednak swoją własną wizję rzeczywistości, stwierdziła:</p>
      <blockquote>Uchwalać prawa na szybko, pomijając partnerów społecznych nawet tam, gdzie jest to wymagane, łupiąc ludzi i burząc ich zaufanie do państwa – tego władzy robić nie wolno. A jednak robi to – bo tak bardzo potrzebuje pieniędzy. Chce więc je zabrać tym, którzy jeszcze je zarabiają.</blockquote>
      <p>Dodała przy tym, że chciałaby zapytać polityków PiS:</p>
      <blockquote>Kiedy już zabierzecie wszystkim bogatym czy choćby zamożnym, uzdolnionym, wolnym specjalistom i ekspertom i kiedy złupicie do cna cenną niższą klasę średnią, urzędników, pracowników korporacji i uczelni, drobnych przedsiębiorców, dorabiających doktorantów, kiedy już zrównacie wszystkich w dół, do tej biedy, którą sami tworzycie i utrwalacie, wychowując kolejne pokolenia do wyuczonego ubóstwa, a później karmicie zasiłkami […] kogo będziecie łupić?</blockquote>
      <p>Tymczasem z danych GUS wynika, że od przejęcia rządów przez Prawo i Sprawiedliwość spadła liczba osób żyjących w ubóstwie.</p>
      <blockquote>Porównanie wyników obu zrealizowanych w 2016 r. badań, tj. Europejskiego badania dochodów i warunków życia – EU-SILC, jak i Badania budżetów gospodarstw domowych z analogicznymi wynikami tych badań za rok 2015, wskazuje na ogólną poprawę sytuacji materialnej gospodarstw domowych w Polsce, w tym stopniowe ograniczanie zasięgu ubóstwa. Wskazują na to przede wszystkim pochodzące z badania budżetów gospodarstw dane dotyczące spadku zasięgu ubóstwa skrajnego – z 6,5% osób w 2015 r. do 4,9% osób w 2016 r.</blockquote>
      <p>– czytamy w oficjalnej informacji.</p>
      <p>Później ubóstwo nieznacznie wzrosło i „po obserwowanym od 2015 do 2017 r. stopniowym zmniejszaniu się, szacowanego w oparciu o wydatki gospodarstw domowych, zasięgu ubóstwa ekonomicznego, w 2018 r. nastąpiło zahamowanie tej tendencji”.</p>
      <p>W zależności od przyjętej granicy, zasięg ubóstwa kształtował się na zbliżonym lub nieco wyższym poziomie niż w 2017 roku, niemniej nadal nie osiągnął takiego poziomu jak miało to miejsce za rządów PO-PSL.</p>
      <p>Dlaczego Michalik nie uwzględniła tych danych? Dobre pytanie, podobnie jak i to, dlaczego powołuje się na bliżej nieokreślonych socjologów, którzy twierdzą, że „tak jak Amerykę budowali osadnicy, ludzie twardzi i zdeterminowani i dlatego cudzy sukces jest tam szanowany i naśladowany, a o bohaterach kręci się filmy, tak Polacy to potomkowie byłych chłopów pańszczyźnianych, a później robotników, bo inteligencję polską i klasę średnią wybito na dwóch wojnach światowych”?</p>
      <p>W pewnych kręgach najwyraźniej chłopskie pochodzenie budzi niesmak i negatywne reakcje, a przecież to m.in. dzięki owym chłopom Polska była w stanie przetrwać 123 lata zaborów, to oni brali udział w wyzwoleńczych zrywach, to oni pielęgnowali piękną polską tradycję i to oni w końcu – po doświadczeniach najazdu przez hitlerowskie Niemcy i ZSRR - cierpieli przez komunistyczną niewolę, jaką zafundował nam „oświecony” i „postępowy” Związek Sowiecki. Gwarantuję, że takiej dawki przeciwności żaden amerykański osadnik by nie przetrwał.</p>
      <p>aw/Gazeta Wyborcza</p>
    </article>
  </body>
</html>