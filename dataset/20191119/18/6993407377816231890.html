<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-amnesty-international-zahybli-iran/30281047.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T18:39:28+00:00"/>
    <meta property="og:title" content="Amnesty International: в Ірані загинули щонайменше 106 протестувальників"/>
    <meta property="og:description" content="Міжнародна правозахисна організація Amnesty International із посиланням на «достовірні дані» повідомляє про загибель щонайменше 106 протестувальників у 21 місті Ірану під час протестів проти підвищенн"/>
  </head>
  <body>
    <article>
      <h1>Amnesty International: в Ірані загинули щонайменше 106 протестувальників</h1>
      <address>
        <time datetime="2019-11-19T18:39:28+00:00">19 Nov 2019, 18:39</time>
      </address>
      <p>Міжнародна правозахисна організація Amnesty International із посиланням на «достовірні дані» повідомляє про загибель щонайменше 106 протестувальників у 21 місті Ірану під час <a href="https://www.radiosvoboda.org/a/news-iran-protest/30275673.html">протестів</a> проти підвищення цін на пальне.</p>
      <p>«Організація вважає, що справжнє число загиблих може бути значно вищим, за деякими даними – до 200», – йдеться в повідомленні.</p>
      <p>Правозахисники заявляють, що мають свідчення очевидців, за словами яких, у протестувальників стріляли снайпери із дахів будинків, а в одному випадку – з гелікоптера.</p>
      <p>За даними інших очевидців, силовики забирали мертвих і поранених людей із доріг і лікарень.</p>
      <p>Водночас влада Ірану повідомила про 12 загиблих протестувальників і представників сил безпеки, а також про арешт понад 600 людей від 15 листопада, коли почалися масові акції.</p>
      <p>Тим часом, ООН закликала Тегеран обмежувати застосування сили проти мирних демонстрантів і <a href="https://www.radiosvoboda.org/a/news-iran-protesty-blokuvannia-internetu/30276322.html">відновити інтернет-зв’язок </a>у країні.</p>
      <p>Верховний лідер Ірану Алі Хаменеї 17 листопада підтримав рішення уряду <a href="https://www.radiosvoboda.org/a/news-iran-obmezhennya-na-kupivlyu-benzynu/30273154.html">підвищити ціни на бензин</a> і розкритикував протестувальників.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що економіка країни <a href="https://www.radiosvoboda.org/a/news-pompeo-iran-nuclear-weapon/30258628.html">потерпає від санкцій США</a>.</p>
    </article>
  </body>
</html>