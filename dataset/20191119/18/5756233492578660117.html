<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622381/%D8%A7%D8%B1%D8%AF%D9%88%D8%BA%D8%A7%D9%86-%D8%A8%D9%87-%D8%AA%D8%B1%D8%A7%D9%85%D9%BE-%DA%AF%D9%81%D8%AA%D9%85-%D8%A7%D8%B2-%D8%A7%D8%B3-%DB%B4%DB%B0%DB%B0-%D8%AF%D8%B3%D8%AA-%D9%86%D9%85%DB%8C%E2%80%8C%DA%A9%D8%B4%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T18:58:00+00:00"/>
    <meta property="og:title" content="اردوغان: به ترامپ گفتم از «اس-۴۰۰» دست نمی‌کشیم"/>
    <meta property="og:description" content="رئیس‌جمهو ر ترکیه می‌گوید در گفت‌وگوهای هفته پیش خود با همتای آمریکایی‌اش، تأکید کرده که آنکارا از سامانه روسی «اس-۴۰۰» دست نخواهد کشید."/>
  </head>
  <body>
    <article>
      <h1>اردوغان: به ترامپ گفتم از «اس-۴۰۰» دست نمی‌کشیم</h1>
      <address>
        <time datetime="2019-11-19T18:58:00+00:00">19 Nov 2019, 18:58</time>
      </address>
      <p>
        <i>رئیس‌جمهو ر ترکیه می‌گوید در گفت‌وگوهای هفته پیش خود با همتای آمریکایی‌اش، تأکید کرده که آنکارا از سامانه روسی «اس-۴۰۰» دست نخواهد کشید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«رجب طیب اردوغان» رئیس‌جمهور ترکیه روز سه‌شنبه گفت به «دونالد ترامپ» رئیس‌جمهور آمریکا گفته است که با وجود فشارهای واشنگتن، آنکارا از تصمیم خود برای به‌کارگیری سامانه روسی «اس-۴۰۰» عقب‌نشینی نخواهد کرد.</p>
      <p>به نوشته خبرگزاری «رویترز»، اردوغان که در جمع هم‌حزبی‌های خود در آنکارا صحبت می‌کرد، گفت: «ما توافق کردیم که برای یافتن راهکاری در مورد اس-۴۰۰، تلاش کنیم. من یک بار دیگر به ترامپ توضیح دادم که ما چطور به جایی رسیدیم که اس-۴۰۰ بخریم.»</p>
      <p>وی افزود: «من به او گفتم که ما از اس-۴۰۰ دست نمی‌کشیم و ترکیه عقب‌نشینی نخواهد کرد.»</p>
      <p>اردوغان همچنین بار دیگر تأکید کرد که اگر واشنگتن از تحویل جنگنده‌های «اف-۳۵» به ترکیه خودداری کند، آنکارا از دیگر کشورها جنگنده خواهند خرید.</p>
      <p>رئیس‌جمهور ترکیه گفت: «من به او گفتم که اگر موضع سرسختانه کنونی در مورد اف-۳۵ ادامه پیدا کند، ترکیه برای تأمین نیازهای میان‌مدت خود، به دنبال جایگزین خواهد رفت.»</p>
      <p>ترکیه و آمریکا به عنوان دو متحد در سازمان پیمان آتلانتیک شمالی (ناتو)، در ماه‌های اخیر بر سر موضوعات متعدد به اختلاف خورده‌اند. یکی از این موضوعات، پافشاری ترکیه به خرید سامانه اس-۴۰۰ از روسیه با وجود مخالفت‌های آمریکاست.</p>
      <p>واشنگتن مدعی است که استقرار این سامانه در یک کشور عضو ناتو، نقاط ضعف جنگنده اف-۳۵ را برای روسیه آشکار کرده و امنیت دیگر اعضای این پیمان نظامی را به خطر می‌اندازد. آمریکا به همین بهانه، ترکیه را از برنامه تولید و دریافت اف-۳۵ کنار گذاشته و تهدید کرده است که اگر ترکیه اس-۴۰۰ را فعال کند، تحریم‌هایی علیه آنکارا وضع می‌کند.</p>
      <p>هفته گذشته اردوغان و ترامپ با هدف کاهش اختلافات، در کاخ سفید دیدار کردند. با وجود این دیدار، ترکیه تأکید دارد که از فعال‌سازی اس-۴۰۰ عقب‌نشینی نخواهد کرد. ترکیه همچنین هشدار داده که ممکن است به جای جنگنده اف-۳۵، از روسیه جنگنده «سوخو-۳۵» بخرد.</p>
    </article>
  </body>
</html>