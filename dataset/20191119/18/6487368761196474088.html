<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/mi-lenne-ha-eltunne-az-emberiseg/"/>
    <meta property="og:site_name" content="FEMINA"/>
    <meta property="article:published_time" content="2019-11-19T18:22:04+00:00"/>
    <meta property="og:title" content="10 dolog, ami megtörténne, ha az emberiség egyszeriben eltűnne a Föld színéről"/>
    <meta property="og:description" content="Ha az emberiség eltűnne, sok minden megváltozna a Földünkön."/>
  </head>
  <body>
    <article>
      <h1>10 dolog, ami megtörténne, ha az emberiség egyszeriben eltűnne a Föld színéről</h1>
      <h2>Ha az emberiség eltűnne, sok minden megváltozna a Földünkön.</h2>
      <address><time datetime="2019-11-19T18:22:04+00:00">19 Nov 2019, 18:22</time> by <a rel="author">Kovács Gabriella</a></address>
      <p>Nemcsak sci-fi írók, hanem a hétköznapi emberek is elgondolkodhattak már azon, mi lenne a további forgatókönyv, ha az emberiség eltűnne a Föld színéről.</p>
      <p>Távolinak tűnhet, de nagyon is van realitás benne. Nem vigyázunk eléggé a Földünkre, és bizony halhatatlanok sem vagyunk. Látván a híradókban a hatalmas erdőtüzeket, cunamikat és hurrikánokat, beláthatjuk, a természet is számtalanszor erősebb és hatalmasabb nálunk. Egy világszerte elterjedő, megállíthatatlan, gyilkos vírus, tömegpusztító fegyverek, klímaváltozás vagy épp éhínség is vezethetne arra a pontra, hogy mindörökre eltűnjön az élő emberiség.</p>
      <h3>10 dolog, ami akkor történne, ha eltűnnénk a Földről</h3>
      <p>Egy világméretű pusztulás feltehetőleg az állatokat is érintené: olyan lenne, mintha a természet nyomna egy reset gombot. Hogy mi történne pontosan, ha egyszeriben megszűnne létezni az emberiség?</p>
      <p>
        <b>1. Minden sötétségbe borulna</b>
      </p>
      <p>Pár órán belül, miután kihalt az emberiség, a világ egyik fele sötétségbe borulna, hiszen nem lenne, aki kezelje az erőműveket, azok leállnának, így elektromos áram híján sem a közvilágítás, sem a lakásokban égve hagyott lámpák nem égnének tovább.</p>
      <figure>
        <img src="https://kep.cdn.indexvas.hu/1/0/3037/30378/303784/30378451_e41f97b37de71b2dcd066b14788e2dc3_wm.jpg"/>
      </figure>
      <p>
        <b>2. Nukleáris katasztrófák sora</b>
      </p>
      <p>Körülbelül ezzel párhuzamosan az erőművek hűtőberendezései is felmondanák a szolgálatot, így azok túlmelegedés miatt sorra felrobbannának.</p>
      <p>
        <b>3. Megtelnének a föld alatti járatok, és elárasztana mindent a szennyvíz</b>
      </p>
      <p>Pár nap leforgása alatt minden föld alatti alagút, aluljárók, metrók és csatornák megtelnének vízzel, hiszen áram és kezelő híján azok a pumpák is leállnának, amelyek a szennyvizet addig szivattyúzták. A szennyvíztárolókból hamarosan szétáradna a szennyvíz, lesújtva a még megmaradt állat- és növényvilágra.</p>
      <p>
        <b>4. Lehullanának a műholdak</b>
      </p>
      <p>Azok a műholdak, amiket előzőleg a légkörbe küldtek, egy év leforgása után egymás után potyognának vissza a Földre. Azok a műholdak, amelyeket ennél távolabbra küldtünk, ugyancsak letérnének útvonalukról, és jó eséllyel szintén becsapódnának a Földbe: a légkörbe kerülve tűzgolyóvá forrósodva száguldanának "haza". Ez egy meteorzáporhoz hasonló látvány volna annak, aki látná, már ha lenne, aki lássa.</p>
      <p>
        <b>5. Elpusztulnának a háziállatok</b>
      </p>
      <p>Ha az emberiséggel végző valami és a szennyvízáradat sem nem oltotta volna addig ki az életüket, akkor a legtöbb háziasított állat elpusztulna idővel, hiszen sem enni, sem inni nem adna nekik senki. Nemcsak az étel hiánya veszélyeztetné őket, hanem vadállatok prédáivá is válnának, akik bemerészkednének az addig ijesztően zajos, fényes, emberek lakta városok és falvak területére. Természetesen amelyik állat a szabadban lenne a kihalás időpontjában, annak lenne esélye a további életre.</p>
      <figure>
        <img src="https://kep.cdn.indexvas.hu/1/0/3037/30378/303784/30378461_8ff19e8e8074be6b12ba4ebee2dca8f3_wm.jpg"/>
      </figure>
      <p>
        <b>6. Eluralkodna a természet</b>
      </p>
      <p>Láttunk már fotókat, hogyan néz ki ma Csernobil, és aki járt Szentkirályszabadján, annak is lehet elképzelése, hogy nézne ki, ahogyan a természet visszafoglalja az emberiségtől a területét. Jó idővel a szennyvízáradat pusztítása után a megmaradt növényzet elburjánzana: fák, fű és bokrok nőnének be mindent, utakat, síneket és a megrepedezett járdákat is. Nemcsak a növényzet, hanem a vele érkező vadvilág is elfoglalná ezt az újonnan (vissza)szerzett területet, már amennyiben létezik még ilyen - ez a világot sújtó gyilkos katasztrófa méretétől és jellegétől függne.</p>
      <p>
        <b>7. Összedőlnének az épületek, hidak és szobrok</b>
      </p>
      <p>Minden, amit emberi kezek építettek, házak, hidak és szobrok, évtizedek vagy évszázadok alatt összeomlanának. Az, hogy ez mikor következne be, azon múlna, miből épült az adott dolog: egy panelház természetesen jóval kevesebb idő alatt feladná, mint egy masszív kőpiramis.</p>
      <p>
        <b>8. Víz árasztana el számos területet</b>
      </p>
      <p>Az emberiség nemcsak házakat, hanem olyan létesítményeket is hátrahagyna, amelyek arra szolgáltak, hogy a természetes vizeket terelje és tározza. Idővel ezek a létesítmények is elöregednének, minek következtében a víz elárasztana számos nagy területet, és az elterelt folyók visszatalálnának természetes útjaikra.</p>
      <figure>
        <img src="https://kep.cdn.indexvas.hu/1/0/3037/30378/303785/30378529_06a11a494bd89b3a15c3a77e7bf9693c_wm.jpg"/>
      </figure>
      <p>
        <b>9. A sivatag is visszavágna</b>
      </p>
      <p>Minden olyan települést, melyek sivatagi területekre épültek - például Las Vegas -, visszafoglalnának maguknak a sivatagok. Az épületek homokkal telnének meg, míg össze nem dőlnek, végül hírük-hamvuk sem lenne: nagyon sok idő alatt, de a forró, homokos táj bekebelezné a maradványokat.</p>
      <p>
        <b>10. Minden újra az anyatermészeté lenne</b>
      </p>
      <p>Húsz évvel azután, hogy az emberiség kihalt, minden újra az anyatermészeté lenne. A növényzet és az állatvilág újra meghódítaná a bolygót. Mindezt a maga módján tenné. A rengeteg növény idővel mindattól a légszennyezéstől, amit az emberiség okozott, megszabadítaná, megtisztítaná a levegőt.</p>
      <p>Érdekes elképzelni az események sorát, mi történne, ha az emberiség eltűnne a Földről, egyúttal viszont józanító is az előző 10 pont: megmutatja, hogy mennyire eluralkodtunk a bolygónkon. Ne feledjük, nem olyan távoli, hogy ez bekövetkezzen: korábbi cikkünkben összefoglaltuk, <a href="http://femina.hu/ezo/emberiseg-kihalasa/"><b>mik a legvalószínűbb forgatókönyvek</b></a>, hogy kihaljon az emberiség.</p>
      <p>
        <i>Fotók: Getty Images.</i>
      </p>
      <p>
        <i>
          <b>
            <a href="https://www.beyondsciencetv.com/2017/11/24/10-things-that-will-happen-if-humans-suddenly-disappeared/">Forrás linkje.</a>
          </b>
        </i>
      </p>
      <h3>Világvége-bunkerek</h3>
      <p>A világvége sokakat megihlet, így azokat is, akik házakat terveznek: ezeket a méregdrága bunkereket apokalipszisbiztosnak mondják.</p>
      <figure>
        <img src="https://kep.index.hu/1/0/1644/16448/164486/16448647_973549_346f2bd7d8419b8c280f603cebdc76a5_wm.jpg"/>
        <figcaption>
          <a href="https://femina.hu/otthon/vilagvege_bunkerek/">Nézegess képeket! 8 kép<br/><b>A legbiztonságosabb házak, ha jön az apokalipszis</b></a>
        </figcaption>
      </figure>
    </article>
  </body>
</html>