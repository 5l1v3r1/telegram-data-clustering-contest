<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:831193-Orlovi-vec-znaju-protivnike-na-EP-Ako-se-pojavi-na-najvecoj-kontinentalonoj-smotri-fudbala-Srbija-u-grupi-sa-Engleskom-a-mozda-i-Hrvatskom"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T18:01:00+00:00"/>
    <meta property="og:title" content="&quot;Orlovi&quot; već znaju protivnike na EP: Ako se pojavi na najvećoj kontinentalonoj smotri fudbala Srbija u grupi sa Engleskom, a možda i Hrvatskom"/>
    <meta property="og:description" content="Zahtevan zadatak je pred reprezentacijom Srbije da preko baraža C lige nacija u martu izbori plasman na Evropsko prvenstvo 2020 (12. jun - 12. jul), a ako uspe u toj nameri, biće sigurno u grupi sa Engleskom"/>
  </head>
  <body>
    <article>
      <h1>"Orlovi" već znaju protivnike na EP: Ako se pojavi na najvećoj kontinentalonoj smotri fudbala Srbija u grupi sa Engleskom, a možda i Hrvatskom</h1>
      <address><time datetime="2019-11-19T18:01:00+00:00">19 Nov 2019, 18:01</time> by <a rel="author">B.A.</a></address>
      <p>
        <b>Zahtevan zadatak je pred reprezentacijom Srbije da preko baraža C lige nacija u martu izbori plasman na Evropsko prvenstvo 2020 (12. jun - 12. jul), a ako uspe u toj nameri, biće sigurno u grupi sa Engleskom</b>
      </p>
      <p>ZAHTEVAN zadatak je pred reprezentacijom Srbije da preko baraža C lige nacija u martu izbori plasman na Evropsko prvenstvo 2020 (12. jun - 12. jul), a ako uspe u toj nameri, biće sigurno u grupi sa Engleskom. Isto tako, šanse su 25 odsto da će se naći u istom društvu sa Hrvatskom.</p>
      <p>Zasad najkomplikovaniji sistem takmičenja u borbama za odlazak na završni turnir bio je samo uvertira za još zamršeniji način određivanja grupa na EP. U moru raznih uslova vezano za vađenje loptica iz ćupa, za "orlove" je bitan podatak da će biti u četvrtom šeširu, i igrati u Grupi D na EP, ukoliko 26. i 31. marta savladaju Norvešku, a zatim i pobednika drugog polufinala plej-ofa, Škotska - Izrael/Bugarska/Rumunija.</p>
      <p>EP se igra u 12 zemalja i UEFA je logično odredila da će selekcije koje su se plasirale, igrati mečeve u svojoj državi, ukoliko su na listi domaćina. Budući da je Engleska izvadila vizu, biće u Grupi D, gde će se igrati po tri susreta u Londonu i Glazgovu. S obzirom na to da iz C Lige nacija šansu traži Škotska, to znači da ako prođe igraće u Grupi D sa Englezima. A ako ne ode na EP, zamenićemo je mi, Norvežani ili četvrta ekipa koja bude u našem kosturu.</p>
      <p>Dakle, Engleska je nosilac, a iz drugog šešira, bićemo spojeni sa jednom od ove četiri reprezentacije: Francuska, Poljska, Švajcarska, Hrvatska. Iz trećeg ćupa ima pet potencijalnih rivala: Portugalija, Turska, Austrija, Švedska i Češka. Naravno, najpre nam trebaju dva trijumfa u baražu.</p>
      <p>Žreb za EP je 30. novembra u Bukureštu.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:830943-Evo-u-cemu-je-jos-prednost-fudbalske-Ukrajine-nad-Srbijom-VIDEO"/>
        <a href="http://www.novosti.rs/vesti/sport.294.html:830873-Milenkovic-ne-sumnja-u-Orlove-Bicemo-sve-bolji-i-bolji-jer-imamo-zajednicki-cilj"/>
        <a href="http://www.novosti.rs/vesti/sport.294.html:830808-Kako-je-Srbija-remijem-protiv-Ukrajiine-pomogla---Hrvatskoj"/>
        <a href="http://www.novosti.rs/vesti/sport.294.html:830765-Tumbakovic-zadovoljan-ceka-mart-Ne-bih-bio-tako-strog-ovo-je-jedna-od-boljih-utakmica"/>
      </related>
    </article>
  </body>
</html>