<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/zadava-se-golyamata-smyana-na-lichnite-dokumenti-mvr-vzima-merki_news710124.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-19T18:55:00+00:00"/>
    <meta property="og:title" content="Задава се голямата смяна на личните документи, МВР взима мерки"/>
    <meta property="og:description" content="През втората половина на тази година се отчита голям брой предсрочно подменени лични документи"/>
  </head>
  <body>
    <article>
      <h1>Задава се голямата смяна на личните документи, МВР взима мерки</h1>
      <h2>През втората половина на тази година се отчита голям брой предсрочно подменени лични документи</h2>
      <address>
        <time datetime="2019-11-19T18:55:00+00:00">19 Nov 2019, 18:55</time>
      </address>
      <p>https://blitz.bg/obshtestvo/zadava-se-golyamata-smyana-na-lichnite-dokumenti-mvr-vzima-merki_news710124.html Blitz.bg</p>
      <figure>
        <img src="https://static.blitz.bg/documents/thumbnails/730/201013/20100405.jacxxspruc.jpg"/>
        <figcaption>Гражданин се снима от автоматизирана система за новите документи за самоличност</figcaption>
      </figure>
      <p>
        <b>През 2020 г. и 2021 г. се очаква личните документи на много граждани да изтекат и да се наложи подновяването им. За целта МВР предприема мерки, за да се справи с преиздаването без затруднения.</b>
      </p>
      <p>През 2020 г. трябва да бъдат подменени 999 018 лични карти и 637 743 паспорта, а през 2021 г. - 1 088 116 лични карти и 563 129 паспорта. Това става ясно от писмен отговор на вътрешния министър Младен Маринов на депутатски въпрос.<br/><br/>Той уточнява, че през втората половина на тази година се отчита голям брой предсрочно подменени лични документи.</p>
      <p>Заради очакваното увеличение на подаване на заявления за издаване на лични документи директорите на СДВР и областните дирекции извършват необходимата организация за прием на документи.<br/><br/>Организираният прием ще се извръшва посредством мобилни биометрични станции, при спазване на разпоредбите на нормативните и поднормалтивни актове, имащи отношения към личните документи.</p>
      <p>За изпълнение на това указание в помощ на звената "Български документи за самоличност" могат да се пренасочват служители от други звена, обяснява шефът на МВР.</p>
      <p>Маринов добавя, че са отпуснати 80 допълнителни щатни бройки за СДВР, областните дирекции, Дирекция "Български документи за самоличност", считано от 15 ноември 2019 за сключване на трудови договори със служители, които да работят като "системни оператори" за срок от една година - до 14 ноември 2020 г.<br/><br/>Те ще бъдат ангажирани с дейностите по издаване на личните документи, а назначаването им ще бъде финансово обезпечено със средства от бюджета на МВР.</p>
      <p>Също така са предприети действия за осигуряване на допълнителни помещения и разкриване на работни места в административните звена на други държавни органи и местната власт.</p>
    </article>
  </body>
</html>