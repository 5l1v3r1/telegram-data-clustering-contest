<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/erotisi-kokkali-gia-tis-ependyseis-se-viomichaniki-kai-farmakeytiki-kannavi/"/>
    <meta property="og:site_name" content="ert.gr"/>
    <meta property="article:published_time" content="2019-11-19T18:38:53+00:00"/>
    <meta property="og:title" content="Ερώτηση Κόκκαλη για τις επενδύσεις σε βιομηχανική και φαρμακευτική κάνναβη"/>
    <meta property="og:description" content="Ερώτηση στη Βουλή μαζί με 34 ακόμη συναδέλφους του, κατέθεσε ο αναπληρωτής τομεάρχης Αγροτικής Ανάπτυξης και Τροφίμων του ΣΥΡΙΖΑ και βουλευτής Λάρισας κ. Βασίλης Κόκκαλης για τις επενδύσεις στη φαρμακευτική και βιομηχανική κάνναβη. Ο κ. Κόκκαλης, ζητά άμεσα απαντήσεις από τα συναρμόδια τέσσερα υπουργεία, θέλοντας να καταγράψει τις κυβερνητικές διαθέσεις για τις επενδύσεις τόσο στη φαρμακευτική όσο και στη βιομηχανική κάνναβη. Σημειώνει δε, τον σπουδαίο αντίκτυπο που αυτές θα έχουν στον ελληνικό πρωτογενή τομέα αλλά και την μεταποίηση."/>
  </head>
  <body>
    <article>
      <h1>Ερώτηση Κόκκαλη για τις επενδύσεις σε βιομηχανική και φαρμακευτική κάνναβη</h1>
      <address><time datetime="2019-11-19T18:38:53+00:00">19 Nov 2019, 18:38</time> by <a rel="author">Ιωάννης Γιάτσιος</a></address>
      <p>Ερώτηση στη Βουλή μαζί με 34 ακόμη συναδέλφους του, κατέθεσε ο αναπληρωτής τομεάρχης Αγροτικής Ανάπτυξης και Τροφίμων του ΣΥΡΙΖΑ και βουλευτής Λάρισας κ. Βασίλης Κόκκαλης για τις επενδύσεις στη φαρμακευτική και βιομηχανική κάνναβη.<br/><br/>Ο κ. Κόκκαλης, ζητά άμεσα απαντήσεις από τα συναρμόδια τέσσερα υπουργεία, θέλοντας να καταγράψει τις κυβερνητικές διαθέσεις για τις επενδύσεις τόσο στη φαρμακευτική όσο και στη βιομηχανική κάνναβη. Σημειώνει δε, τον σπουδαίο αντίκτυπο που αυτές θα έχουν στον ελληνικό πρωτογενή τομέα αλλά και την μεταποίηση.</p>
      <p>Αναλυτικότερα, στην ερώτηση προς τους υπουργούς Ανάπτυξης και Επενδύσεων, Αγροτικής Ανάπτυξης και Τροφίμων, Δικαιοσύνης και Υγείας, αναφέρονται τα εξής:</p>
      <figure>
        <img src="https://www.ert.gr/wp-content/uploads/2018/09/farmakeftiki-kanavi1.jpg"/>
      </figure>
      <p>Α. Φαρμακευτική Κάνναβη<br/>Με τον Ν.4523/2018 δόθηκε δυνατότητα για πρώτη φορά στη χώρα μας για την εγκατάσταση και λειτουργία μεταποιητικών μονάδων επεξεργασίας και παραγωγής τελικών προϊόντων φαρμακευτικής κάνναβης, με αποκλειστικό σκοπό είτε την ρομήθεια του κρατικού μονοπωλίου και τη διάθεσή τους για ιατρικούς σκοπούς είτε την εξαγωγή τους.<br/>Ο Ν. 4523/2018 προέβλεπε δύο στάδια: αφενός την έγκριση εγκατάστασης και αφετέρου την έγκριση λειτουργίας με κοινή απόφαση των Υπουργών Ανάπτυξης, Αγροτικής Ανάπτυξης και Υγείας. Το επενδυτικό ενδιαφέρον είναι αρκετά μεγάλο και ήταν η πρώτη επενδυτική «έκρηξη», μετά τα δύσκολα χρόνια των μνημονίων. Ενδεικτικό του γεγονότος είναι πως η Ελλάδα ήταν μέσα στις πρώτες έξι χώρες που προέβησαν στη δημιουργία νομοθετικού πλαισίου για τη νομιμοποίηση της φαρμακευτικής κάνναβης, ενώ η πλειοψηφία των ευρωπαϊκών κρατών θα έχει νομοθετικό πλαίσιο το έτος 2028. Νεότερες εκτιμήσεις ανεβάζουν κι άλλο τους δείκτες των επενδυτικών προοπτικών, καθώς εκτιμάται ότι η παγκόσμια αγορά φαρμακευτικής κάνναβης θα αυξηθεί από 7,2 δις δολάρια το 2017 σε 55 δις δολάρια το 2024.<br/>Σύμφωνα με τα στοιχεία που παρουσιάστηκαν σε εκδήλωση της Γενικής Γραμματείας Βιομηχανίας στις 10 Σεπτεμβρίου 2019: «Η Ελλάδα έχει κερδίσει έδαφος στην καλλιέργεια της φαρμακευτικής κάνναβης έναντι των ευρωπαϊκών χωρών». Σήμερα υπάρχουν ήδη 80 εκκρεμείς αιτήσεις αδειοδότησης, σύμφωνα με τον Γ.Γ. Βιομηχανίας, κ. Π. Καλλίρη, ενώ έχουν αδειοδοτηθεί 25 επιχειρήσεις μέχρι και τις 7 Ιουλίου 2019.<br/>Είναι πασιφανές πλέον πως η προστιθέμενη αξία των επενδύσεων για τη χώρα μας είναι πολύ υψηλή σε πολλούς τομείς πλην όμως απαιτείται σθεναρή πολιτική βούληση για προσέλκυση όλων αυτών των επενδύσεων με την απρόσκοπτη εφαρμογή του Ν. 4523/2018, αλλά και με τις τυχόν τροποποιήσεις αυτού με σκοπό τη βελτίωση του επενδυτικού περιβάλλοντος. Ήδη σήμερα υφίστανται εκκρεμότητες όσον αφορά στη λειτουργία των θερμοκηπίων.</p>
      <p>Β. Βιομηχανική Κάνναβη<br/>Η καλλιέργεια βιομηχανικής κάνναβης στη χώρα μας μέχρι και το έτος 2016 ήταν σε πολύ χαμηλά επίπεδα. Η βούληση της κυβέρνησης ΣΥΡΙΖΑ ήταν να ενισχυθεί και να αναπτυχθεί η συγκεκριμένη καλλιέργεια στηρίζοντας τόσο τον πρωτογενή τομέα (αγρότες παραγωγούς) όσο και τον δευτερογενή τομέα (μεταποίηση). Διεθνώς αναγνωρισμένες επιστημονικές μελέτες απέδειξαν πως οι δυνατότητες της βιομηχανικής κάνναβης είναι πολύ μεγάλες τόσο από την αξιοποίηση του ανθού όσο και από το στέλεχος του φυτού. Για την ολοκληρωμένη, σοβαρή και εμπεριστατωμένη στήριξη της βιομηχανικής κάνναβης έπρεπε να συνταχθεί το κατάλληλο διοικητικό-κανονιστικό πλαίσιο που θα ρύθμιζε θέματα από την παραγωγή έως και την εμπορία των προϊόντων βιομηχανικής κάνναβης, καθώς και για την μεταποίησή της.<br/>Για τον άνω σκοπό, τον Απρίλιο 2019 εκδόθηκε η Κοινή Υπουργική Απόφαση ΥΠΑΑΤ και Δικαιοσύνης, σύμφωνα με την οποία καθοριζόταν η περιεκτικότητα της τετραϋδροκανναβινόλης (ΤΗC) στις ποικιλίες βιομηχανικής κάνναβης από την Ευρωπαϊκή Ένωση, αλλά και εκτός αυτής.<br/>Ωστόσο, έχουν απομείνει σοβαρά θέματα προς επίλυση, όπως:<br/>1. Έκδοση ΚΥΑ για την ένταξη στα τρόφιμα των παράγωγων της βιομηχανικής κάνναβης.<br/>2. Δημιουργία ξεχωριστών ΚΑΔ για την πρώτη επεξεργασία, την μεταποίηση και την εκχύλιση της κάνναβης με στόχο την παραγωγή τροφίμων, συμπληρωμάτων διατροφής καλλυντικών.<br/>3. Δημιουργία ανεξάρτητου Εθνικού Οργανισμού Κάνναβης με σκοπό τη χάραξη εθνικής στρατηγικής για την κάνναβη.<br/>Ο κ. Κόκκαλης ερωτά τους αρμόδιους υπουργούς τα εξής: «Θα προχωρήσετε στην υλοποίηση των επενδύσεων της φαρμακευτικής κάνναβης με την απρόσκοπτη εφαρμογή του Ν.4523/2018;<br/>Είναι στα σχέδια της κυβέρνησης η στήριξη της βιομηχανικής κάνναβης ως καλλιέργεια, αλλά και ως προϊόν, εκδίδοντας τις σχετικές ΚΥΑ που αφορούν τη διακίνηση και εμπορία προϊόντων βιομηχανικής κάνναβης;»</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://voreioaigaio.ert.gr/%CE%B1%CF%85%CF%84%CE%BF%CE%B4%CE%B9%CE%BF%CE%AF%CE%BA%CE%B7%CF%83%CE%B7/kleisimo-tis-domis-sti-skala-sykamnias-apofasise-to-dimotiko-symvoylio-dytikis-lesvoy/"/>
        <a href="https://www.ert.gr/ert-protaseis/mercy-street-o-deyteros-kyklos-stin-ert3-5/"/>
        <a href="https://www.ert.gr/ert-protaseis/mpernarnto-mpertoloytsi/"/>
        <a href="https://www.ert.gr/perifereiakoi-stathmoi/seres/e-p-s-serron-to-programma-ton-mikton-omadon/"/>
        <a href="https://www.ert.gr/perifereiakoi-stathmoi/seres/e-p-s-serron-vgainoyn-ta-tria-eisitiria-ton-imitelikon-toy-kypelloy/"/>
        <a href="https://voreioaigaio.ert.gr/%CE%B1%CF%85%CF%84%CE%BF%CE%B4%CE%B9%CE%BF%CE%AF%CE%BA%CE%B7%CF%83%CE%B7/prochoroyn-stin-apokatastasi-toy-diktyoy-apocheteysis-sto-kyt/"/>
      </related>
    </article>
  </body>
</html>