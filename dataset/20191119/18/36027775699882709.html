<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/19/haydovchi-va-ypx-xodimi-janjanlashdi-inspektor-noqonuniy-ish-tutganini-aytgan-haydovchi-jarimaga-tortildi-video/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-19T18:26:00+00:00"/>
    <meta property="og:title" content="Haydovchi va YPX xodimi janjanlashdi. Inspektor noqonuniy ish tutganini aytgan haydovchi jarimaga tortildi"/>
    <meta property="og:description" content="Amaldagi qonunchilikka ko‘ra, haydovchi har bir qayd etgan bandi bo‘yicha nohaq edi, deyiladi xabarda"/>
  </head>
  <body>
    <article>
      <h1>Haydovchi va YPX xodimi janjanlashdi. Inspektor noqonuniy ish tutganini aytgan haydovchi jarimaga tortildi</h1>
      <address>
        <time datetime="2019-11-19T18:26:00+00:00">19 Nov 2019, 18:26</time>
      </address>
      <p>Youtube’da haydovchi va YPX xodimi o‘rtasidagi kelishmovchilik aks etgan video e’lon qilindi.</p>
      <figure>
        <img src="https://s.daryo.uz/wp-content/uploads/2019/11/3ba64f721c5dff4e4d4db2e3bd7f3b6d-680x510.jpg"/>
        <figcaption>Foto: Toshkent shahar IIBB matbuot xizmati</figcaption>
      </figure>
      <p>Videoda haydovchi inspektorga hujjatlarni taqdim etishdan bosh tortib, buni qonun bo‘yicha “majbur emasligi” bilan oqlab, “qoidabuzarlikni ko‘z bilan ko‘rgan holda qayd etishga haqqingiz yo‘q, videoyozuvni talab qilaman” deya ma’muriy huquqbuzarlik to‘g‘risidagi bayonnomaga qo‘l qo‘ymasligini bildirgan va shuningdek YPX inspektori xizmatni bodikamera bilan olib borishi lozim deb ta’kidlagan.</p>
      <p>Videoda haydovchining har bir e’tiroziga inspektor qonunan to‘g‘ri javob berdi, ammo haydovchi javoblardan qoniqmagan. Haydovchi kalitni o‘t oldirgich qulfiga tiqayotib, bo‘lg‘usi tomoshabinlariga inspektor unga nisbatan hech narsa rasmiylashtirmaganini ma’lum qilgan joyda videoyozuv yakunlandi.</p>
      <p>Toshkent shahar IIBB matbuot xizmatining <a href="https://iibb.uz/uz/news/internetda0">xabar berishicha</a>, ushbu holat 12-noyabr kuni soat taxminan 16:30 da Yangi Yunusobod chorrahasida ro‘y bergan. YHXB YPX inspektori harakatlanib kelayotgan Epica rusumli avtomobil (davlat raqami 01 R 177 SA) haydovchisi boshqaruv davomida telefondan gaplashayotganini ko‘radi.</p>
      <p>Shu munosabat bilan inspektor haydovchiga to‘xtash haqida ishora berib, qoidabuzarlik haqida ma’lum qilib, ma’muriy javobgarlik to‘g‘risida bayonnoma tuzish uchun hujjat talab qilgan. Avtomobil haydovchisi – 26 yoshli Sardorbek M. hujjatlarni chiqargan, ammo inspektorga berishdan bosh tortib, yuqoridagi e’tirozlarini bildirgan. Amaldagi qonunchilikka ko‘ra, haydovchi har bir qayd etgan bandi bo‘yicha nohaq edi. Xususan, qonunning quyidagi bandlarini ko‘rib chiqamiz.</p>
      <ol>
        <li>O‘zbekiston Respublikasi Vazirlar Mahkamasining 2015-yil 24-dekabrdagi 370-son Qarorida belgilangan Yo‘l harakati qoidalarining <a href="http://lex.uz/docs/2850459#2868234">7-bandiga</a> muvofiq, mexanik transport vositasining haydovchisi ro‘yxatda ko‘rsatilgan hujjatlarni (haydovchilik guvohnomasi va uning talonini, transport vositasi qayd qilish guvohnomasini, sug‘urta polisini va hokazo) yonida olib yurishi va IIO xodimlari talab qilganda tekshirish uchun taqdim etishi shart.</li>
        <li>O‘zbekiston Respublikasi Vazirlar Mahkamasining 2018-yil 1-dekabrdagi 975-son Qarorining <a href="http://lex.uz/docs/4089917">3-bob 12-bandiga</a> muvofiq, YPX xodimi o‘z xizmat vazifalarini bajarish vaqtida yuqoridagi hujjatlarni tekshirish huquqiga ega.</li>
        <li>Xuddi shu 975-son Qarorda xizmatni bodikamera bilan olib borishi kerakligi haqida <a href="http://lex.uz/ru/docs/4089917">aytilgan</a>, ammo qarorning boshida mazkur 18-bandning to‘rtinchi abzatsi 2020-yilning 1-yanvar kunidan kuchga kirishi ma’lum qilingan. Bugungi kunda ham bodikamera bilan xizmat olib borayotgan xodimni ko‘rish mumkin, ammo ushbu tartib 2020-yilning 1-yanvar kunidan majburiy bo‘ladi.</li>
        <li>Shuningdek 975-son Qarorda (<a href="http://lex.uz/ru/docs/4089917">2-bob 6-band</a>) haydovchi yo‘l harakati qoidalarini buzgani YPX xodimi tomonidan vizual kuzatuvda aniqlanganda ham xodim transport vositasini to‘xtatish huquqiga ega.</li>
        <li>Avtomobil haydovchisi qonun bo‘yicha hujjatlarni qo‘lda ushlab turgan holda ko‘rsatib, IIO xodimining qo‘liga bermaslikka haqqi borligini ta’kidlagan. Ammo bu holatda u qoidalarda chalkashib ketdi – aynan IIO xodimi o‘z hujjatlarini fuqaroga bermasdan ko‘rsatish huquqiga egadir. Bu haqda <a href="http://lex.uz/ru/docs/4089917">3-bob 14-bandda</a>: “YPX xodimi tomonidan xizmat guvohnomasini yo‘l qatnashchisi ixtiyoriga berish taqiqlanadi”, deyilgan.</li>
      </ol>
      <p>Yangi Yunusobod chorrahasida yuzaga kelgan<b> </b>holatga qaytib,<b> </b>shuni ma’lum qilamizki, inspektorning hujjatlarni taqdim etish haqidagi talabini rad qilish, ichki ishlar organlari <a href="http://lex.uz/docs/97664">xodimining qonuniy talablarini bajarmaslik</a> deb baholanadi. Ko‘rsatmaga binoan, ikki nafar xolislar ishtirokida ushbu fakt bo‘yicha O‘zbekiston Respublikasi Ma’muriy javobgarlik to‘g‘risidagi kodeksining <a href="http://lex.uz/docs/97664">194-moddasiga</a> muvofiq bayonnoma rasmiylashtirildi. Bu holatda haydovchiga nisbatan qanday chora ko‘rilishini sud hal qiladi. Shuningdek, O‘zbekiston Respublikasi Ma’muriy javobgarlik to‘g‘risidagi kodeksining <a href="http://lex.uz/docs/97664">291-moddasiga</a> (“a” bandi) ko‘ra, bu kabi holatlarda haydovchining avtomobili jarima maydonchasiga joylashtiriladi, shuning uchun avtomobil joylashgan manzilga evakuator chaqirildi.</p>
      <p>Shunday qilib, qoidabuzarning videoyozuvdagi choradan qutilib qolgani haqidagi xabari haqiqatdan yiroqdir. Bugungi kunda video muallif tomonidan namoyish uchun cheklangan, yoki o‘chirilgan – ilgarigi havolalar orqali uni ko‘rish imkoni yo‘q.</p>
      <p>“Hurmatli internet tarmog‘i foydalanuvchilari! Ko‘rib chiqadigan kontentga tanqidiy yondashishingizni so‘raymiz. Xabar muallifi har doim ham rostgo‘y bo‘lmasligi va sizni aldashi mumkinligi yodingizda bo‘lsin. Shuningdek haydovchilarga murojaat qilmoqchimiz: qonunchilik bilan qisman tanishlingingiz sizni dono qilib qo‘yadi deb o‘ylab yo‘llarda tortishuv chiqarmang. Hamma narsani bilmasligingiz mumkinligini unutmang.</p>
      <p>Har holda tortishuvlar muammoni hal qilmaydi va sizni yetuk, tarbiyali inson sifatida ko‘rsatmaydi. Agar inspektorning biror gapiga qo‘shilmasangiz, unga ortiqcha hissiyotlarsiz savol bering – u albatta sizga javob beradi. Agar shunda ham holatdan norozi bo‘lsangiz, tegishli tarzda to‘g‘ridan-to‘g‘ri inspektorning rahbariyatiga yoki IIBBga yozma ariza bilan murojaat qiling – masala ko‘rib chiqiladi”, — deyiladi xabarda.</p>
    </article>
  </body>
</html>