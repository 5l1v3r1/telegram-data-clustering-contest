<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukraine/politics/delo-poroshenko-mozhet-raskolot-ukrainu-obzor-zapadnyh-smi-50054401.html"/>
    <meta property="og:site_name" content="НВ"/>
    <meta property="article:published_time" content="2019-11-19T18:01:00+00:00"/>
    <meta property="og:title" content="Дело Порошенко может расколоть Украину — обзор западных СМИ"/>
    <meta property="og:description" content="Западная пресса анализирует расследование ГБР в отношении Петра Порошенко, пишет о белорусской королеве красоты в парламенте и беспокоится из-за внеочередного визита Дональда Трампа в больницу."/>
  </head>
  <body>
    <article>
      <h1>Дело Порошенко может расколоть Украину — обзор западных СМИ</h1>
      <h2>Западная пресса анализирует расследование ГБР в отношении Петра Порошенко, пишет о белорусской королеве красоты в парламенте и беспокоится из-за внеочередного визита Дональда Трампа в больницу.</h2>
      <address>
        <time datetime="2019-11-19T18:01:00+00:00">19 Nov 2019, 18:01</time>
      </address>
      <p>Іноземна середа у вівторок аналізує розслідування ДБР, пише про білоруську королеву краси у парламенті та переймається позачерговим візитом Трампа до лікарні.</p>
      <ul>
        <li>«Найсерйозніший крок» ДБР</li>
        <li>Білоруська королева краси у парламенті</li>
        <li>«Таємничий візит» Трампа до лікарні</li>
        <li>Марі Кондо тепер продає речі</li>
      </ul>
      <h3>«Найсерйозніший крок» ДБР</h3>
      <p>Державне бюро розслідувань України (ДБР) зробило «найсерйозніший крок» за річну історію свого існування, звернувшись до парламенту із запитом дати згоду на відкриття справи проти попереднього президента Петра Порошенка, <a href="https://www.independent.co.uk/voices/editors-letter/ukraine-corruption-trump-zelensky-poroshenko-a9207791.html">пише</a> у своїй колонці московський кореспондент Independent Олівер Керролл.</p>
      <p>«Цей крок свідчить про суттєве підвищення ставок у протистоянні між старим та новим режимами у країні», — пише він.</p>
      <p>Напередодні ДБР передало до Генеральної прокуратури проєкт повідомлення про підозру Порошенку в рамках розслідування кримінальної справи щодо його імовірного впливу на відбір кандидатів на посади членів Вищої ради правосуддя навесні 2019 року.</p>
      <p>Під час передвиборчої кампанії президент Володимир Зеленський казав, що його суперник балотується на другий термін заради того, щоб уникнути свого першого терміну — у в’язниці.</p>
      <p>«Тоді мало хто сприйняв це як серйозну погрозу», — пише журналіст видання.</p>
      <p>Автор зазначає, що корупція вже давно стала однією з постійних тем в Україні, а боротьба з нею не така проста, як може здатися. А кримінальне переслідування попереднього президента, навіть незалежним органом, «різко контрастує з очевидним небажанням президента Зеленського відновлювати активи союзників, яких звинувачують у правопорушеннях».</p>
      <p>Журналіст додає, що ця справа може розділити українське суспільство, а це — «не у довгострокових інтересах України».</p>
      <h3>Білоруська королева краси у парламенті</h3>
      <p>«Королева краси білоруського диктатора „виграла“ місце у парламенті» — під таким заголовком видання Times <a href="https://www.thetimes.co.uk/article/dictator-s-beauty-queen-girlfriend-22-elected-to-belarusian-parliament-8077d3ff6?ni-statuscode=acsaz-307">опублікувало</a> статтю про результати парламентських виборів у Білорусі.</p>
      <p>22-річна Марія Василевич, яку після перемоги у конкурсі «Міс Білорусь» у травні 2018 року часто бачили разом з президентом Білорусі Олександром Лукашенком на публічних заходах, стала наймолодшою депутаткою білоруського парламенту. Вони з’являлися разом на хокейних матчах, державних художніх фестивалях та танцювали разом під час новорічного балу у Мінську, який транслювали по національному телебаченню.</p>
      <p>За словами пресслужби президента Білорусі, він особисто наглядав за підготовкою Василевич до конкурсу «Міс всесвіт 2018». Лукашенко також нагородив її державною премією «За духовне відродження».</p>
      <p>Вибори, які відбулися цієї неділі, завершилися перемогою партій, лояльних до Лукашенка. Опозиційні сили кажуть, що вони відбувалися з порушеннями, а результати були сфальшовані.</p>
      <p>«Лукашенко міг би призначити коней зі своєї ферми до нашого так званого парламенту, не кажучи вже про дівчат з його особистої ескорт-служби», — каже опозиційний активіст Павло Севяринець.</p>
      <p>Олександр Лукашенко офіційно одружений з 1975 року, але разом на публіці пару не бачили відтоді, як його обрали президентом у 1994 році.</p>
      <h3>«Таємничий візит» Трампа до лікарні</h3>
      <p>Стурбованість через «таємничий візит» до лікарні Президента США Дональда Трампа <a href="https://www.washingtonpost.com/opinions/trump-said-everything-was-good-after-his-hospital-visit-he-should-let-walter-reed-prove-it/2019/11/18/9bb1a972-0a37-11ea-bd9d-c628fd48b3a0_story.html">висловлює </a>The Washington Post.</p>
      <p>У своїй редакційній статті видання пише, що офіційне пояснення Білого дому про заплановане медичне обстеження викликає підозри. Президент проходить його щороку, а наступне таке мало б відбутися не раніше лютого. До того ж цей візит до лікарні не внесли в офіційний розклад глави держави.</p>
      <p>Але сподіватися на оголошення від Білого дому щодо справжніх причин для такого візиту марно, пише газета.</p>
      <p>«Якби це був нормальний Білий дім, так ми знаємо як дивно це звучить, то існувала б можливість поставити запитання і отримати інформацію під час регулярного, а колись вони були щоденними, пресбрифінгу», — пише The Washington Post і додає, що з червня жодного пресбрифінгу Білий дім не провів.</p>
      <p>Насамкінець, видання зазначає, що американці мають право знати про стан здоров’я свого президента, особливо враховуючи те, що Трампу 73 роки і він найстарший очільник держави, обраний у США на перший термін.</p>
      <h3>Марі Кондо тепер продає речі</h3>
      <p>Авторка популярної концепції прибирання вдома та позбавлення непотрібних речей Марі Кондо відкрила онлайн-магазин, здивувавши своїх прихильників, <a href="https://www.theguardian.com/lifeandstyle/2019/nov/19/marie-kondo-sparks-consternation-with-online-homeware-store">пише</a> Guardian.</p>
      <p>«Здається, японська гуру з прибирання Марі Кондо вподобала новий підхід до позбавлення від зайвих речей — позбався тих речей, які не „запалюють іскру радості“, а тоді заміни їх новими з її нового онлайн-магазину», — пише видання.</p>
      <p>В асортименті - товари для дому та брендові предмети зі знижками. Найдорожча річ коштує 275 доларів, а найдешевша 8 доларів.</p>
      <p>Кондо пояснює, що з правильно підібраними речами «більше може насправді означати менше». Її метод полягає не в тому, щоб «позбутися речей», а в тому, щоб «підвищити свій рівень сприйняття того, що приносить вам радість».</p>
      <p>Кондо стверджує, що не пропагує споживацтво, а ідея створення магазину прийшла їй від людей, які запитували, якими речами вона любить оточувати себе вдома.</p>
      <p><i>Огляд підготувала Тетяна Кирилюк, ВВС Моніторинг</i> <i>.</i></p>
    </article>
  </body>
</html>