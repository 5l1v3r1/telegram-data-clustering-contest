<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/tramp-eksallos-me-tis-fimes-gia-tin-ygeia-tou/2919212/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T18:45:39+00:00"/>
    <meta property="og:title" content="Τραμπ: Έξαλλος με τις φήμες για την υγεία του!"/>
    <meta property="og:description" content="Ο πρόεδρος των ΗΠΑ, Ντόναλντ Τραμπ, διαβεβαιώνει ότι οι ιατρικές εξετάσεις στις οποίες υποβλήθηκε ήταν &quot;ρουτίνας&quot; και επιτίθεται στα ΜΜΕ."/>
  </head>
  <body>
    <article>
      <h1>Τραμπ: Έξαλλος με τις φήμες για την υγεία του!</h1>
      <h2>Ο πρόεδρος των ΗΠΑ, Ντόναλντ Τραμπ, διαβεβαιώνει ότι οι ιατρικές εξετάσεις στις οποίες υποβλήθηκε ήταν "ρουτίνας" και επιτίθεται στα ΜΜΕ.</h2>
      <address><time datetime="2019-11-19T18:45:39+00:00">19 Nov 2019, 18:45</time> by <a rel="author">Newsit Newsroom</a></address>
      <p>Ο πρόεδρος των ΗΠΑ Ντόναλντ Τραμπ διαβεβαίωσε σήμερα ότι οι ιατρικές εξετάσεις στις οποίες υποβλήθηκε το Σαββατοκύριακο ήταν εξετάσεις ρουτίνας, κατακεραυνώνοντας την κάλυψη του θέματος από τα ΜΜΕ και τις εικασίες περί προβλημάτων στην υγεία του.</p>
      <p>“Βγήκα από εκεί πολύ σύντομα”, είπε ο Τραμπ σε δημοσιογράφους στον Λευκό Οίκο, λίγο πριν την έναρξη της συνεδρίασης του υπουργικού συμβουλίου, στην πρώτη δημόσια εκδήλωση στην οποία συμμετείχε μετά τις ιατρικές εξετάσεις του Σαββάτου, προσθέτοντας “ήταν ρουτίνας”.</p>
      <h3>Ο Τραμπ και οι… διαψεύσεις για την υγεία του</h3>
      <p>Νωρίτερα, ο γιατρός που παρακολουθεί τον Ντόναλντ Τραμπ υπογράμμιζε ότι, σε αντίθεση με ορισμένες πληροφορίες που κυκλοφόρησαν, ο πρόεδρος των ΗΠΑ <a href="https://www.newsit.gr/kosmos/o-giatros-tou-tramp-diapseydei-tis-fimes-gia-provlimata-ygeias-tou-proedrou/2918840/">δεν υποφέρει από κανέναν πόνο στο στήθος</a><b>,</b> και ότι το Σαββατοκύριακο πραγματοποίησε μια “προβλεπόμενη” ιατρική επίσκεψη “ρουτίνας”, αναφέρεται σε ανακοίνωση που εξέδωσε χθες Δευτέρα ο Λευκός Οίκος.</p>
      <p>Ο 73χρονος νεοϋρκέζος δισεκατομμυριούχος έμεινε για λίγο περισσότερο από μια ώρα το Σάββατο στο <b>στρατιωτικό νοσοκομείο</b> Ουόλτερ Ριντ, κοντά στην Ουάσινγκτον, για “εξετάσεις, αναλύσεις και συζητήσεις” με τους γιατρούς, διευκρινίζει ο γιατρός που παρακολουθεί τον πρόεδρο, ο Σον Κόνλεϊ, στην ανακοίνωση που δόθηκε στη δημοσιότητα από τον Λευκό Οίκο.</p>
      <p>“Παρά τις εικασίες,<b> ο πρόεδρος δεν αισθάνθηκε πόνο στο στήθος</b> και <b>δεν διαγνώστηκε ούτε δέχθηκε θεραπεία για επείγοντα ή οξεία προβλήματα</b>“, προσθέτει ο Κόνλεϊ. “Συγκεκριμένα <b>δεν υπεβλήθη σε καμία ειδική καρδιολογική εξέταση ούτε σε νευρολογική αποτίμηση</b>“, σημειώνει. .</p>
      <p>Σύμφωνα με φήμες που κυκλοφόρησαν οι ιατρικές εξετάσεις στις οποίες υπεβλήθη ο πρόεδρος το Σάββατο δεν ήταν προγραμματισμένες και έγιναν έπειτα από πόνους στο στήθος που παρουσίασε ο πρόεδρος, οι οποίοι μπορούν να αποτελούν <b>ένδειξη</b> κυρίως για καρδιολογικά προβλήματα.</p>
      <h3>“Λόγω της αβεβαιότητας που υπήρχε σχετικά με το πρόγραμμα, η πληροφορία για την επίσκεψή του τηρήθηκε μυστική”, συνεχίζει ο Κόνλεϊ στην ανακοίνωση για τον Τραμπ</h3>
      <p>Στις προηγούμενες εξετάσεις στις οποίες είχε υποβληθεί ο πρόεδρος τον Φεβρουάριο, ο Κόνλεϊ ανέφερε ότι ο Τραμπ <b>έχαιρε “άκρας υγείας”</b>. Το βάρος του Αμερικανού προέδρου, στον οποίο αρέσει το πρόχειρο φαγητό κι όχι τόσο η γυμναστική, ήταν τότε 110 κιλά.</p>
      <p>Η εκπρόσωπος του Λευκού Οίκου Στέφανι Γκρίσαμ σημείωσε επίσης το Σάββατο ότι ο πρόεδρος εκμεταλλεύτηκε ένα ελεύθερο Σαββατοκύριακο που είχε για να πραγματοποιήσει το πρώτο μέρος της ετήσιας ιατρικής επίσκεψης που πραγματοποιεί, πριν από “την πολύ φορτωμένη χρονιά του 2020”, κατά την οποία θα διεξάγει εκστρατεία για την επανεκλογή του.</p>
      <p>Το 2018, ο τότε γιατρός του Τραμπ, ο Ρόνι Τζάκσον, είχε παραχωρήσει μια ασυνήθιστα “λεπτομερή” συνέντευξη Τύπου για την υγεία του προέδρου κατά την οποία είχε εκθειάσει τα <b>“απίστευτα καλά γονίδια”</b> του Τραμπ.</p>
    </article>
  </body>
</html>