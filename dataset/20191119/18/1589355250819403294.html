<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/volkswagen-bude-celit-zalobe-dodavatel-automobilovych-suciastok-chce-odskodne.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T18:30:00+00:00"/>
    <meta property="og:title" content="Volkswagen bude čeliť žalobe. Dodávateľ automobilových súčiastok chce odškodné"/>
    <meta property="og:description" content="Firma požaduje odškodné viac ako 750 miliónov amerických dolárov"/>
  </head>
  <body>
    <article>
      <h1>Volkswagen bude čeliť žalobe. Dodávateľ automobilových súčiastok chce odškodné</h1>
      <address><time datetime="2019-11-19T18:30:00+00:00">19 Nov 2019, 18:30</time> by <a rel="author">ČTK</a></address>
      <p>
        <b>Dodávateľ súčiastok Prevent Group tvrdí, že automobilka bráni dodávateľom v preberaní menších konkurentov v Spojených štátoch amerických.</b>
      </p>
      <p>Firma Prevent Group požaduje od automobilky Volkswagen odškodné viac ako 750 miliónov amerických dolárov.Volkswagen obvinenia firmy odmieta.</p>
      <related>
        <a href="https://www.etrend.sk/ekonomika/dalsia-kauza-vo-volkswagene-manazeri-vyplacali-oborarom-nadmerne-odmeny.html"/>
        <a href="https://www.etrend.sk/firmy/boleslav-tromfla-bratislavu-volkswagen-rozhodol-kde-bude-vyrabat-elektromobily.html"/>
      </related>
      <p>Podľa žaloby podanej na súde v Detroite získava Volkswagen od dodávateľov písomné záväzky, že dodávateľ neumožní svoj predaj firme Prevent Group, uviedla agentúra Reuters.</p>
      <p>Volkswagen podľa spoločnosti Prevent Group využíva svoju trhovú silu, aby vytváral tlak na malých dodávateľov, ktorí sú nútení súhlasiť s jeho „nespravodlivými podmienkami a cenami“.</p>
      <p>„Žalobe podľa nášho názoru chýba akýkoľvek základ,“ oznámila dnes automobilka Volkswagen agentúre DPA. „Podľa nášho názoru sme nespôsobili škody my Preventu, ale Prevent nám,“ dodala.</p>
      <p>Spoločnosť Prevent patrí bosnianskej podnikateľskej rodine Hastor. S Volkswagenom má firma spory už od roku 2016. Vtedy Volkswagenu skomplikovalo situáciu zastavenie dodávok od dvoch dcérskych spoločností skupiny Prevent.</p>
      <p>Nakoniec to skončilo niekoľkodňovým prerušením výroby v továrňach Volkswagenu. Prevent tým vtedy zareagoval na fakt, že mu Volkswagen stornoval objednávku za 500 miliónov eur.</p>
    </article>
  </body>
</html>