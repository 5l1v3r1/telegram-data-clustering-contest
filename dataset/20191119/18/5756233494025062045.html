<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622380/%D8%B1%D8%A6%DB%8C%D8%B3-%D8%A7%D8%B3%D8%AA%D8%AE%D8%A8%D8%A7%D8%B1%D8%A7%D8%AA-%D8%A7%D8%B1%D8%AA%D8%B4-%D8%B9%D8%B1%D8%A7%D9%82-%D8%AF%D8%B1%D8%A8%D8%A7%D8%B1%D9%87-%D8%A7%D8%AD%DB%8C%D8%A7%DB%8C-%D8%AF%D8%A7%D8%B9%D8%B4-%D9%87%D8%B4%D8%AF%D8%A7%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T18:50:00+00:00"/>
    <meta property="og:title" content="رئیس استخبارات ارتش عراق درباره احیای داعش هشدار داد"/>
    <meta property="og:description" content="رئیس استخبارات ارتش عراق در مصاحبه با «سی‌ان‌ان» هشدار داده است هسته باقی‌مانده داعش در تلاش است تا با جذب نیروهای جدید، این گروه را احیا کند."/>
  </head>
  <body>
    <article>
      <h1>رئیس استخبارات ارتش عراق درباره احیای داعش هشدار داد</h1>
      <address>
        <time datetime="2019-11-19T18:50:00+00:00">19 Nov 2019, 18:50</time>
      </address>
      <p>
        <i>رئیس استخبارات ارتش عراق در مصاحبه با «سی‌ان‌ان» هشدار داده است هسته باقی‌مانده داعش در تلاش است تا با جذب نیروهای جدید، این گروه را احیا کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ژنرال «سعد العلاق» رئیس استخبارات ارتش عراق هشدار داده است که هسته‌های مخفی و خاموش گروه تروریستی داعش در تلاش برای جذب نیروهای تازه و احیای این گروه هستند.</p>
      <p>العلاق که با شبکه «سی‌ان‌ان» گفت‌وگو می‌کرد، گفت: «عناصری که الان در مناطقی در ترکیه هستند، در تلاش برای جذب جنگجویان تازه، نقشی کلیدی دارند».</p>
      <figure>
        <img src="https://aftabnews.ir/files/fa/news/1398/8/28/361274_952.jpg"/>
      </figure>
      <p>وی افزود: «رهبران ارشدی که مخفیانه به سمت «غازی آنتپ» و دیگر مناطق فرار کرده‌اند، عناصر کلیدی تأمین مالی این سازمان هستند. آن‌ها مبالغ هنگفتی پول در اختیار دارند و حتی در ترکیه سرمایه‌گذاری کرده‌اند.»</p>
      <p>در دو ماه اخیر با آغاز عملیات نظامی ترکیه در شمال سوریه، تعداد زیادی از داعشی‌های بازداشت‌شده در سوریه در اختیار ترکیه قرار گرفته‌اند.</p>
      <p>ژنرال العلاق به سی‌ان‌ان گفت اطلاعاتی در اختیار دارد که نشان می‌دهد داعش در حال برنامه‌ریزی برای عملیاتی موسوم به «شکستن خطوط دفاعی» است. به گفته وی، هدف از این عملیات حمله به زندان‌ها در عراق و سوریه و آزاد کردن تروریست‌هایی است که در این مراکز نگهداری می‌شوند.</p>
      <p>او در پاسخ به این سؤال که برای مقابله با این طرح‌ها چه باید کرد، گفت: «باید برای مقابله با این مسئله تلاش بین‌المللی بزرگی صورت گیرد، چراکه این مجرمان ممکن است از این اردوگاه‌ها فرار کنند و به کشورهای خود بازگردند. آن‌ها برای اروپا، آسیا و آفریقای شمالی خطری بزرگ به شمار می‌آیند.»</p>
      <p>در حال حاضر چندین هزار عضو بازداشت‌شده گروه تروریستی داعش در زندان‌هایی در شمال سوریه نگهداری می‌شوند. شمار زیادی از این افراد از اتباع کشورهای غربی هستند، با این وجود دولت‌های این کشورها تاکنون از پذیرش اتباع خود خودداری کرده‌اند. برخی از این کشورها، عراق را برای تحویل گرفتن این زندانیان و محاکمه آن‌ها تحت فشار قرار داده‌اند.</p>
    </article>
  </body>
</html>