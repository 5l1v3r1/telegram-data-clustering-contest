<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/marei-as-dosoume-sto-davis-cup-mia-efkairia/"/>
    <meta property="og:site_name" content="Tennis24"/>
    <meta property="article:published_time" content="2019-11-19T18:00:54+00:00"/>
    <meta property="og:title" content="Μάρεϊ: “Ας δώσουμε στο Davis Cup μια ευκαιρία”"/>
    <meta property="og:description" content="Ο Άντι Μάρεϊ τάσσεται κατά της αρνητικής κριτικής που έχει δεχτεί εκ προοιμϊου η καινούρια μορφή του Davis Cup και καλεί τον κόσμο, πρώτα να δει, και μετά να κρίνει τη διοργάνωση!   Όταν αλλάζεις κάτι που επί 118(!) χρόνια είχε μια συγκεκριμένη μορφή, εννοείται πως κακοφαίνεται! Αυτό έχει συμβεί στο νεοσύστατο Davis Cup Finals […]"/>
  </head>
  <body>
    <article>
      <h1>Μάρεϊ: “Ας δώσουμε στο Davis Cup μια ευκαιρία”</h1>
      <address>
        <time datetime="2019-11-19T18:00:54+00:00">19 Nov 2019, 18:00</time>
      </address>
      <h3>Ο Άντι Μάρεϊ τάσσεται κατά της αρνητικής κριτικής που έχει δεχτεί εκ προοιμϊου η καινούρια μορφή του Davis Cup και καλεί τον κόσμο, πρώτα να δει, και μετά να κρίνει τη διοργάνωση!</h3>
      <p>Όταν αλλάζεις κάτι που επί 118(!) χρόνια είχε μια συγκεκριμένη μορφή, εννοείται πως κακοφαίνεται!</p>
      <p>Αυτό έχει συμβεί στο νεοσύστατο Davis Cup Finals που έχει φυσικά μια εντελώς διαφορετική μορφή από τα ties που είχαμε συνηθίσει που περιελάμβαναν την παρουσία έδρας και τη μάχη ανάμεσα σε δύο χώρες με νοκάουτ αγώνες όσον αφορά στο World Group τουλάχιστον.</p>
      <p>Το best of five έγινε best of three και πλέον έχουμε μια προκαταρκτική φάση ομίλων ανάμεσα σε 18 χώρες πριν μπούμε στα προημιτελικά και τα νοκάουτ ματς.</p>
      <p>Οι περισσότεροι κορυφαίοι τενίστες, μεταξύ των οποίων οι Ναδάλ, Τζόκοβιτς και Μάρεϊ έχουν στηρίξει με την παρουσία τους τη νέα ουσιαστικά διοργάνωση, ωστόσο, έχουν υπάρξει και πολλές φωνές αντίδρασης με κυριότερη αυτή του Αλεξάντερ Ζβέρεφ που, προ ημερών, δήλωνε:</p>
      <p>“Δεν υπάρχει περίπτωση να παίξω σε αυτή τη διοργάνωση που, για μένα, δεν είναι το Davis Cup. “Χάλασαν” την πιο ιστορική διοργάνωση στο άθλημα μας, την πείραξαν και την έκαναν “όχημα” για να βγάζεις χρήματα. Το Davis Cup δεν γίνεται χωρίς την έδρα, δεν γίνεται χωρίς τα πολύ μακρινά ταξίδια”.</p>
      <p>Ωστόσο, ένας από τους συμμετέχοντες αυτήν την εβδομάδα μαζί με τη Μεγάλη Βρετανία, Άντι Μάρεϊ, καλεί τους φίλους του αθλήματος αλλά και τους υπόλοιπους τενίστες, πρώτα να δουν και μετά να κρίνουν τη διοργάνωση.</p>
      <p>“Νιώθω ότι στο τένις είμαστε γενικά διστακτικοί με τις αλλαγές και αυτή, όντως, είναι μια μεγάλη αλλαγή. Ωστόσο, πρέπει να της δώσουμε μια ευκαιρία, να δούμε πώς θα πάει”.</p>
      <p>“Έχουν τρομερή δουλειά με τις εγκαταστάσεις, το φαγητό, τη μεταφορά μας, είναι όλα τέλεια. Δεν μου αρέσει η κριτική της διοργάνωσης δίχως καν να έχει ξεκινήσει. Να πας πρώτα και μετά, αν δεν σου αρέσει κάτι, να το πεις”.</p>
      <p>“Το μόνο που θέλω να δω και εγώ είναι η ατμόσφαιρα. Δεν ξέρω αν θα είναι η ίδια με την παλιά μορφή. Ωστόσο, δεν έχω ακόμα άποψη, μπορεί να είναι εξίσου καλή!” ανέφερε ο Muzza.</p>
      <p>
        <b>Κώστας Αϊτάκης</b>
      </p>
    </article>
  </body>
</html>