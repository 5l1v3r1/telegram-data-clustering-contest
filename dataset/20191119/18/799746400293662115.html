<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103242/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T18:32:59+00:00"/>
    <meta property="og:title" content="Посол США розкритикувала заяву Макрона про &quot;смерть мозку&quot; НАТО "/>
    <meta property="og:description" content="Посол США в НАТО Кей Бейлі Гатчісон відкинула критику Альянсу з боку президента Франції Еммануеля Макрона."/>
  </head>
  <body>
    <article>
      <h1>Посол США розкритикувала заяву Макрона про "смерть мозку" НАТО </h1>
      <address>
        <time datetime="2019-11-19T18:32:59+00:00">19 Nov 2019, 18:32</time>
      </address>
      <p>Посол США в НАТО Кей Бейлі Гатчісон відкинула критику Альянсу з боку президента Франції Еммануеля Макрона.</p>
      <p>Як повідомляє "Європейська правда",  про це вона заявила під час телефонної пресконференції в Брюсселі.</p>
      <p>"Я хотіла би почати з розгляду питання щодо слів президента Макрона і сказати, що ми категорично не погоджуємось з оцінкою президента Макрона щодо НАТО", - сказала Гатчісон.</p>
      <p>"І я вважаю, що НАТО абсолютно важливе, якщо ми оцінимо ризики, з якими ми стикаємося, і думка лише про одну з наших країн, одну з наших груп країн, що вони наодинці зіткнуться з величезними ризиками для населення, не є навіть раціональною", - додала вона.</p>
      <p>В інтерв’ю журналу The Economist минулого тижня Макрон поскаржився на відсутність координації в ухваленні стратегічних рішень між Сполученими Штатами і їхніми союзниками по НАТО. </p>
      <p>Серед союзників Альянсу після заяви Макрона про <b><a href="https://www.eurointegration.com.ua/news/2019/11/7/7102758/">"смерть мозку" НАТО</a> </b>активізувалась дискусія<b>.</b></p>
      <p>"Ми сильніші разом. Америка приносить лідерство в НАТО. У нас є спроможність лідирувати. Ми виконуємо свою роль, і ми ділимося тим, що робимо. Я не думаю, що Європа була б настільки безпечною без трансатлантичних зв'язків, які ми маємо", - сказала посол США.</p>
      <p>Канцлерка Німеччини Ангела Меркель раніше також заявила, що <b><a href="https://www.eurointegration.com.ua/news/2019/11/7/7102775/">не поділяє</a></b> думку Макрона про ситуацію в Альянсі.</p>
    </article>
  </body>
</html>