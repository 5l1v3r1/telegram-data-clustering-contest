<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Trilur-na-grobishtata-v-Plovdiv-915071"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T18:38:00+00:00"/>
    <meta property="og:title" content="Трилър на гробищата в Пловдив!"/>
    <meta property="og:description" content="Пловдивчанка реши да прояви милостиня в траурния парк, но се забърка в трилър, достоен за екранизаци..."/>
  </head>
  <body>
    <article>
      <h1>Трилър на гробищата в Пловдив!</h1>
      <address>
        <time datetime="2019-11-19T18:38:00+00:00">19 Nov 2019, 18:38</time>
      </address>
      <p>Пловдивчанка реши да прояви милостиня в траурния парк, но се забърка в трилър, достоен за екранизация, който завърши с присъда, научи <b>Plovdiv24.bg</b>.</p>
      <p>Случката се разиграла на девети ноември. Тогава 82-годишната жена била на Централни гробищата. След посещението си отишла на автобусната спирка на бул. "Княгиня Мария Луиза“. Докато чакала автобуса, в ръце държала дамската си чанта, в която имала 90 лева.</p>
      <p>Изведнъж към нея се приближила друга жена, която ѝ поискала пари за хляб. Пловдивчанката решила да ѝ помогне и да ѝ даде 1 лев. Тя отворила дамската си чанта и извадила от нея портмонето си. В момента, в който пострадалата отворила ципа на портмонето, подсъдимата, която през това време следяла за движенията й, много бързо и със сила издърпала портмонето от ръцете й и хукнала да бяга към центъра.</p>
      <p>Пострадалата веднага започнала да вика за помощ: "Дръжте я, взеха ми портмонето“. В този момент в района на спирката с велосипеди се приближили двама млади влюбени. Вниманието им било привлечено от виковете на жената. Те видели как подсъдимата се отдалечава с откраднатата вещ. Момчето веднага последвало крадлата, а момичето останала при пострадалата. Да гони подсъдимата се впуснал и неустановен в хода на разследването гражданин.</p>
      <p>Джебчийката установила, че може да бъде заловена и рязко сменила посоката, като започнала да бяга в първата глуха улица, която отвеждала до Т-образно кръстовище. Тя пресякла бул. "Източен“, като продължила да бяга между автомобилите и сградите. След нея тичали другите двама.</p>
      <p>Крадлата преминала покрай мъж и жена, които се разхождали по тротоара. Мъжът бил служител в сектор "Криминална полиция" при Второ РУ. Когато видял какво се случва, той веднага разбрал, че става въпрос за преследване и побягнал след тях.</p>
      <p>Докато бягала подсъдимата успяла да извади паричната сума от портмонето и да я хвърли на скрито място, на което впоследствие да се върне и да вземе. В уплах тя хвърлила и портмонето на земята.</p>
      <p>То било взето от един от преследвачите. Той видял че няма пари, но се върнал при пострадалата, за да ѝ го върне. Момчето с колелото успяло да догони подсъдимата и да я спре.</p>
      <p>Минута по-късно към тях се приближил и полицаят. Той се легитимирал, придружил всички до спирката, където станал грабежът и се обадил на тел. 112. Всички се явили в VІ РУ за изясняване на случая, като подсъдимата била задържана за 24 часа.</p>
      <p>По-късно жената била изправена пред съда с обвинения за грабеж. Там жената признала изцяло вината си и фактите от обвинителния акт, което ѝ гарантира редукция на присъдата с 1/3. Тъй като била с чисто съдебно минало, в лошо материално положение и изразила съжаление за стореното, съдът ѝ наложил условно наказание – две години "лишаване от свобода“ с изпитателен срок от четири години. Присъдата подлежи на обжалване и протест пред окръжния съд.</p>
    </article>
  </body>
</html>