<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271343/niezwykly-pies-ratuje-misie-koala-z-pozarow-gdyby-ich-nie-zauwazyl-splonelyby-zywcem.html"/>
    <meta property="og:site_name" content="Wprost"/>
    <meta property="article:published_time" content="2019-11-19T18:36:00+00:00"/>
    <meta property="og:title" content="Niezwykły pies ratuje misie koala z pożarów. „Gdyby ich nie zauważył, spłonęłyby żywcem”"/>
    <meta property="og:description" content="Niezwykły pies o imieniu Bear pomaga straży pożarnej ratować misie koala z lasów, w których doszło do pożarów. – Gdyby Bear ich nie zauważył i nie uratował, spaliłyby się żywcem – mówił jeden ze strażaków."/>
  </head>
  <body>
    <article>
      <h1>Niezwykły pies ratuje misie koala z pożarów. „Gdyby ich nie zauważył, spłonęłyby żywcem”</h1>
      <address>
        <time datetime="2019-11-19T18:36:00+00:00">19 Nov 2019, 18:36</time>
      </address>
      <p>
        <b>Niezwykły pies o imieniu Bear pomaga straży pożarnej ratować misie koala z lasów, w których doszło do pożarów. – Gdyby Bear ich nie zauważył i nie uratował, spaliłyby się żywcem – mówił jeden ze strażaków.</b>
      </p>
      <p>Pies o imieniu Bear (niedźwiedź – red.) został przed laty porzucony przez swoich właścicieli, którzy nie mogli poradzić sobie z jego temperamentem. Życie uratowali mu wolontariusze z Sunshine Coast University. To właśnie w tym ośrodku przeszedł specjalne szkolenie, dzięki któremu może teraz pomagać innym zwierzętom. Bear pomaga strażakom ratować ranne i osierocone koale z lasów, które zostały zniszczone w wyniku pożarów. Gdy torbacz znajduje się w pobliżu, pies siada nieruchomo i ostrzega przewodnika. Przed akcją funkcjonariusze zakładają czworonogowi specjalne skarpetki, które chronią jego łapy przed poparzeniami.</p>
      <p>Niedźwiedź jest jedynym psem na świecie, który potrafi wywąchać futro koali. Zwierzak ma na swoim koncie wielu uratowanych misiów koala. Jednym z nich jest mała Flash, która została znaleziona w Taree w Nowej Południowej Walii. Miała ona liczne poparzenia. – Gdyby Bear jej nie zauważył i nie uratował, spaliłaby się żywcem. Koala nie mogła się sama wydostać, ponieważ wokół drzewa, na której siedziała, było pełno wysokich płomieni – opowiadał strażak Lester Miles, który uczestniczył w akcji. Zdaniem World Wildlife Fund koale są narażone na wyginięcie z powodu wycinania lasów i ekspansji człowieka.</p>
      <h3>Pies rasy koolie</h3>
      <p>Bear to pies rasy koolie. Jest to rasa pasterska, która pochodzi od mieszanki różnych europejskich psów pasterskich. Jest to bardzo pracowity pies, który niezwykle szybko przywiązuje się do właścicieli i nawet w trudnych warunkach pracuje bez wytchnienia. Psy tej rasy są bardzo silne psychicznie, potrzebują bardzo dużo ruchu. W stosunku do obcych osób wiele koolie zachowuje dystans. Koolie jest rasą zdrową i długowieczną. Nie są wyjątkiem psy pracujące w wieku 20 lat i cieszące się dobrym zdrowiem.</p>
      <related>
        <h4>Czytaj także:</h4>
        <a href="https://www.wprost.pl/nauka/10270956/jak-obliczyc-wiek-psa-mnozenie-przez-siedem-to-mit.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15857/niezwykly-pies-ratuje-misie-koala-z-pozarow.html"/>
      </related>
      <footer>Źródło: Brisbane News</footer>
    </article>
  </body>
</html>