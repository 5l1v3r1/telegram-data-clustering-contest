<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461854/%E0%A6%A4%E0%A6%BE%E0%A6%B0%E0%A7%87%E0%A6%95-%E0%A6%B0%E0%A6%B9%E0%A6%AE%E0%A6%BE%E0%A6%A8%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AE%E0%A6%A6%E0%A6%BF%E0%A6%A8%E0%A7%87-%E0%A6%AB%E0%A6%96%E0%A6%B0%E0%A7%81%E0%A6%B2%E0%A7%87%E0%A6%B0-%E0%A6%B6%E0%A7%81%E0%A6%AD%E0%A7%87%E0%A6%9A%E0%A7%8D%E0%A6%9B%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T18:33:00+00:00"/>
    <meta property="og:title" content="তারেক রহমানের জন্মদিনে ফখরুলের শুভেচ্ছা"/>
    <meta property="og:description" content="স্টাফ রিপোর্টার ॥ আগামীকাল বুধবার বিএনপির ভারপ্রাপ্ত চেয়ারম্যান তারেক রহমানের ৫৪তম জন্মবার্ষিকী জানিয়ে দলের মহাসচিব তাঁকে শুভেচ্ছা জানিয়েছেন। আজ মঙ্গলবার গণমাধ্যমে পাঠানো এক বাণীতে তিনি তারেক রহমানকে শুভেচ্ছা জানিয়ে বলেন, তৃণমূল পর্যায়ে তরুন সমাজকে জাতীয়তাবাদী রাজনীতিতে উদ্বুদ্ধ করে উন্নয়ন ও উৎপাদনের মধ্যে যুক্ত করলে দেশ ..."/>
  </head>
  <body>
    <article>
      <h1>তারেক রহমানের জন্মদিনে ফখরুলের শুভেচ্ছা</h1>
      <address>
        <time datetime="2019-11-19T18:33:00+00:00">19 Nov 2019, 18:33</time>
      </address>
      <figure>
        <img src="http://www.dailyjanakantha.com/files/201911/1574191962_58.jpg"/>
      </figure>
      <p>স্টাফ রিপোর্টার ॥ আগামীকাল বুধবার বিএনপির ভারপ্রাপ্ত চেয়ারম্যান তারেক রহমানের ৫৪তম জন্মবার্ষিকী জানিয়ে দলের মহাসচিব তাঁকে শুভেচ্ছা জানিয়েছেন। আজ মঙ্গলবার গণমাধ্যমে পাঠানো এক বাণীতে তিনি তারেক রহমানকে শুভেচ্ছা জানিয়ে বলেন, তৃণমূল পর্যায়ে তরুন সমাজকে জাতীয়তাবাদী রাজনীতিতে উদ্বুদ্ধ করে উন্নয়ন ও উৎপাদনের মধ্যে যুক্ত করলে দেশ অগ্রগতির পথে এগিয়ে যাবে- এই চিন্তার ব্যবহারিক প্রয়োগের মাধ্যমে তারেক রহমান সারাদেশের এক প্রান্ত থেকে আরেক প্রান্তে ছুটে বেড়িয়েছেন।</p>
      <p>ফখরুল বলেন, দেশের জনগোষ্ঠীর তৃণমূলে দীর্ঘদিনের অচলায়তন কাটিয়ে প্রাণসঞ্চার করেছিলেন তারেক রহমান। তৃণমূলে অনগ্রসর জনগোষ্ঠীকে স্বাবলম্বী করার জন্য তাঁর হাঁস মুরগী-ছাগল বিতরণ ও প্রতিবন্ধী মানুষদের কম্পিউটার বিতরণের কর্মসূচি ছিল যুগান্তকারী।</p>
      <p>ফখরুল বলেন, ওয়ান-ইলেভেনের মঈনউদ্দিন-ফখরুদ্দিন সরকার জনাব তারেক রহমানকে নি:শেষ করার জন্য মামলা, শারিরীক নির্যাতন ও ক্রমাগত কুৎসা রটনার ধারা বর্ষণ চালায়। তারপরও তাঁকে নীরব ও বিচলিত করা যায়নি, দুর্বল করা যায়নি তাঁর অটুট মনোবলকে। তাঁর নামে অসংখ্য মামলা দায়ের করে একের পর এক সাজা দিয়ে যাচ্ছে বিচার বিভাগকে নিয়ন্ত্রণে নিয়ে।</p>
      <p>তারেক রহমানের জন্মদিন পালনে বিএনপির কর্মসূচি: তারেক রহমানের জন্মদিন পালন করতে কর্মসূচি ঘোষণা করেছে বিএনপি। আজ মঙ্গলবার বিএনপি কেন্দ্রীয় কার্যালয় থেকে গণমাধ্যমে পাঠানো এক প্রেসবিজ্ঞপ্তিতে কর্মসূচি ঘোষণা করা হয়। এ কর্মসূচি অনুসারে আগামীকাল ২০ নবেম্বর বুধবার ঢাকাসহ সারাদেশের দলীয় কার্যালয়গুলোতে তার দীর্ঘায়ু কামনা করে দোয়া মাহফিল। পরদিন ২১ নবেম্বর নয়াপল্টন বিএনপি কার্যালয়ে বেলা ১১টায় দোয়া মাহফিল।</p>
      <p>এ ছাড়া আগামীকাল ২০ নবেম্বর বিএনপির অঙ্গ সংগঠন স্বেচ্ছাসেবক দলের উদ্যোগে সারাদেশে জেলা ও মহানগরীসহ সকল ইউনিটে তারেক রহমানের ৫৪তম জন্মবার্ষিকী উপলক্ষে রঙিন পোষ্টার প্রকাশ, দোয়া ও মিলাদ মাহফিল, আলোচনা সভা ও র‌্যালী এবং গরীব ছাত্র-ছাত্রীদের মাঝে শিক্ষা উপকরণ ও শীতবস্ত্র বিতরণ করা হবে বলে স্বেচ্ছাসেবক দলের সভাপতি শফিউল বারী বাবু ও সাধারণ সম্পাদক আব্দুল কাদির ভুইয়া জুয়েল জানিয়েছেন।</p>
    </article>
  </body>
</html>