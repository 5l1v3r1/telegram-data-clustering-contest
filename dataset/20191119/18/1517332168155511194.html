<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/previsioni-meteo-20-novembre-allerta-rossa-in-emilia-romagna-per-rischio-esondazione-dei-fiumi/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T18:43:26+00:00"/>
    <meta property="og:title" content="Previsioni meteo 20 novembre: allerta rossa in Emilia Romagna per rischio esondazione dei fiumi"/>
    <meta property="og:description" content="E' stata confermata per la giornata di domani, mercoledì 20 novembre, la criticità idraulica da allerta rossa sui bacini idrografici di Reno e affluenti, che si estende ora anche alle aree attraversate da Secchia e Panaro, in provincia di Modena. Prosegue il maltempo anche in Veneto, mentre nel resto d'Italia meteo in miglioramento."/>
  </head>
  <body>
    <article>
      <h1>Previsioni meteo 20 novembre: allerta rossa in Emilia Romagna per rischio esondazione dei fiumi</h1>
      <h2>E’ stata confermata per la giornata di domani, mercoledì 20 novembre, la criticità idraulica da allerta rossa sui bacini idrografici di Reno e affluenti, che si estende ora anche alle aree attraversate da Secchia e Panaro, in provincia di Modena. Prosegue il maltempo anche in Veneto, mentre nel resto d’Italia meteo in miglioramento.</h2>
      <address><time datetime="2019-11-19T18:43:26+00:00">19 Nov 2019, 18:43</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>E' stata confermata per la giornata di domani, mercoledì 20 novembre, la criticità idraulica da <b>allerta rossa sui bacini idrografici di Reno e affluenti</b>, che si estende ora anche alle aree attraversate da Secchia e Panaro, in provincia di Modena. L'alto grado di allerta è giustificato dalle rotture arginali tuttora presenti (l’Idice a Budrio e il canale diversivo Burana a Finale Emilia, Modena) e dalla propagazione delle piene nelle zone di valle tra il pomeriggio di oggi e la mattina di domani.</p>
      <h3>Previsioni meteo mercoledì 20 novembre</h3>
      <p>La situazione in <b>Emilia Romagna</b> è critica anche a a causa del parziale scioglimento della neve caduta in Appennino, che contribuisce a ingrossare i corsi d’acqua. E’ previsto che il Secchia tocchi a valle la soglia 3 questa notte, mentre il Reno raggiunga la soglia 2 a Casalecchio. La piena del Reno si propagherà poi a Bonconvento intorno alle  23 con una altezza prevista di circa 11 metri e a Cento (Fe) domani mattina, tra le ore 4 e le 6, con una altezza stimata di otto metri e mezzo. Il codice arancione è stato diramato per criticità idraulica nei bacini emiliani centrali e orientali nelle zone di montagna e collina e nell'area di pianura di Parma e Piacenza, dove potrebbe ripercuotersi lo scioglimento della neve caduta in Appennino, con medie tra i 60 e gli 80 centimetri sopra i 1200 metri di quota.</p>
      <h3>Previsioni meteo: ancora maltempo in Veneto</h3>
      <p>Continua in Veneto l'ondata di maltempo, anche se in progressiva attenuazione. E' ancora allerta ‘arancione' per l'assetto idrogeologico dell'area delle Dolomiti e per il rischio allagamenti ed esondazioni nel bacino del Lemene, Livenza e Tagliamento, nel Veneto Orientale. Il Centro funzionale decentrato della Protezione civile del Veneto avvisa che fino alle 20 di domani, a causa delle precipitazioni che sono proseguite anche nel pomeriggio di oggi, rimangono sotto osservazione (allerta gialla) per criticità idraulica e idrogeologica tutti i bacini del Veneto.</p>
      <figure>
        <video src="http://fanpage-a.akamaihd.net/XdQhO-SwQbSjKCjA_1.mp4"/>
      </figure>
      <h3>Previsioni meteo 20 novembre: tregua dal maltempo in gran parte dell'Italia</h3>
      <p>Quella di domani sarà una giornata complessivamente di tregua nel resto del paese, dove la nuvolosità risulterà più irregolare e, di tanto in tanto, lascerà spazio anche a qualche schiarita, molto più ampia su Sardegna, Sicilia, basso Adriatico e settori ionici: dal pomeriggio anche tra Lombardia orientale ed Emilia Romagna. Precipitazioni residue o locali rovesci in mattnata su basso Piemonte, Romagna, Marche, coste campane e dell’alta Calabria tirrenica. Tra pomeriggio e sera isolati brevi piovaschi su Liguria e coste tirreniche.</p>
    </article>
  </body>
</html>