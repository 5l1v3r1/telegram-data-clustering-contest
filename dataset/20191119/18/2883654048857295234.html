<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/erica-terpstra-glundert-van-trots-bij-boekpresentatie/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-19T18:38:52+00:00"/>
    <meta property="og:title" content="Erica Terpstra glundert van trots bij boekpresentatie"/>
    <meta property="og:description" content="Erica Terpstra heeft dinsdag in het bijzijn van vele dierbaren haar boek Erica op Reis gepresenteerd. In Beeld en Geluid in Hilversum kreeg ze het eerste exemplaar uit handen van collega Ivo Niehe."/>
  </head>
  <body>
    <article>
      <h1>Erica Terpstra glundert van trots bij boekpresentatie</h1>
      <address><time datetime="2019-11-19T18:38:52+00:00">19 Nov 2019, 18:38</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Erica Terpstra heeft dinsdag in het bijzijn van vele dierbaren haar boek Erica op Reis gepresenteerd. In Beeld en Geluid in Hilversum kreeg ze het eerste exemplaar uit handen van collega Ivo Niehe.</p>
      <p>De inmiddels 76-jarige Erica glunderde van oor tot oor tijdens de presentatie. Ze is dan ook buitengewoon tevreden met het eindresultaat. “Blij is ook niet het goede woord. Ik ben verwonderd, dankbaar en hartstikke trots”, zei de presentatrice na afloop in gesprek met BuzzE.</p>
      <p>Erica werd zelfs een beetje emotioneel toen ze eenmaal het woord richtte tot de aanwezigen. “Ja, dan kijk je naar al die gezichten en dan staat mijn dreamteam daar, mijn crew met wie ik zo veel heb meegemaakt en die allemaal een soort familie voor me zijn. Dat is fantastisch.”</p>
      <p>Enig</p>
      <p>De oud-zwemkampioene, -sportjournaliste en -politica schreef al eens eerder een boek en dat smaakte naar meer, al is ze het schrijfvak naar eigen zeggen nog steeds aan het ontdekken. “Ik heb vorig jaar op verzoek van de Nieuwe Kerk een kinderboekje geschreven voor de eerste keer van mijn leven. Ik vond dat zo leuk en ik had altijd het idee om nog eens te kijken of ik niet een boek kon schrijven over Erica op Reis. Dat is gelukt en het is enig. Het is zo leuk om te doen.”</p>
      <p>Ruim een jaar duurde het voordat Erica en haar team een twintigtal verhalen opstelde van de 38 reizen die ze maakte voor haar programma Erica op Reis van Omroep MAX. “Van ieder land waar we heen gaan doen we heel veel research. Dus ik heb hele werkboeken daarvan. Ik heb ze allemaal doorgenomen en dan komen alle herinneringen weer boven. Dat is fantastisch, fantastisch werk!”</p>
      <p>Kleine guppen</p>
      <p>De presentatie was misschien wel de kroon op het werk. “Ja, dan komen er allemaal mensen voor het feestje. Prachtig! Dat gevoel wat al die kleine guppen die uitkeken naar de komst van Sinterklaas hadden de afgelopen dagen, dat had ik vandaag”, aldus Erica stralend.</p>
      <p>BuzzE</p>
    </article>
  </body>
</html>