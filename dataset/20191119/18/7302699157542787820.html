<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111194"/>
    <meta property="og:site_name" content="MGR Online"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="ศาลฮ่องกงห้าม'โจชัว หว่อง'บินรับรางวัลด้านสิทธิฯในลอนดอน กลัวไปแล้วไปลับไม่กลับมา"/>
    <meta property="og:description" content="โจชัว หว่อง นักเคลื่อนไหวฝักใฝ่ประชาธิปไตย ถูกศาลฮ่องกงสั่งหามเดินทางไปยังลอนดอน เพื่อรับรางวัลด้านสิทธิมนุษยชนจากรัฐสภาอังกฤษ ในขณะที่เขายังอยู่ระหว่างเผชิญข้อกล่าวหาปลุกปั่นผู้ประท้วงต่อต้านรัฐบาลบุกยึดกองบัญชาการตำรวจ"/>
  </head>
  <body>
    <article>
      <h1>ศาลฮ่องกงห้าม'โจชัว หว่อง'บินรับรางวัลด้านสิทธิฯในลอนดอน กลัวไปแล้วไปลับไม่กลับมา</h1>
      <address><time datetime="2019-11-19T18:00:00+00:00">19 Nov 2019, 18:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011503201.JPEG"/>
      </figure>
      <p><b>เซาต์ไชนามอร์นิงโพสต์ - โจชัว หว่อง นักเคลื่อนไหวฝักใฝ่ประชาธิปไตย ถูกศาลฮ่องกงสั่งหามเดินทางไปยังลอนดอน เพื่อรับรางวัลด้านสิทธิมนุษยชนจากรัฐสภาอังกฤษ ในขณะที่เขายังอยู่ระหว่างเผชิญข้อกล่าวหาปลุกปั่นผู้ประท้วงต่อต้านรัฐบาลบุกยึดกองบัญชาการตำรวจ</b><br/><br/>ผู้พิพากษาศาลสูงในวันอังคาร(19พ.ย.) ปฏิเสธคำร้องของหว่อง ที่ขอปรับเปลี่ยนเงื่อนไขประกันตัวและยกเลิกคำสั่งห้ามเดินทาง โดยอ้างว่ามีความเสี่ยงอย่างสูงที่นักเคลื่อนไหวรายนี้จะหลบหนี<br/><br/>ในคำวินิจฉัย ผู้พิพากษาบอกว่าหว่องไม่มีความจำเป็นใดๆที่เขาต้องไปปรากฏตัวให้ปากคำกับรัฐสภาอังกฤษและร่วมประชุมตามคำเชิญ และควรอยู่ในฮ่องกงแทน เพื่อช่วยเมืองแห่งนี้คืนสู่ความสงบสุข<br/><br/>หว่อง เลขาธิการพรรคเดโมซิตโต ได้รับการเสนอชื่อให้รับรางวัลเวสต์มินสเตอร์อวอร์ด เพื่อชีวิตมนุษย์, มนุษยชนและศักดิ์ศรีความเป็นมนุษย์ จากทั้ง 2 สภาในอังกฤษ ในความมุ่งมั่นของเขาต่อ "สิทธิการเลือกตั้งอย่างเป็นสากล, สิทธิมนุษยชนและสิทธิการแสดงออก" <br/><br/>ทั้งนี้ หว่อง ถือเป็นคนจีนรายที่ 2 ที่ได้รับรางวัลดังกล่าว ต่อจาก เฉิน กวางเฉิง ชายพิการตาบอด นักต่อสู้เรียกร้องสิทธิมนุษยชนจีนแผ่นดินใหญ่ ซึ่งได้รับรางวัลดังกล่าวในปี 2013 <br/><br/>เบื้องต้น หว่อง มีแผนเดินทางออกจากฮ่องกงในสัปดาห์หน้าเป็นเวลา 20 วัน โดยระหว่างนั้นเขาจะเข้าให้ปากคำกับรัฐสภาอังกฤษและกล่าวสุนทรพจน์ใน 6 ประเทศยุโรป และรับรางวัลที่พระราชวังเวสต์มินสเตอร์อันเป็นที่ตั้งของรัฐสภาในวันที่ 12 ธันวาคม<br/><br/>อย่างไรก็ตามเมื่อวันที่ 30 สิงหาคม ศาลฮ่องกงออกคำสั่งห้ามหว่องเดินทางออกนอกประเทศ หลังเขาถูกตั้งข้อหาเป็นแกนนำ, เข้าร่วมและยุยงปลุกปั่นคนอื่นๆให้เข้าร่วมการชุมนุมที่ผิดกฎหมายด้านนอกกองบัญชาการตำรวจหว่านไจ๋เมื่อวันที่ 21 มิถุนายน<br/><br/>ช่วงต้นเดือนที่ผ่านมา ศาลชั้นต้นก็เคยปฏิเสธยกเลิกคำสั่งแบนดังกล่าวมาแล้ว โดยระบุว่าทริปเดินทางของหว่องนั้น "ไม่สำคัญ"<br/><br/>หว่องบอกว่าเขารู้สึกผิดหวังกับคำตัดสิน ซึ่งเทียบเท่ากับเป็นการโดนลงโทษพิเศษ ก่อนที่เขาจะถูกพิพากษาจริงๆโดยศาล <br/><br/>ถ้อยแถลงจากพรรคเดโมซิตโต บอกว่าศาลกำลังตกอยู่ภายใต้แรงกดดันใหญ่หลวงจากจีน หลังจากจีนออกมาวิพากษ์วิจารณ์คำตัดสินของศาลเมื่อวันจันทร์(18พ.ย.) ที่ระบุว่ากฎหมายต่อต้านการสวมหน้ากากนั้นไม่ชอบธรรมตามรัฐธรรมนูญ<br/><br/>"ในช่วงเวลาที่สังคมเต็มไปด้วยความยุ่งเหยิง มันเป็นเรื่องที่ไม่เหมาะสมและไม่จำเป็นสำหรับศาล ที่จะก้าวเข้ามาแทรกแซงและแสดงความคิดเห็นว่าพวกนักการเมืองควรมีพฤติกรรมอย่างไร" หว่องเขียนบนเฟซบุ๊ก <br/><br/>หว่องถูกตั้งข้อหาร่วมกับสมาชิกพรรคคนอื่นๆอีก 2 คน ซึ่งทั้งหมดมีกำหนดไปขึ้นศาลอีกครั้งในวันที่ 19 ธันวาคม</p>
    </article>
  </body>
</html>