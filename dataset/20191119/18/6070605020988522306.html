<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/bbva/innovacio-practicament-obligacio-perdre-competitivitat_0_2344565624.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="“La innovació ha sigut pràcticament una obligació per no perdre competitivitat”"/>
    <meta property="og:description" content="Entrevista a Albert Teixidó, director general adjunt de Sensocar"/>
  </head>
  <body>
    <article>
      <h1>“La innovació ha sigut pràcticament una obligació per no perdre competitivitat”</h1>
      <h2>Entrevista a Albert Teixidó, director general adjunt de Sensocar</h2>
      <address>
        <time datetime="2019-11-19T18:00:00+00:00">19 Nov 2019, 18:00</time>
      </address>
      <p>Sensocar és una empresa familiar que, encapçalada per Ramon Teixidó, va néixer el 1996 aprofitant la demanda creixent de la tecnologia de les cèl·lules de càrrega en el sector del pesatge comercial i industrial. Ha rebut el Premi de la Cambra de Terrassa a una trajectòria internacional consolidada.</p>
      <p>
        <b>Com ha evolucionat el seu camp pel que fa a les peticions dels clients?</b>
      </p>
      <p>El client vol adquirir la màxima informació possible de l’equip de pesatge. Les cèl·lules de càrrega digitals tenen cada vegada més protagonisme dins del mercat i són un dels nostres principals projectes, ja que permeten obtenir molta més informació en la pesada i un acurat diagnòstic a temps real del correcte funcionament de l’equip de pesatge.</p>
      <p>
        <b>Us preneu molt seriosament la innovació i el desenvolupament. Com hi treballeu?</b>
      </p>
      <p>Sempre ens hem orientat al producte propi. Controlem íntegrament el disseny <i>hardware</i> i <i>software</i>, així com la fabricació. La innovació ha sigut pràcticament una obligació per no perdre competitivitat. Participem en diferents projectes d'I+D+i en els quals una part del nostre equip tècnic està dedicat exclusivament al desenvolupament de nous productes per adaptar-nos a les noves demandes i tecnologies.</p>
      <p>
        <b>L’exportació ha sigut clau a Sensocar. Quan van fer el primer pas en el comerç internacional?</b>
      </p>
      <p>Exportem més d’un 70% dels productes a mercats exteriors, concretament a 94 països. Als voltants de l’any 2002, vam decidir començar accions comercials principalment en països europeus i del nord de l'Àfrica. Des de llavors, hem augmentat presència en nous mercats i hem inculcat la cultura de la internacionalització als nostres departaments.</p>
      <p>
        <b>Què els fa destacar fora de les nostres fronteres?</b>
      </p>
      <p>Un dels nostres trets més diferencials es troba en l’estratègia de mantenir la fabricació a la nostra planta de Terrassa. Malgrat les tendències contràries del sector, la nostra aposta ha sigut continuar fabricant des d’aquí amb l’objectiu de no perdre <i>know-how</i> de producte i poder seguir alineant les nostres estratègies d’internacionalització i innovació.</p>
      <p>
        <b>¿La banca mòbil us ha facilitat aquest procés?</b>
      </p>
      <p>L’accés a la informació bancària, així com la immediatesa en les operacions a partir de la banca mòbil, ha sigut indispensable per poder operar deslocalitzadament d’una manera efectiva.</p>
      <p>
        <b>Quin paper ha jugat el BBVA en la vostra trajectòria?</b>
      </p>
      <p>En el nostre projecte d’implementació a l’exterior, el BBVA sempre ens ha donat assessorament i facilitats en les transaccions en països d’operativa complexa. Aconseguir seguretat financera en les transaccions a l’exterior, així com els recursos per invertir en la millora de la nostra fabricació, ha sigut clau per entendre la nostra posició actual.</p>
      <p>
        <b>Quins són els reptes de futur?</b>
      </p>
      <p>Actualment experimentem un procés de relleu generacional i una professionalització dels principals departaments. Així doncs, estem enfocats a redefinir estratègies per treballar en un mercat global a nivell de vendes i aprovisionament, i també en coneixement i tecnologia. La competència davant fabricacions procedents de mercats asiàtics cada dia més experimentats ens obliga a orientar-nos a l’especialització en les àrees on hem demostrat ser més competitius sense descartar noves oportunitats que arriben de l’exterior.</p>
    </article>
  </body>
</html>