<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/viorica-dancila-nu-imi-asum-asaltul-asupra-justitiei-asta-ar-trebui-sa-il-intrebati-pe-presedintele-iohannis-ni-l-asumam-pe-liviu-dragnea-cu-bune-si-cu-rele.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T18:00:31+00:00"/>
    <meta property="og:title" content="Viorica Dăncilă: OUG 13 a fost constituțională. Nu îmi asum asaltul asupra Justiției, asta ar trebui să îl întrebați pe președintele Iohannis. Ni-l asumăm pe Liviu Dragnea, cu bune și cu rele"/>
    <meta property="og:description" content="Viorica Dăncilă a declarat, marți seară, că nu își asumă asaltul asupra Justiției, dar că și-l asumă pe Liviu Dragnea, ”cu bune și cu rele”, așa cum își"/>
  </head>
  <body>
    <article>
      <h1> Viorica Dăncilă: OUG 13 a fost constituțională. Nu îmi asum asaltul asupra Justiției, asta ar trebui să îl întrebați pe președintele Iohannis. Ni-l asumăm pe Liviu Dragnea, cu bune și cu rele </h1>
      <address><time datetime="2019-11-19T18:00:31+00:00">19 Nov 2019, 18:00</time> by <a rel="author">Redacția</a></address>
      <p>Viorica Dăncilă a declarat, marți seară, că nu își asumă asaltul asupra Justiției, dar că și-l asumă pe Liviu Dragnea, ”cu bune și cu rele”, așa cum își asumă toți liderii pe care PSD i-a avut. Fostul premier a mai declarat și că OUG13 a fost constituțională, dar că nu ar mai fi oportună acum:</p>
      <p>”Noi ne asumăm istoria acestui partid și ne asumăm fiecare lider și cu bune și cu rele, învățăm să nu mai repetăm greșelile. Liviu Dragnea a avut și lucruri rele, și lucruri bune. Lucru bun – programul de guvernare și câștigarea alegerilor din 2016”, a declarat Viorica Dăncilă în cadrul conferinței de presă pe care a programat-o înaintea evenimentului electoral organizat de președintele Iohannis.</p>
      <p>Fostul premier a mai spus că nu ea, ci președintele Iohannis ar trebui întrebat dacă își asumă asaltul asupra Justiției:</p>
      <p>”Nu-mi asum aceste lucruri. Nu ați văzut premierul Dăncilă făcând un asalt asupra justiției. Întrebarea trebuie să i-o adresați președintelui Iohannis. Eu nu am intervenit niciodată în justiție, iar când ministrul Justiției a încercat să intervină, eu am intervenit. Președintele nu trebuie să intervină în Justiție, pentru că trebuie să fie un model”, a mai declarat Dăncilă.</p>
      <p>Dăncilă a mai spus că nu poate răspunde pentru modificările aduse legilor Justiției pentru că în PSD ”nu există dictatură, ci democrație” și că deciziile se iau în forurile statutare:</p>
      <p>”Această întrebare trebuie să o adresați parlamentarilor. Toate deciziile se iau în forurile statutare, există democrație în PD, nu dictatură și toate deciziile se iau în forurile statutare. Nu știu de ce trebuie să mă întrebați pe mine”, a mai declarat Viorica Dăncilă în conferința de marți seară.</p>
      <p>Întrebată fiind dacă mai susține OUG 13, Viorica Dăncilă a spus că ordonanța a fost constituțională:</p>
      <p>”Acea OUG a fost declarată constituțională. Nu cred să fie probleme de legalitate. Acum nu cred că e oportună și nici nu aș putea da, pentru că a fost referendum”, a mai spus Dăncilă.</p>
      <p>Un jurnalist a revenit asupra episodului OUG 13, moment care a iritat-o pe Viorica Dăncilă. Fostul premier a insistat să amintească faptul că nu era nici premier, nici ministrul al Justiției în momentul în care a fost adoptată ordonanța:</p>
      <p>
        <i>Q: Ați susținut că OUG 13…</i>
      </p>
      <p>V.D.: Iar ne întoarcem la OUG 13, haideți să venim în 2019. De ce nu ne întoarcem când eram consilier local? Duminică sunt alegeri pentru președintele României.</p>
      <p>
        <i>Q: Din decizia CCR, judecătorii Curții s-au exprimat că OUG nu mai era în vigoare, prin urmare nu are competența de a discuta pe fond și a respins-o ca inadmisibilă.</i>
      </p>
      <p>V.D.: A respins excepția de neconstituționalitate. Cum să mi-o asum? Eram eu premier, ministrul Justiției? Nu încercați să lipiți de mine o OUG pe care nu am emis-o eu, nu eram premier, ministru.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>