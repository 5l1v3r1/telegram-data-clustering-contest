<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/19/milano-chiude-rosso-spread-aumento_c1YSvwq5Leq6D78Gl0zPxI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Milano chiude in rosso, spread in aumento"/>
    <meta property="og:description" content="Nonostante una partenza positiva, i listini europei chiudono la seduta con il segno meno. Dopo aver toccato i massimi da quattro anni nel corso della prima parte, le borse europee hanno pagato pegno alle vendite sui titoli energetici (-1,55% per il Brent, -2,08% dello statunitense WTI) e all’incertezza che sta caratterizzando la seduta a Wall Street."/>
  </head>
  <body>
    <article>
      <h1>Milano chiude in rosso, spread in aumento</h1>
      <address>
        <time datetime="2019-11-19T18:14:00+00:00">19 Nov 2019, 18:14</time>
      </address>
      <p>Nonostante una partenza positiva, i listini europei chiudono la seduta con il segno meno. Dopo aver toccato i massimi da quattro anni nel corso della prima parte, le borse europee hanno pagato pegno alle vendite sui titoli energetici (-1,55% per il Brent, -2,08% dello statunitense WTI) e all’incertezza che sta caratterizzando la seduta a Wall Street.</p>
      <p>Sul listino di Piazza Affari, dove il Ftse Mib si è fermato a 23.329,21 punti, -0,57% sul dato precedente, spiccano i realizzi su quei titoli, come Poste Italiane (-1,72%), Generali (-1,84%) Enel (-0,99%) e Terna (-1,93%), che meglio si sono comportati negli ultimi tempi.</p>
      <p>Debole, come detto, anche il comparto petrolifero con il -0,99% di Eni, il -1,33% di Saipem e il -0,89% di Tenaris.</p>
      <p>In un comparto bancario incolore (+0,29% di UniCredit, -0,11% di Intesa Sanpaolo) spicca il +2,9% di BPER in scia del toto-aggregazioni. Sull’andamento del comparto ha pesato il nuovo ritorno dello spread in quota 170 punti (166,8 punti, +2,2%).</p>
      <p>Denaro anche su <a href="https://www.money.it/+Telecom-Italia-21+">Tim</a> (+1,28%) dopo che l’Ad Gubitosi ha confermato gli obiettivi 2019 con un focus particolare sul processo di riduzione dell’indebitamento. (in collaborazione con <a href="https://www.money.it/">money.it</a>)</p>
    </article>
  </body>
</html>