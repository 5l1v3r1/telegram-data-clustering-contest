<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/grecia-a-lansat-o-campanie-prin-care-vrea-sa-reduca-numarul-fumatorilor-pana-in-2025_3059608.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T18:08:10+00:00"/>
    <meta property="og:title" content="Grecia a lansat o campanie prin care vrea să reducă numărul fumătorilor până în 2025"/>
    <meta property="og:description" content="Premierul elen Kyriakos Mitsotakis a lansat marţi o campanie care are drept scop reducerea cu aproape o treime a numărului fumătorilor până în 2025 în Grecia, unde consumul de ţigări rămâne ridicat, relatează AFP."/>
  </head>
  <body>
    <article>
      <h1>Grecia a lansat o campanie prin care vrea să reducă numărul fumătorilor până în 2025</h1>
      <address><time datetime="2019-11-19T18:08:10+00:00">19 Nov 2019, 18:08</time> by <a rel="author">PUBLIKA.MD</a></address>
      <p><b>Premierul elen Kyriakos Mitsotakis a lansat marţi o campanie care are drept scop reducerea cu aproape o treime a numărului fumătorilor până în 2025 în Grecia, unde consumul de ţigări rămâne ridicat, relatează AFP.</b><br/><br/>"Statul grec (...) îşi propune să reducă numărul fumătorilor cu 30% până în 2025", a declarat Mitsotakis în cadrul unei conferinţe de presă. "Inamicul nostru este fumatul, nu fumătorii. Scopul nostru nu este să divizăm, ci să ne unim în numele sănătăţii", a mai spus el.<br/><br/><b>În fiecare an, fumatul provoacă 20.000 de decese în rândul grecilor şi sunt înregistrate 700.000 de internări, ale căror costuri se ridică la aproape un miliard de euro, a mai spus el.</b><br/><br/>Potrivit unui studiu medical publicat în octombrie, numărul fumătorilor adulţi a scăzut de la 40 la 27,5% într-un deceniu, scrie <a href="https://www.agerpres.ro/mondorama/2019/11/19/grecia-vrea-sa-reduca-cu-o-treime-numarul-fumatorilor-pana-in-2025--405767">agerpres.ro</a>.<br/><br/><b>Cu toate acestea, premierul şi-a exprimat îngrijorarea în legătură cu rata alarmantă a minorilor sub 15 ani care fumează: un băiat din şase şi una din opt fete.</b><br/><br/>O nouă lege votată de guvernul conservator al lui Kyriakos Mitsotakis, sosit la putere în iulie, prevede pedepse de până la 500 de euro pentru fumătorii care aprind o ţigară într-un restaurant sau un club de noapte, şi până la 10.000 de euro amendă pentru proprietarii de localuri care încalcă legea. Încălcările repetate pot duce la închiderea temporară a localurilor în cauză şi revocarea licenţei de funcţionare.<br/><br/>Mitsotakis se opune ferm fumatului. El a povestit o conversaţie din 1979 cu bunicul său care a murit de cancer pulmonar. "Noi nu ştim efectele nocive (ale fumatului). Tu, tu le cunoşti", i-a spus atunci bunicul lui.<br/><br/><b>Ultima campanie anti-tabac din Grecia datează din 2009. Iniţial promovată energic de autorităţi, ea a căzut apoi în derizoriu.</b></p>
    </article>
  </body>
</html>