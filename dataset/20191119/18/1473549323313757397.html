<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/szczecin-dwoch-chlopcow-wpadlo-do-zbiornika-przeciwpozarowego,986659.html"/>
    <meta property="og:site_name" content="TVN24"/>
    <meta property="article:published_time" content="2019-11-19T18:24:00+00:00"/>
    <meta property="og:title" content="Dwóch chłopców wpadło do zbiornika przeciwpożarowego. Lekarze walczą o ich życie"/>
    <meta property="og:description" content="Dwaj chłopcy, których wyłowiono ze zbiornika przeciwpożarowego w Szczecinie, zostali przewiezieni do szpitala. Są podłączeni do specjalistycznej aparatury podtrzymującej życie. Ze wstępnych informa..."/>
  </head>
  <body>
    <article>
      <h1>Dwóch chłopców wpadło do zbiornika przeciwpożarowego. Lekarze walczą o ich życie</h1>
      <address><time datetime="2019-11-19T18:24:00+00:00">19 Nov 2019, 18:24</time> by <a rel="author">aa/ks/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1414adfe-06db-494b-abe4-8de933e8639f-480p.mp4" autoplay="" loop=""/>
          <figcaption>Do zdarzenia doszło w Szczecinie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/b0fffc40-9c7b-4390-9d80-009719ae8712-480p.mp4"/>
          <figcaption>Akcja ratunkowa w Turku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/29530de21430b7540ec3f65135f7323c/b8bbde88-fe6d-4319-9f3d-156df61ba466-480p.mp4"/>
          <figcaption>Akcja ratunkowa nad Bałtykiem. Dwie osoby nie żyją</figcaption>
        </figure>
        <figcaption>Zbiornik znajduje się na terenie dawnego złomowiska<cite>Foto: Marcin Bielecki/PAP | Video: Googel Earth</cite></figcaption>
      </slideshow>
      <h3>Dwaj chłopcy, których wyłowiono ze zbiornika przeciwpożarowego w Szczecinie, zostali przewiezieni do szpitala. Są podłączeni do specjalistycznej aparatury podtrzymującej życie. Ze wstępnych informacji wynika, że dzieci mają około 11-14 lat.</h3>
      <related>
        <a href="https://www.tvn24.pl/poznan,43/byla-zmarznieta-nie-wiedziala-gdzie-mieszka-policjanci-pomogli-seniorce,986561.html"/>
      </related>
      <p>Dwaj chłopcy wpadli do zbiornika przeciwpożarowego na terenie starego złomowiska w Szczecinie. Obiekt znajduje się w rejonie ulic 26 kwietnia i Twardowskiego. Służby wezwano na miejsce tuż po godzinie 15.</p>
      <p>Jak poinformował młodszy aspirant Przemysław Majer ze szczecińskiej straży pożarnej, dwaj chłopcy zostali podjęci ze zbiornika. Jednego z nich wyciągnęli nurkowie, drugi znajdował się w pobliżu brzegu.</p>
      <p>U chłopców doszło do zatrzymania krążenia, są reanimowani - przekazała rzeczniczka Wojewódzkiej Stacji Pogotowia Ratunkowego Paulina Targaszewska.</p>
      <h3>Podłączeni do aparatury podtrzymującej życie</h3>
      <p>Podczas reanimacji na miejscu nie udało się przywrócić im akcji serca. - W karetkach zostali podłączeni do zestawu AutoPulse, który wykonuje automatyczny masaż serca, w ten sposób byli transportowani do szpitala - relacjonowała Targaszewska. W szpitalu na Pomorzanach chłopcy zostali podłączeni do specjalistycznej aparatury.</p>
      <p>Rzeczniczka szpitala na szczecińskich Pomorzanach Bogna Bartkiewicz przyznała w rozmowie z TVN24, że do szpitala trafiła dwójka nastoletnich chłopców w stanie głębokiej hipotermii. Według niej, ich stan jest poważny, są podłączeni do aparatury podtrzymującej życie.</p>
      <p>Dzieci mają około 11-14 lat. Prawdopodobnie jeden z chłopców wpadł do basenu, a drugi próbował go ratować. Służby otrzymały informację od ich kolegi, który był z nimi na miejscu.</p>
      <p>Nie wiadomo, jak długo dzieci przebywały pod wodą.</p>
      <h3>Pod lupą prokuratury</h3>
      <p>Jak dowiedział się TVN24, Prokuratura Rejonowa Szczecin-Zachód wszczęła postępowanie w sprawie tego zdarzenia.</p>
      <p>- Postępowanie jest prowadzone w kierunku narażenia na bezpośrednie niebezpieczeństwo utraty życia albo ciężkiego uszczerbku na zdrowiu. Na miejscu trwają czynności pod nadzorem prokuratora - powiedziała TVN24 Joanna Biranowska-Sochalska, rzecznik Prokuratury Okręgowej w Szczecinie.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/41cb24fe-88c9-4aec-ae98-fdff1aa21539.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do zdarzenia doszło w Szczecinie<cite>Źródło: Mapy Google, tvn24.pl</cite></figcaption>
      </figure>
      <p> </p>
      <p>
        <b>
          <b>
            <i>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</i>
          </b>
        </b>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/pomorze,42/kuter-zaczal-tonac-rybakom-pomogli-ratownicy-nagranie-z-pokladu-anakondy,980994.html"/>
      </related>
    </article>
  </body>
</html>