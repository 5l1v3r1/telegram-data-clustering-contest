<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://monitorizari.hotnews.ro/stiri-infrastructura_articole-23501237-noul-ministru-transporturilor-despre-calea-ferata-spre-otopeni-semnat-autorizatia-construire-pentru-trei-tronsoane-despre-magistrala-5-metrou-metrorex-asume-finalizarea-mijlocul-lui-2020.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T18:04:00+00:00"/>
    <meta property="og:title" content="​Noul ministru al Transporturilor, despre calea ferată spre Otopeni: „Am semnat autorizaţia de construire pentru trei tronsoane” / Despre Magistrala 5 de metrou: „Metrorex să-și asume finalizarea la mijlocul lui 2020”"/>
    <meta property="og:description" content="Ministrul Transporturilor, Infrastructurii şi Comunicaţiilor a declarat marţi că a semnat de luni autorizaţia de construire pentru încă trei tronsoane ale noii căi ferate Gara de Nord -"/>
  </head>
  <body>
    <article>
      <h1>​Noul ministru al Transporturilor, despre calea ferată spre Otopeni: „Am semnat autorizaţia de construire pentru trei tronsoane” / Despre Magistrala 5 de metrou: „Metrorex să-și asume finalizarea la mijlocul lui 2020”</h1>
      <address><time datetime="2019-11-19T18:04:00+00:00">19 Nov 2019, 18:04</time> by <a rel="author">Victor Cozmei</a></address>
      <p><b>Ministrul Transporturilor, Infrastructurii şi Comunicaţiilor a declarat marţi că a semnat de luni autorizaţia de construire pentru încă trei tronsoane ale noii căi ferate Gara de Nord - Aeroportul Otopeni, tronsoane neafectate de procesul împotriva CFR SA care a dus la blocarea unui lot.</b><br/><br/>"În momentul de faţă, pe respectivul obiectiv (linia de cale ferată Gara de Nord - Aeroport Otopeni n.r.), se lucrează. Ieri, pe data de 18 (noiembrie n.r.), am semnat ordinul de începere a lucrărilor, mai exact autorizaţia de construire pe încă două sau trei tronsoane, transoane care nu sunt afectate de acel proces care este intentat împotriva CFR SA", a spus ministrul, notează Mediafax. <br/><br/>Acesta a adăugat că aşteapă decizia instanţei pentru paşii următori şi speră ca linia de cale ferată Gara de Nord - Aeroport Otopeni să fie finalizată anul viitor.<br/><br/>"Eu îmi doresc ca acest obiectiv să fie finalizat anul viitor. În acest moment antreprenorul are front de lucru. Lucrează în zona aeroportului Otopeni. Aceasta a fost preocuparea noastră ca antreprenorul să nu fie blocat. Finalizează în instanţă contestaţia, când se pronunţă instanţa, vom spune ce facem cu pasul următor", a declarat Lucian Bode.</p>
      <ul>
        <li>
          <a href="https://economie.hotnews.ro/stiri-industrie_feroviara-23431345-cfr-spune-lucrarile-trenul-gara-nord-aeroport-continua-compania-contesta-decizia-instantei-privind-exproprierile.htm">CFR spune că lucrările la trenul Gara de Nord - Aeroport continuă. Compania va contesta decizia instanței privind exproprierile</a>
        </li>
      </ul>
      <p><b>Metrorex să-și asume finalizarea Magistralei M5 de metrou din Drumul Taberei până la mijlocul lui 2020<br/></b><br/>Referitor la finalizarea Magistralei 5 de metrou Eroilor-Drumul Taberei, care ar fi trebuit să fie gata în acest an, Bode a declarat că a cerut directorilor Metrorex să-și asume prin semnătură finalizarea proiectului la mijlocul anului 2020.<br/><br/>"Am primit sub semnătura fostului director Aldea şi a doamnei director Miclăuş, un grafic asumat, care arată când putem da în folosinţă această magistrală M5, undeva la mijlocului anului 2020", a spus ministrul, notează Mediafax. <br/><br/>Lucian Bode a adăugat că îşi va asuma doar obiectivele de investiţii asupra cărora primeşte semnătura directorilor de companii sunt responsabili de gestionarea acestora.<br/><br/>"În primele zile de mandat am cerut domnului director Aldea şi ulterior doamnei director Miclăuş, sub semnătură să-şi asume aceste termene foarte clare. L-am întrebat pe domnul Aldea dacă l-a informat pe domnul ministru, răspunsul a fost da, dar din păcate, informarea nu a fost una scrisă şi asumtă sub semnătură. Aşadar, eu ştiu din primele zile de mandat. Îmi voi asuma orice obiectiv de investiţii să-l dau în exploatare, doar în momentul în care voi fi sigur, sub semnătura celor care răspund de acest obiectiv, că acest lucru se poate întâmpla", a declarat ministrul.<br/><br/>Acesta a avertizat că în momentul în care un director îşi va asuma un termen care nu se poate reliza fizic, atunci îşi va prezenta demisia.<br/><br/>"Semnătura pusă pe un document care nu poate fi validată în teren înseamnă semnătura pusă pe actul de demisie. Şi o să vedeţi şi în alte companii aceeaşi practică", a mai spus Bode.<br/><br/>Ministrul a mai spus că la finalul săptămânii va verifica stadiul lucrărilor de pe Magistrala 5.<br/><br/>"La sfârşitul acestei săptămâni, sau la începutul săptămânii viitoare cel mai târziu veţi avea situaţia M5. Voi face o deplasare acolo şi o să va prezint la virgulă care este situaţia şi de ce suntem în această situaţie", a anunţat acesta.</p>
    </article>
  </body>
</html>