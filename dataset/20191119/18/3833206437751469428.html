<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Viceprezidentut-Iotova-nagradi-pobeditelka-v-programata-Za-zhenite-v-naukata-915145"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Вицепрезидентът Йотова награди победителка в програмата &quot;За жените в науката“"/>
    <meta property="og:description" content="Ако подадем ръка на младите жени и им осигурим подходящо образование с вкус към търсене и откривател..."/>
  </head>
  <body>
    <article>
      <h1>Вицепрезидентът Йотова награди победителка в програмата "За жените в науката“</h1>
      <address>
        <time datetime="2019-11-19T18:14:00+00:00">19 Nov 2019, 18:14</time>
      </address>
      <p>Ако подадем ръка на младите жени и им осигурим подходящо образование с вкус към търсене и откривателство, специални научни програми, по-лесен достъп до финансиране, повече възможности за кариерно израстване, резултатите ще бъдат полезни за цялото ни общество.“ Това заяви вицепрезидентът Илияна Йотова на официалната церемония по награждаването на тазгодишните победителки от Националната стипендиантска програма "За жените в науката“. Програмата "За жените в науката“ е инициатива на L'Oreal и ЮНЕСКО. Националното издание в България стартира през 2010 г. в партньорство със Софийския университет.</p>
      <p>"Трябва да се мотивират и жените, дръзнали да се занимават с бизнес, с предприемачество, защото науката води след себе си иновации, напредък, качествени работни места и високи доходи“, посочи Илияна Йотова.</p>
      <p>Вицепрезидентът подчерта, че светът все повече се развива чрез високите постижения в науката, в иновациите. "Все повече са необходими "знаещи работещи“, които могат да работят с високи технологии, а и да ги създават. Така ще се борим с бедността и новите предизвикателства като климатичните промени. Убедена съм, че когато жените липсват в даден профил от науката, това неизменно се отразява негативно върху качеството на  научните изследвания“, заяви Илияна Йотова.</p>
      <p>Вицепрезидентът благодари на организаторите на Националната стипендиантска програма за подкрепата за жените учени. "Все още плащаме дан на убеждението, "че науката е мъжка професия, а жената няма време да се занимава с наука. Вашата помощ разбива стереотипите“, подчерта Илияна Йотова.</p>
      <p>Вицепрезидентът посочи България като пример – на челните места сме по брой на жените учени в различните институти в Европа, страната ни е на първо място в ЕС по жени в сектора на информационните технологии. "Явлението "стъклен таван“ обаче го има и в нашата държава. А в сферата на науката остава сякаш недооценен приносът на жените. Има още какво да вършим“, отбеляза Илияна Йотова.</p>
      <p> </p>
      <p>Вицепрезидентът призова за по-голямо присъствие на големите компании в университетите – да подпомагат талантливите млади хора, които искат да се занимават с наука, а утре да развиват и тези, които днес им подават ръка.</p>
      <p>Към участничките в Националната стипендиатска програма вицепрезидентът се обърна с думите: "Вие сте героите, които с постоянство, ентусиазъм, без много шум, променяте не само България, но и света. Желая ви мечтите ви да надхвърлят мащабите на лабораториите или терените, на които работите всеки ден.“</p>
      <p>Илияна Йотова връчи наградата на д-р Мария Джумалиева-Стоева. Тя е отличена за проекта ѝ, фокусиран върху кодиране и защита на информацията. Другите две стипендиантки са д-р Евгения Сарафова за проекта изследване на качеството на въздуха в София, Пловдив, Бургас и Варна, и д-р Юлия Романова за проекта ѝ, фокусиран върху създаването нови органични материали, които ще бъдат използвани в соларните клетки с цел повишаване на техния капацитет.</p>
    </article>
  </body>
</html>