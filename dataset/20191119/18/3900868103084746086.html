<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562324/stoyrnaras-gia-kokkina-daneia-simantiko-bima-to-schedio-iraklis-omws-den-arkei"/>
    <meta property="og:site_name" content="NOOZ."/>
    <meta property="article:published_time" content="2019-11-19T18:27:00+00:00"/>
    <meta property="og:title" content="Στουρνάρας για κόκκινα δάνεια: Σημαντικό βήμα το σχέδιο &quot;Ηρακλής&quot;, όμως δεν αρκεί"/>
    <meta property="og:description" content="Το σχέδιο &quot;Ηρακλής&quot; είναι ένα σημαντικό βήμα για την αντιμετώπιση του προβλήματος των κόκκινων δανείων που αντιμετωπίζουν οι ελληνικές τράπεζες, ωστόσο από μόνο του «δεν αρκεί, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ», εκτιμά ο Γιάννης Στουρνάρας."/>
  </head>
  <body>
    <article>
      <h1>Στουρνάρας για κόκκινα δάνεια: Σημαντικό βήμα το σχέδιο "Ηρακλής", όμως δεν αρκεί</h1>
      <address>
        <time datetime="2019-11-19T18:27:00+00:00">19 Nov 2019, 18:27</time>
      </address>
      <p>
        <b>Το σχέδιο "Ηρακλής" είναι ένα σημαντικό βήμα για την αντιμετώπιση του προβλήματος των κόκκινων δανείων που αντιμετωπίζουν οι ελληνικές τράπεζες, ωστόσο από μόνο του «δεν αρκεί, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ», εκτιμά ο Γιάννης Στουρνάρας.</b>
      </p>
      <p>Παράλληλα, μιλώντας στην παρουσίαση του βιβλίου του Κ. Γκράβα, «Οικονομικός Πόλεμος και Νομισματική Ειρήνη: Η Ελληνική Οικονομική Κατάθλιψη», ο διοικητής της Τράπεζας της Ελλάδος εμφανίστηκε αισιόδοξος, προβλέποντας αύξηση του ΑΕΠ και επιτάχυνση της ανάπτυξης.</p>
      <p>Συγκεκριμένα ο <b>κ. Στουρνάρας</b> ανέφερε ότι «το σχέδιο "Ηρακλής" που εκπόνησε η κυβέρνηση είναι ένα σημαντικό βήμα για την επίλυση του προβλήματος. Δεν αρκεί όμως, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ. Η κυβέρνηση σε συνεργασία με την ΤτΕ επεξεργαζόμαστε λύσεις που αντιμετωπίζουν συνολικά το πρόβλημα, μαζί με τα ζητήματα που θέτει η αναβαλλόμενη φορολογία». Ο ίδιος παρομοίωσε τον όγκο των κόκκινων δανείων με «βρόγχο που πνίγει το τραπεζικό σύστημα» καθώς αυτά υπερβαίνουν το 40%.</p>
      <p>Για την ελληνική οικονομία ο κ. Στουρνάρας εμφανίστηκε αισιόδοξος προβλέποντας ότι το ΑΕΠ φέτος θα αυξηθεί κατά 1,9%, ενώ το 2020 η ανάπτυξη θα επιταχυνθεί καταγράφοντας ρυθμούς 2,3-2,5%.</p>
      <p>Υποστήριξε δε ότι η κυβέρνηση που προέκυψε από τις εκλογές του περασμένου Ιουλίου υιοθετεί μια πολιτική φιλική προς την επιχειρηματικότητα, δίνει έμφαση στις ιδιωτικοποιήσεις και τις μεταρρυθμίσεις, ενώ έχει θέσει ως πρωταρχικό της στόχο την προσέλκυση περισσότερων ξένων επενδύσεων.</p>
      <p>Προειδοποίησε ωστόσο ότι όλα αυτά δεν θα πρέπει να οδηγούν σε εφησυχασμό και μείωση των προσπαθειών, καθώς οι προκλήσεις μπροστά μας είναι ακόμη πολλές.</p>
      <p>Όπως υπογράμμισε, με δεδομένους τους δημογραφικούς περιορισμούς, η πραγματοποίηση μεταρρυθμίσεων και ιδιωτικοποιήσεων και η αύξηση του ρυθμού των επενδύσεων, κυρίως των άμεσων ξένων επενδύσεων που βοηθούν την κάλυψη του επενδυτικού κενού χωρίς δανεισμό, είναι μονόδρομος για την αύξηση της παραγωγικότητας και το ρυθμό οικονομικής ανάπτυξης σε μακροπρόθεσμο ορίζοντα.</p>
      <p>Αναφερόμενος τέλος στη διεθνή διάσταση της κρίσης, ο κ. Στουρνάρας εξήρε την πολιτική και τις παρεμβάσεις της Ευρωπαϊκής Κεντρικής Τράπεζας στη διάρκεια των προηγούμενων ετών, υποστήριξε ωστόσο ότι απαιτούνται και άλλα μέτρα για την εμβάθυνση της ΟΝΕ έτσι ώστε να αντιμετωπίσουμε τις εναπομένουσες προκλήσεις και να είμαστε καλύτερα προετοιμασμένοι για μια μελλοντική κρίση, όταν και εάν αυτή έρθει.</p>
      <p>Η εμβάθυνση μπορεί να επιτευχθεί, μεταξύ άλλων, με την ολοκλήρωση της Τραπεζικής Ένωσης, με την υιοθέτηση ενός ευρωπαϊκού συστήματος ασφάλισης καταθέσεων.<br/> </p>
    </article>
  </body>
</html>