<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%B1%DA%AF%D8%B2%D8%A7%D8%B1%DB%8C-%D8%B3%D9%88%D9%85%DB%8C%D9%86-%D8%AC%D9%84%D8%B3%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%A8%D8%A7-%D8%AD%D8%B6%D9%88%D8%B1-%D8%AF%D9%88-%D8%B4%D8%A7%D9%87%D8%AF-%D9%85%D8%B3%D8%AA%D9%82%DB%8C%D9%85-%D8%AA%D9%85%D8%A7%D8%B3-%D8%AA%D9%84%D9%81%D9%86%DB%8C-%D8%A7%D9%88-%D8%A8%D8%A7-%D9%87%D9%85%D8%AA%D8%A7%DB%8C-%D8%A7%D9%88%DA%A9%D8%B1%D8%A7%DB%8C%D9%86%DB%8C-20191119/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-19T18:16:39+00:00"/>
    <meta property="og:title" content="برگزاری سومین جلسه استیضاح دونالد ترامپ با حضور دو شاهد مستقیم تماس تلفنی او با همتای اوکراینی"/>
    <meta property="og:description" content="سومین جلسه علنی استیضاح دونالد ترامپ، رئیس جمهوری آمریکا روز سه‌شنبه 19 نوامبر/ 28 آبان در حالی برگزار شد که حاضران به شهادت دو مشاور ارشد او پرداختند که گفت‌وگوی تلفنی رئیس جمهوری آمریکا با همتای اوکراینی‌اش را شنیده بودند و آن را &quot;نامناسب&quot; خواندند."/>
  </head>
  <body>
    <article>
      <h1>برگزاری سومین جلسه استیضاح دونالد ترامپ با حضور دو شاهد مستقیم تماس تلفنی او با همتای اوکراینی</h1>
      <address>
        <time datetime="2019-11-19T18:16:39+00:00">19 Nov 2019, 18:16</time>
      </address>
      <p>
        <b>سومین جلسه علنی استیضاح دونالد ترامپ، رئیس جمهوری آمریکا روز سه‌شنبه 19 نوامبر/ 28 آبان در حالی برگزار شد که حاضران به شهادت دو مشاور ارشد او پرداختند که گفت‌وگوی تلفنی رئیس جمهوری آمریکا با همتای اوکراینی‌اش را شنیده بودند و آن را "نامناسب" خواندند.</b>
      </p>
      <p>این جلسه با حضور سرهنگ "الکس ویندمن" مدیر امور اروپایی شورای امنیت ملی آمریکا و "جنیفر ویلیام" مشاور مایک پنس، معاون اول رئیس جمهوری آمریکا به عنوان شاهدان مستقیم گفت‌وگوی تلفنی ترامپ در حالی برگزار شد که رئیس جمهوری امریکا تهدید کرده کسانی که علیه او شهادت دهند را از دستگاه‌های دولتی و کاخ سفید اخراج خواهد کرد.</p>
      <p>مجلس نمایندگان آمریکا اواخر اکتبر گذشته با ۲۳۲ رأی به استیحضاح ترامپ رسمیت بخشید. این استیضاح به دنبال انتشار یک فایل صوتی به جریان افتاد که در آن ترامپ اعطای کمک‌های مصوب آمریکا به اوکراین را تلویحاً به همراهی اوکراین در بررسی تخلفات پسر بایدن وابسته می‌کند.</p>
      <p>"الکس ویندمن" ضمن شهادت علیه ترامپ گفته که تهدید کسانی که برای شهادت دادن به کنگره فراخوانده شده‌اند، امری "قابل سرزنش" است.</p>
      <p>ویندمن پیش از حضور در برابر نمایندگان کنگره نیز اعلام کرده بود  که تماس تلفنی دونالد ترامپ با زلنسکی، همتای اوکراینی او موجب نگرانی شدیدش شده است.</p>
      <p>وی همچنین گفته بود: " این به نظر من اصلا پسندیده نیست که ما از یک دولت خارجی بخواهیم از منظر قضایی علیه یکی از شهروندان آمریکایی اقدام کند. من نگران پیامدهای چنین رویکردی بر حمایت دولت آمریکا از اوکراین بودم."</p>
      <p>قرار است طی روزهای سه‌شنبه 19 نوامبر تا پنج‌شنبه 21 نوامبر 9 شاهد در این جلسات علنی حضور یابند و اظهارات خود را در زمینه پرونده دونالد ترامپ بیان کنند.</p>
      <p>دموکرات‌های کنگره به این موضوع مظنون هستند که دونالد ترامپ به دولت اوکراین و ولادیمیر زلنسکی، رئیس جمهوری این کشور فشار آورده تا درباره جو بایدن، معاون سابق ریاست جمهوری آمریکا و رقیب ترامپ در انتخابات ریاست جمهوری سال ۲۰۲۰ از حزب دموکرات این کشور تحقیق کند و در واقع از قدرت خود برای منافع شخصی استفاده کرده است.</p>
      <p>پیش از این نیز کاخ سفید به دلیل فشار دموکرات‌های آمریکا، متن گفت‌وگوی ترامپ با رئیس جمهوری اوکراین را منتشر کرده بود.</p>
      <p>این گفت‌وگوها نشان می‌دهد که ترامپ در ۲۵ ژوئیه گذشته از زلنسکی خواسته تا درباره شرکت پسر جو بایدن در اوکراین، اطلاعاتی کسب کند.</p>
      <p>زلنسکی هم در پاسخ می‌گوید که او دادستان کل جدیدی را منصوب کرده که " موضوع را بررسی خواهد کرد."</p>
      <p>دونالد ترامپ سومین رئیس جمهوری در تاریخ ایالات متحده است که استیضاح می‌شود. هیچ‌کدام از روسای جمهور قبلی به دلیل استیضاح از مقام خود برکنار نشدند.</p>
      <p>در حالی که جمهوری‌خواهان در این پرونده دموکرات‌ها را به برگزاری "تئاتر" برای جهت دادن به افکار عمومی متهم می‌کنند، دموکرات‌ها درباره "وظیفه بزرگ و تاریخی"‌ای می‌گویند که از زمان باز شدن این پرونده در اواخر سپتامبر گذشته بر عهده آنها گذاشته شده و نسبت به آن اظهار "نگرانی" می‌کنند.</p>
    </article>
  </body>
</html>