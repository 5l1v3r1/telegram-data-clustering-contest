<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/napokon-belul-mar-masodjara-kerult-padlora-romania-penze-1878567/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T18:36:00+00:00"/>
    <meta property="og:title" content="Napokon belül már másodjára került padlóra Románia pénze"/>
    <meta property="og:description" content="A román valuta szeptemberben kezdett gyengülni az euróval szemben."/>
  </head>
  <body>
    <article>
      <h1>Napokon belül már másodjára került padlóra Románia pénze</h1>
      <address><time datetime="2019-11-19T18:36:00+00:00">19 Nov 2019, 18:36</time> by <a rel="author">MTI</a></address>
      <p>A román lej a héten immár másodszor történelmi mélypontra került az euróval szemben, az európai fizető eszköz egy egysége 4,7759 lejbe került kedden – közölte a Román Nemzeti Bank.</p>
      <aside>A lej 30 banival, vagyis 0,06 százalékkal gyengült az előző naphoz képest, amikor a román lej szintén történelmi mélypontra került a csütörtöki után. Szűk egy hét alatt a román lej háromszor gyengült történelmi mélypontra az euróval szemben.</aside>
      <p>A román valuta szeptemberben kezdett ismét gyengülni az euróval szemben, miután viszonylag hosszú ideig stabil volt. A román központi bank szóvivője a múlt héten elmondta, hogy a román lejre a külkereskedelemi mérleg adatai, illetve az államháztartási hiány miatt nehezedik nyomás.</p>
      <figure>
        <img src="https://www.vg.hu/wp-content/uploads/2018/05/shutterstock1062776786.jpg"/>
        <figcaption>Fotó: Shutterstock</figcaption>
      </figure>
      <p>A román külkereskedelmi mérleg hiánya az első kilenc hónap után 20 százalékkal, 12,045 milliárd euróra nőtt, a román államháztartási hiány pedig az első tíz hónap után már meghaladta a kormány által egész évre vállalt GDP-arányos 2,76 százalékos deficitet.</p>
      <p>A novemberben beiktatott kormány pénzügyminisztere 4 százalékos hiánycélt tűzött ki. Az utóbbi napokban a román lejre azért is nehezedik nyomás, mert a fekete péntek miatt ebben az időszakban várhatóan gyorsabban növekszik az import más hónapokhoz képest.</p>
    </article>
  </body>
</html>