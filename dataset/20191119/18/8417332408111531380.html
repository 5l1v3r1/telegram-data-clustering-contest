<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/19/Frode-Berg-Jeg-er-ble-presset-av-E-tjenesten-20432361.ece"/>
    <meta property="og:site_name" content="adressa.no"/>
    <meta property="article:published_time" content="2019-11-19T18:27:45+00:00"/>
    <meta property="og:title" content="Frode Berg: Jeg er ble presset av E-tjenesten"/>
    <meta property="og:description" content="Frode Berg sier at han føler seg lurt av de norske representantene for etterretningstjenesten. – Jeg ble presset, sier han."/>
  </head>
  <body>
    <article>
      <h1>Frode Berg: Jeg er ble presset av E-tjenesten</h1>
      <address><time datetime="2019-11-19T18:27:45+00:00">19 Nov 2019, 18:27</time> by <a rel="author">(NTB) NTB-Brage Lie Jor</a></address>
      <p>Frode Berg sier at han føler seg lurt av de norske representantene for etterretningstjenesten. – Jeg ble presset, sier han.</p>
      <aside><a href="https://www.adressa.no/nyheter/innenriks/2019/11/19/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/19/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/19/javascript:void(0);">Del denne artikkelen på e-post</a></aside>
      <p>Den pensjonerte grensevakten (64) møtte tirsdag pressen for første gang siden han ble pågrepet og fengslet i Moskva for snart to år siden. I april ble han dømt til 14 års fengsel for spionasje.</p>
      <p>Frode Berg sier han er beæret over all støtten han har fått i fengslet i Russland og innledet pressekonferansen med å takke alle som har jobbet for ham.</p>
      <p>Berg ble benådet før helgen og overlevert til den norske ambassaden i Litauen fredag, som en del av en spionutvekslingsavtale mellom Russland og Litauen. Lørdag kveld kom han hjem til Norge.</p>
      <p>– Jeg er dømt for spionasje, men jeg er ingen spion, sa Frode Berg under pressekonferansen.</p>
      <p>Han trakk fram at han nektet straffskyld i rettssaken i Moskva.</p>
      <h3>Følte seg lurt av etterretningstjenesten</h3>
      <p>Berg fortalte at han føler seg lurt av de norske representantene for etterretningstjenesten.</p>
      <p>– Det er lett å være etterpåklok, men jeg føler meg ført bak lyset av e-tjenesten, sa Berg.</p>
      <p>Han kjente på en følelse av å være fortapt da han satt fengslet i Moskva.</p>
      <p>– Når man sitter på en celle på 9,5 kvadratmeter, delt med en annen person, så får man ganske god tid til å tenke, sa han.</p>
      <h3>Ikke tilbudt kompensasjon</h3>
      <p>Berg har det siste døgnet hatt møter med både PST og e-tjenesten. Han beskriver begge møtene som gode møter.</p>
      <p>– <i>Har du blitt tilbudt kompensasjon?</i></p>
      <p><i>– </i>Nei, ikke ennå.</p>
      <p>Videre ønsker ikke Berg eller advokaten å kommentere hvorvidt de kommer til å kreve erstatning fra etterretningstjenesten.</p>
      <h3>Har ikke røpet noe</h3>
      <p>Han sa at de russiske myndighetene har hatt kontroll hele tiden.</p>
      <p>– Jeg har ikke røpet noe, det har jeg sluppet, de har hatt kontroll hele veien, sa Berg under pressekonferansen.</p>
      <p>Under rettssaken i Moskva kom det fram på at russiske FSB har hatt en mappe på Berg siden starten av 1990-tallet.</p>
    </article>
  </body>
</html>