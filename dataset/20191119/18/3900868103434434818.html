<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562327/ohe-anisychia-gia-tin-aponomi-charitos-apo-tramp-se-stratiwtikoys-egklimaties-polemoy"/>
    <meta property="og:site_name" content="NOOZ."/>
    <meta property="article:published_time" content="2019-11-19T18:52:00+00:00"/>
    <meta property="og:title" content="OHE: Ανησυχία για την απονομή χάριτος από Τραμπ σε στρατιωτικούς εγκληματίες πολέμου"/>
    <meta property="og:description" content="H Ύπατη Αρμοστεία του OHE για τα ανθρώπινα δικαιώματα επέκρινε έντονα την απόφαση του αμερικανού προέδρου να δώσει χάρη σε τρεις αμερικανούς στρατιωτικούς που κατηγορούνται για εγκλήματα πολέμου, χαρακτηρίζοντας την απόφαση αυτή &quot;ανησυχητικό σημάδι&quot;."/>
  </head>
  <body>
    <article>
      <h1>OHE: Ανησυχία για την απονομή χάριτος από Τραμπ σε στρατιωτικούς εγκληματίες πολέμου</h1>
      <address>
        <time datetime="2019-11-19T18:52:00+00:00">19 Nov 2019, 18:52</time>
      </address>
      <p>
        <b>H Ύπατη Αρμοστεία του OHE για τα ανθρώπινα δικαιώματα επέκρινε έντονα την απόφαση του αμερικανού προέδρου να δώσει χάρη σε τρεις αμερικανούς στρατιωτικούς που κατηγορούνται για εγκλήματα πολέμου, χαρακτηρίζοντας την απόφαση αυτή "ανησυχητικό σημάδι".</b>
      </p>
      <p>"Είμαστε πολύ ανήσυχοι μετά την χάρη που έδωσε πρόσφατα ο αμερικανός πρόεδρος σε τρεις αμερικανούς στρατιωτικούς που κατηγορούνται για εγκλήματα πολέμου", δήλωσε ο εκπρόσωπος της 'Υπατης Αρμοστείας Ρούπερτ Κόλβιλ σε ενημέρωση του Τύπου στη Γενεύη.</p>
      <p>"Αυτές οι τρεις περιπτώσεις αφορούν σοβαρές παραβιάσεις του διεθνούς ανθρωπιστικού δικαίου, που έχουν αποδειχθεί ή φέρεται να διαπράχθηκαν".</p>
      <p>Την Παρασκευή ο Ντόναλντ Τραμπ έδωσε χάρη στον πρώτο υπολοχαγό Κλιντ Λόρανς, που είχε καταδικαστεί γιατί διέταξε το 2012 να πυροβοληθεί μια ομάδα τριών Αφγανών αμάχων, από τους οποίους οι δύο έχασαν τη ζωή τους. Ο αξιωματικός έχει ήδη εκτίσει έξι χρόνια φυλάκισης από τα 19 της ποινής του.</p>
      <p>Ο πρόεδρος των ΗΠΑ έδωσε χάρη επίσης στον Ματ Γκολστέιν, πρώην μέλος των Πρασινοσκούφηδων, της επίλεκτης μονάδας του αμερικανικού στρατού, ο οποίος κατηγορείται για τον φόνο εκ προμελέτης το 2010 ενός Ταλιμπάν που θεωρείτο ύποπτος για την κατασκευή βομβών.</p>
      <p>Τέλος ο Τραμπ ακύρωσε την απόφαση να υποβαθμιστεί ο στρατιώτης 'Εντουαρντ Γκάλαχερ, μέλος της επίσης επίλεκτης μονάδας Navy Seals, ο οποίος κατηγορείται ότι μαχαίρωσε μέχρι θανάτου στο Ιράκ νεαρό κρατούμενο της οργάνωσης Ισλαμικό Κράτος και ότι εκτέλεσε άλλους άμαχους.</p>
      <p>Ο Γκάλαχερ απαλλάχθηκε τον Ιούλιο από τις περισσότερες κατηγορίες που εκκρεμούσαν σε βάρος του, αλλά καταδικάστηκε γιατί διακρίνεται σε μια φωτογραφία μαζί με άλλους Seals μαζί με το πτώμα αυτού του νεαρού κρατούμενου.</p>
      <p>Η Ύπατη Αρμοστεία είναι ιδιαίτερα ανήσυχη λόγω της χάρης που έδωσε ο πρόεδρος στους τρεις στρατιωτικούς, είπε ο Κόλβιλ, υπογραμμίζοντας ότι αυτή η απονομή χάριτος "αντιβαίνει το γράμμα και το πνεύμα του διεθνούς δικαίου, το οποίο απαιτεί οι υπεύθυνοι να λογοδοτούν. Δεν πιστεύω ότι υπήρχε χάρη αυτού του είδους στις ΗΠΑ μετά τον πόλεμο του Βιετνάμ", είπε.</p>
      <p>Ο εκπρόσωπος δήλωσε επίσης ιδιαίτερα ανήσυχος από τη χάρη που δόθηκε στον Γκολστέιν πριν καν ολοκληρωθεί η ποινική διαδικασία.<br/>"Η χάρις υπάρχει στο διεθνές δίκαιο και αυτή επιτρέπει να διευθετηθούν περιπτώσεις αδικίας, αλλά στις παρούσες περιπτώσεις δεν υπήρχε καμιά συνθήκη που μπορεί να την αιτιολογεί πέραν της βούλησης να αποτραπεί η νομική διαδικασία", δήλωσε.</p>
      <p>"Αυτή η απονομή χάριτος στέλνει ανησυχητικό σήμα στις στρατιωτικές δυνάμεις όλου του κόσμου".</p>
      <p>Η απόφαση του προέδρου Τραμπ επικρίθηκε και από πρώην στρατιωτικούς αξιωματούχους των ΗΠΑ.</p>
    </article>
  </body>
</html>