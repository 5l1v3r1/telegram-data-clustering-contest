<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/recerca-catalana-catapulta-consolida-influents-mon-citats-classificacio-Clarivate-Analytics_0_2346965440.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T18:13:26+00:00"/>
    <meta property="og:title" content="La recerca catalana es catapulta entre les més influents del món"/>
    <meta property="og:description" content="Els oncòlegs Manel Esteller i Enriqueta Felip figuren entre els investigadors més citats del món, segons una de les classificacions científiques més reputades"/>
  </head>
  <body>
    <article>
      <h1>La recerca catalana es catapulta entre les més influents del món</h1>
      <h2>Els oncòlegs Manel Esteller i Enriqueta Felip figuren entre els investigadors més citats del món, segons una de les classificacions científiques més reputades</h2>
      <address>
        <time datetime="2019-11-19T18:13:26+00:00">19 Nov 2019, 18:13</time>
      </address>
      <p>La ciència catalana no deixa de collir èxits: en l'últim any una quarantena d'investigadors dels principals centres de recerca de Catalunya han aconseguit figurar entre els més citats del món, segons una classificació elaborada per Web of Science Group, una companyia relacionada amb Clarivate Analytics. El rànquing, que identifica quins són els científics amb més influència en el món acadèmic i científic, es publica anualment des del 2012. Per elaborar-lo es fa servir el recompte de cites que acumulen els treballs signats per aquests investigadors durant l'última dècada, i entre ells hi ha els oncòlegs Manel Esteller, director de l'Institut de Recerca contra la Leucèmia Josep Carreras, i Enriqueta Felip, investigadora principal  del Grup de Tumors Toràcics i Càncer de Cap i Coll del Vall d'Hebron Institut d'Oncologia (VHIO).</p>
      <p>La classificació es considera una de les més prestigioses del món i reuneix els noms dels  6.216 científics més rellevants en fins a 21 àmbits de la ciència i les ciències socials, que van des de la medicina clínica i les neurociències fins a l'agricultura, l'economia o el medi ambient. Alguns dels investigadors apareixen en més d'una categoria. Enguany s'han tingut en compte uns 150.000 articles publicats en el decenni 2008-2018, i en la categoria de medicina clínica, per exemple, s'inclouen uns 436 investigadors. </p>
      <p>En total, 124 científics que figuren en aquest reputat llistat treballen en institucions arrelades a Espanya, i e l 30% dels investigadors que hi treballen ho fan en 12  centres de recerca catalans: l 'Hospital Clínic - IDIBAPS, la Universitat de Barcelona (UB), l'Institut de Ciències Fotòniques (ICFO), l'Institut de Salut Global de Barcelona (ISGlobal),  el Vall d'Hebron Institut d'Oncologia (VHIO), l'Institut Hospital del Mar d'Investigacions Mèdiques (IMIM), l'Hospital de la Santa Creu i Sant Pau, la Universitat de Lleida, l'Institut Català de Paleoecologia Humana i Evolució Social, l'Institut d'Investigació Biomèdica de Bellvitge, la Universitat Rovira i Virgili i la Universitat Pompeu Fabra.</p>
      <p>Alguns noms propis són el doctor Josep Tabernero, director del VHIO i cap del servei d'oncologia de l'Hospital Universitari Vall d'Hebron (que repeteix al llistat des del 2016); el doctor Elías Campo,  director d'Investigació de l'Hospital Clínic de Barcelona;  Maria Isabel Covas Planells, cap del grup de riscos cardiovasculars i nutrició de l'IMIM, i Joaquim Radua, psiquiatre i investigador postdoctoral a l'IDIBAPS.</p>
      <p>El llistat de Clarivate Analytics revela que els investigadors més citats tenen fins a 60 nacionalitats diferents, però únicament 10 països retenen el 80% del talent: els Estats Units (42%), el Regne Unit (8,7%), la Xina (7,75%), Alemanya (5,7%), Austràlia (4%), Holanda (3%), el Canadà (2,6%), França (2,5%), Suïssa (2%) i Espanya (1,8%). L'Estat es manté, de fet, al <i>top ten </i>dels països per segon any consecutiu. </p>
    </article>
  </body>
</html>