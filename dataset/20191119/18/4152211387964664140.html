<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/591689/%E0%A6%B2%E0%A7%87%E0%A6%AC%E0%A6%BE%E0%A6%A8%E0%A6%A8%E0%A7%87-%E0%A6%AA%E0%A6%BE%E0%A6%B0%E0%A7%8D%E0%A6%B2%E0%A6%BE%E0%A6%AE%E0%A7%87%E0%A6%A8%E0%A7%8D%E0%A6%9F-%E0%A6%85%E0%A6%A7%E0%A6%BF%E0%A6%AC%E0%A7%87%E0%A6%B6%E0%A6%A8-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD%E0%A6%95%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T18:32:00+00:00"/>
    <meta property="og:title" content="লেবাননে পার্লামেন্ট অধিবেশন স্থগিত, বিক্ষোভকারীদের উল্লাস"/>
    <meta property="og:description" content="লেবাননে রাজনৈতিক ব্যবস্থার সংস্কারের দাবিতে আন্দোলনকারীরা দেশটির পার্লামেন্টের অধিবেশন স্থগিত হওয়ায় উল্লাস প্রকাশ করেছেন। বিক্ষোভকারীদের সঙ্গে দাঙ্গা পুলিশের সংঘর্ষের পর অধিবেশন স্থগিতের ঘোষণা আসে। মঙ্গলবার এই ঘোষণার পর বিক্ষোভকারীরা বৈরুতের নেজমেহ স্কয়ারে পতাকা হাতে বাদ্য বাজিয়ে ও..."/>
  </head>
  <body>
    <article>
      <h1>লেবাননে পার্লামেন্ট অধিবেশন স্থগিত, বিক্ষোভকারীদের উল্লাস</h1>
      <address><time datetime="2019-11-19T18:32:00+00:00">19 Nov 2019, 18:32</time> by <a rel="author">বিদেশ ডেস্ক</a></address>
      <p>
        <b>লেবাননে রাজনৈতিক ব্যবস্থার সংস্কারের দাবিতে আন্দোলনকারীরা দেশটির পার্লামেন্টের অধিবেশন স্থগিত হওয়ায় উল্লাস প্রকাশ করেছেন। বিক্ষোভকারীদের সঙ্গে দাঙ্গা পুলিশের সংঘর্ষের পর অধিবেশন স্থগিতের ঘোষণা আসে। মঙ্গলবার এই ঘোষণার পর বিক্ষোভকারীরা বৈরুতের নেজমেহ স্কয়ারে পতাকা হাতে বাদ্য বাজিয়ে ও আতশবাজি পুড়িয়ে উল্লাস করে। কাতারভিত্তিক সংবাদমাধ্যম আল জাজিরা এখবর জানিয়েছে।</b>
      </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/20/9fdaa0091d71986e2ae529e45fb3f8f5-5dd4355cac00f.jpg"/>
      </figure>
      <p>১৭ অক্টোবর থেকে দুর্নীতি ও রাজনৈতিক অভিজাতদের বিরুদ্ধে বিক্ষোভে নেমেছেন লেবানিজরা। এরপর থেকেই রাজনৈতিক ব্যবস্থার সংস্কারের দাবিতে কয়েক হাজার মানুষ বিক্ষোভ করে আসছেন। তারা দাবি করে আসছেন, দেশটির ধর্মীয় ও জাতিগত গোষ্ঠীর মধ্যে ক্ষমতা ভাগাভাগির পদ্ধতির অবসান। অর্থনৈতিক দূরাবস্থা কাটিয়ে উঠতে ও জনগণের মৌলিক চাহিদা পূরণের জন্য তারা বিশেষজ্ঞদের নিয়ে সরকার গঠনের দাবিও করে আসছে তারা।</p>
      <p>মঙ্গলবার এই চত্ত্বরের প্রবেশ মুখে বিক্ষোভকারীরা জড়ো হয়ে মানবঢাল গড়ে তোলেন। যাতে করে পার্লামেন্টের অধিবেশন বসতে না পারে। তাদের দাবি, কয়েক সপ্তাহের দীর্ঘ বিক্ষোভ আন্দোলনের দাবিগুলো পূরণে ব্যর্থ হয়েছে পার্লামেন্ট।</p>
      <p>পার্লামেন্ট অভিমূখের সবগুলো সড়কে বিক্ষোভকারীরা অবস্থান নিলেও কঠোর নিরাপত্তা ব্যবস্থা জারি করা হয়। কাঁটাতারের বেড়া দিয়ে পুলিশ ব্যারিকেড গড়ে তোলো।</p>
      <p>পরে পার্লামেন্টের সেক্রেটারি জেনারেল অধিবেশন স্থগিত ঘোষণা করেন। অনাকাঙ্ক্ষিত নিরাপত্তা ইস্যুর কারণে অধিবেশন স্থগিত করা হয়েছে বলে জানিয়েছেন তিনি।</p>
      <p>সরকারবিরোধী বিক্ষোভ শুরু হওয়ার পর এটিই প্রথম অধিবেশন। এর আগে স্পিকার ১২ নভেম্বর পর্যন্ত অধিবেশন স্থগিত করেছিলেন।</p>
      <p> </p>
      <p> </p>
      <footer>/এএ/</footer>
    </article>
  </body>
</html>