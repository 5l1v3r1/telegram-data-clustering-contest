<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/rodionam-kurucam-tiesas-sede-parcelta-uz-janvari.d?id=51651349"/>
    <meta property="og:site_name" content="DELFI"/>
    <meta property="article:published_time" content="2019-11-19T18:16:31+00:00"/>
    <meta property="og:title" content="Rodionam Kurucam tiesas sēde pārcelta uz janvāri "/>
    <meta property="og:description" content="Nacionālās basketbola asociācijas (NBA) kluba Bruklinas &quot;Nets&quot; Latvijas basketbolista Rodiona Kuruca tiesas sēde otrdien tika pārcelta uz 8.janvāri, ziņo Mets Brukss savā &quot;Twitter&quot; kontā."/>
  </head>
  <body>
    <article>
      <h1>Rodionam Kurucam tiesas sēde pārcelta uz janvāri </h1>
      <address><time datetime="2019-11-19T18:16:31+00:00">19 Nov 2019, 18:16</time> by <a rel="author">LETA</a></address>
      <p>
        <b>Nacionālās basketbola asociācijas (<a href="https://www.delfi.lv/temas/nba">NBA</a>) kluba Bruklinas "<a href="https://www.delfi.lv/temas/nets">Nets</a>" Latvijas basketbolista <a href="https://www.delfi.lv/temas/rodions-kurucs">Rodiona Kuruca</a> tiesas sēde otrdien tika pārcelta uz 8.janvāri, ziņo Mets Brukss savā "Twitter" kontā.</b>
      </p>
      <p>Kurucam otrdien tiesā bija jāierodas uz tiesas sēdi, taču sēde pārcelta uz nākamā gada 8.janvāri.</p>
      <p>Brukss savā "Twitter" kontā ziņo, ka nekādi papildu pierādījumi, aculiecinieku liecības vai fotogrāfijas šoreiz iesniegti netika.</p>
      <p>Kurucs septembra sākumā Ņujorkā tika īslaicīgi arestēts par jūnijā pastrādātu uzbrukumu savai draudzenei. "New York Post" rakstīja, ka Kurucs pielicis sev nazi pie rīkles un esot kliedzis: "Es sevi nogalināšu!". Taču viņš ātri nometis to, aplicis roku ap sievietes kaklu un žņaudzis viņu, pēc tam iegrūžot gultā.</p>
      <p>Kurucs par nodarīto 3.septembrī ieradās tiesā, kurā pret viņu netika izvirzītas prasības, basketbolistam izvairoties no drošības naudas. Spēlētājam gan nācās atgriezties tiesas zālē 21.oktobrī. Komanda atbalsta spēlētāju.</p>
      <p>Aizvadītajā sezonā Kurucs laukumā vidēji pavadīja 20,5 minūtes, gūstot 8,5 punktus un izcīnot 3,9 atlēkušās bumbas. Spēlētājs trīspunktu metienus realizēja ar 31,5% precizitāti, bet kopumā viņa metienu precizitāte sasniedza 45% atzīmi.</p>
      <p>Jaunajā sezonā viņa rādītāji ir zemāki - vidēji 2,3 punkti un 2,4 atlēkušās bumbas spēlē, kā arī 60% trāpījumu no trīspunktu līnijas un 33,3% - no soda līnijas.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/kurucs-nba-atgriezas-ar-danku-nets-ceturtais-zaudejums-piecos-macos.d?id=51648903"/>
        <a href="https://www.delfi.lv/sports/news/basketbols/rodionam-kurucam-tiesa-vel-apsudzibu-neizvirza.d?id=51568729"/>
        <a href="https://www.delfi.lv/sports/news/basketbols/asv-mediji-rodions-kurucs-arestets-par-draudzenes-znaugsanu.d?id=51428313"/>
      </related>
    </article>
  </body>
</html>