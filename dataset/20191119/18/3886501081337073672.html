<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119538-ssp-pita-zoranu-mihajlovic-zasto-je-izgradnja-srpskog-puta-toliko-veca-od-onog-u-susednoj-hrvatskoj?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T18:55:05+00:00"/>
    <meta property="og:title" content="SSP pita Zoranu Mihajlović zašto je izgradnja srpskog puta toliko veća od onog u susednoj Hrvatskoj"/>
    <meta property="og:description" content="Stranka slobode i pravde (SSP) pozvala je ministarku gradjevinarstva Zoranu Mihajlović koja je danas sa kompanijom &quot;Azvirt&quot; potpisala ugovor o izgradnji auto-puta Ruma-Šabac i brze saobraćajnice Šabac-Loznica da objasni gradjanima zašto je cena srpskog puta toliko veća od onog koji je uradjen u Hrvatskoj.&quot;Gradjani će 467,5 miliona evra platiti za 21 kilometar auto-puta i 55 kilometara takozvane brze saobraćajnice od Rume preko Šapca do Loznice&quot;, piše u saopštenju SSP.SSP je poručio da je cena od oko šest miliona evra po kilometru tog puta nerealna, i da u prilog tome ide podatak iz Hrvatske gde je kilometar punog profila auto-puta izmedju Zagreba i Splita koštao 5,6 miliona evra.&quot;Reč je o auto-putu na kome ima 26 mostova dužine 3,8 kilometar, 14 tunela dužine 22,5 kilometara, 50 vijadukta dužine 13,5 kilometara i 17 petlji. Takav auto-put je u startu jeftiniji od ovog našeg puta koji je samo trećinom auto-put&quot;, piše u saopštenju.SSP je upitao i zašto projekat nije radjen iz sredstava evropskih razvojnih fondova…"/>
  </head>
  <body>
    <article>
      <h1>SSP pita Zoranu Mihajlović zašto je izgradnja srpskog puta toliko veća od onog u susednoj Hrvatskoj</h1>
      <address>
        <time datetime="2019-11-19T18:55:05+00:00">19 Nov 2019, 18:55</time>
      </address>
      <p><b>Stranka slobode i pravde (SSP) pozvala je ministarku gradjevinarstva Zoranu Mihajlović koja je danas sa kompanijom "Azvirt" potpisala ugovor o izgradnji auto-puta Ruma-Šabac i brze saobraćajnice Šabac-Loznica da objasni gradjanima zašto je cena srpskog puta toliko veća od onog koji je uradjen u Hrvatskoj.</b><br/><br/>"Gradjani će 467,5 miliona evra platiti za 21 kilometar auto-puta i 55 kilometara takozvane brze saobraćajnice od Rume preko Šapca do Loznice", piše u saopštenju SSP.<br/><br/>SSP je poručio da je cena od oko šest miliona evra po kilometru tog puta nerealna, i da u prilog tome ide podatak iz Hrvatske gde je kilometar punog profila auto-puta izmedju Zagreba i Splita koštao 5,6 miliona evra.<br/><br/>"Reč je o auto-putu na kome ima 26 mostova dužine 3,8 kilometar, 14 tunela dužine 22,5 kilometara, 50 vijadukta dužine 13,5 kilometara i 17 petlji. Takav auto-put je u startu jeftiniji od ovog našeg puta koji je samo trećinom auto-put", piše u saopštenju.<br/><br/>SSP je upitao i zašto projekat nije radjen iz sredstava evropskih razvojnih fondova ili Svetske banke uz sprovodjenje tenderske procedure.<br/><br/>"Apsolutno podržavamo izgradnju ovih saobraćajnica, one su neophodne, ali pod punom odgovornošću tvrdimo da će posao koji je bez tendera dat azerbejdžanskoj kompaniji Azvirt biti preplaćen najmanje duplo", piše u saopštenju.<br/><br/>Ministarka gradjevinarstva, saobraćaja i infrastrukture Zorana Mihajlović i predstavnik azerbejdžanske kompanije Azvirt Kamil Alijev potpisali su danas u Beogradu ugovor o izgradnji auto-puta Ruma-Šabac i brze saobraćajnice Šabac-Loznica, ukupne dužine 77 kilometara, čija je procenjena vrednost 467,5 miliona evra.</p>
    </article>
  </body>
</html>