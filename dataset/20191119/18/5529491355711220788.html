<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/biella-cittadinanza-onoraria-segre-greggio-3119099/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-19T18:34:24+00:00"/>
    <meta property="og:title" content="Biella: no alla cittadinanza onoraria a Liliana Segre, sì a Ezio Greggio. Che rifiuta per “onore alla memoria”"/>
    <meta property="og:description" content="BIELLA – Biella nega la cittadinanza onoraria a Liliana Segre ma la concede ad Ezio Greggio. Ma lui la rifiuta per rispetto nei confronti della senatrice deportata ad Auschwitz. “Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me”, ha spiegato Greggio. “Non è una scelta contro nessuno – spiega Greggio -, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento”.Isis, Maria Giulia Fatima Sergio condannata a 9 anni: è la prima foreign fighter italianaGiovanna Gennarini Laterza è morta: moglie dell’editore Paolo, aveva 89 anni Il Consiglio comunale piemontese che solo pochi giorni fa aveva bocciato, con il no Lega e Fratelli d’Italia, la mozione promossa dalle…"/>
  </head>
  <body>
    <article>
      <h1>Biella: no alla cittadinanza onoraria a Liliana Segre, sì a Ezio Greggio. Che rifiuta per “onore alla memoria”</h1>
      <address><time datetime="2019-11-19T18:34:24+00:00">19 Nov 2019, 18:34</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/greggio-1.jpg"/>
        <figcaption>Ezio Greggio (Foto Ansa)</figcaption>
      </figure>
      <p>BIELLA – <b>Biella</b> nega la cittadinanza onoraria a <b>Liliana Segre</b> ma la concede ad <b>Ezio Greggio. </b>Ma lui la rifiuta per rispetto nei confronti della senatrice deportata ad Auschwitz.</p>
      <p>“Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me”, ha spiegato Greggio. “Non è una scelta contro nessuno – spiega Greggio -, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento”.</p>
      <figure>
        <a href="https://www.blitzquotidiano.it/cronaca-italia/isis-maria-giulia-fatima-sergio-condanna-definitiva-foreign-fighter-italiana-3119524/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/isis-maria-giulia-fatima-sergio-condanna-definitiva-foreign-fighter-italiana-3119524/">
          <img src="https://static.blitzquotidiano.it/wp/wp-content/uploads/2019/11/maria-giulia-fatima-sergio-ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/isis-maria-giulia-fatima-sergio-condanna-definitiva-foreign-fighter-italiana-3119524/">Isis, Maria Giulia Fatima Sergio condannata a 9 anni: è la prima foreign fighter italiana</a>
      </h3>
      <figure>
        <a href="https://www.blitzquotidiano.it/cronaca-italia/giovanna-gennarini-laterza-morta-3119423/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/giovanna-gennarini-laterza-morta-3119423/">
          <img src="https://static.blitzquotidiano.it/wp/wp-content/uploads/2019/11/laterza-bari-ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/giovanna-gennarini-laterza-morta-3119423/">Giovanna Gennarini Laterza è morta: moglie dell’editore Paolo, aveva 89 anni</a>
      </h3>
      <p>Il Consiglio comunale piemontese che solo pochi giorni fa aveva bocciato, con il no Lega e Fratelli d’Italia, la mozione promossa dalle liste civiche e appoggiata da M5s e Forza Italia oggi, 19 novembre, aveva deciso di conferire il riconoscimento al conduttore di Striscia la Notizia.  L’attore e showman si unisce a una cerchia ristretta di personalità del territorio che si sono particolarmente distinte in diversi ambiti, come lo stilista <b>Nino Cerruti</b> e l’artista <b>Michelangelo Pistoletto.</b></p>
      <p>Ma la decisione non poteva non far discutere. Contro l’iniziativa si è scagliato <b>Paolo Furia</b>, segretario regionale del Pd in Piemonte: “Non c’è nulla di male di per sé – ha scritto su Facebook – in un titolo di onorificenza a Ezio Greggio; ma la tempistica è da brivido. Farlo esattamente la settimana dopo aver bocciato la richiesta di dare la cittadinanza onoraria a<a href="https://www.blitzquotidiano.it/politica-italiana/liliana-segre-fascisti-carabinieri-3114321/"><b> Liliana Segre</b> </a>(ex deportata a Auschwitz, cui sono state date minacce antisemite nelle ultime settimane), è una ridicola provocazione”.</p>
      <p>Le motivazioni che hanno indotto il sindaco di Biella, <b>Claudio Corradino</b> (Lega), ad offrire a Greggio il riconoscimento erano legate alla carriera, all’impegno rivolto al sociale e al forte legame mantenuto con la città natale, Cossato. “Si conferisce a Ezio Greggio – è il testo – il titolo di Cittadino Onorario per la popolarità televisiva come conduttore, giornalista, attore e regista; per il suo costante impegno attraverso l’associazione ‘Ezio Greggio per i bambini prematuri’; per aver contribuito a diffondere in Italia e nel mondo il nome di Biella”.</p>
      <p>Solo cinque giorni fa Lega e FdI avevano definito “strumentale” la proposta di conferire lo stesso riconoscimento alla senatrice Segre: “Nulla contro la senatrice Segre – aveva detto allora Alessio Ercoli, capogruppo della Lega -: la mozione presentata credo sia avvilente nei suoi stessi confronti. Biella lo sta facendo solo sull’inutile onda del consenso”. (Fonte: Ansa)</p>
    </article>
  </body>
</html>