<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttonapoli.net/le-interviste/milan-l-ex-mirabelli-sicuro-il-napoli-farebbe-il-colpo-del-secolo-con-kessie-415123"/>
    <meta property="og:site_name" content="TUTTONAPOLI.net"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="Milan, l'ex Mirabelli sicuro: &quot;Il Napoli farebbe il colpo del secolo con Kessie!&quot;"/>
    <meta property="og:description" content="A Radio Marte nella trasmissione “Si gonfia la rete” è intervenuto Massimo Mirabelli, dirigente sportivo ed ex direttore sportivo del Milan."/>
  </head>
  <body>
    <article>
      <h1>Milan, l'ex Mirabelli sicuro: "Il Napoli farebbe il colpo del secolo con Kessie!"</h1>
      <h2>A Radio Marte nella trasmissione “Si gonfia la rete” è intervenuto Massimo Mirabelli, dirigente sportivo ed ex direttore sportivo del Milan.</h2>
      <address><time datetime="2019-11-19T18:00:00+00:00">19 Nov 2019, 18:00</time> by <a rel="author">Redazione Tutto Napoli.net</a></address>
      <p>A Radio Marte nella trasmissione “Si gonfia la rete” è intervenuto <b>Massimo Mirabelli, </b>dirigente sportivo ed ex direttore sportivo del Milan: "<i>Che la Juve e l'Inter potessero competere per il titolo l'avevo previsto, così come un passo in avanti da parte dell'Atalanta e poi immaginavo una serie di squadre a lottare per il quarto posto tra cui il Napoli per cui ci avevo visto giusto.</i></p>
      <p>
        <i>Milan-Napoli ha sempre un fascino particolare, entrambe cercano la svolta per dare un senso a questo campionato. De Laurentiis ha fatto un ottimo lavoro a Napoli e magari i napoletani non lo apprezzano, ma dall'esterno si vede il grande lavoro svolto dalla dirigenza. Per anni la squadra azzurra ha lottato tra Champions e campionato e adesso paga lo stress accumulato nell'essere per anni l'antagonista della Juventus senza raccogliere mai nulla.</i>
      </p>
      <p>
        <i>Kessie è uno dei centrocampisti più importanti in Italia. E' giovane, ha una struttura fisica importante, è straordinario, ma ogni giocatore va gestito e trattato in modo diverso. Kessie sta soffrendo il poco feeling che c'è al Milan ed auguro al Napoli di prenderlo, farebbe il colpo del secolo. Giuntoli è un conoscitore del calcio e chiunque prende Kessie fa un grande affare. Farà cose importantissime perchè non gli manca nulla, forse solo una squadra che gli dia più fiducia.</i>
      </p>
      <p>
        <i>Il Milan è un grande club e dispiace vederlo in questa situazione. Il mio Milan per 2 anni ha sfiorato la Champions e non l'abbiamo raggiunta solo per pochi punti, ma come ogni progetto, anche il mio aveva bisogno di tempo. Prendemmo giocatori che non conoscevano l'italiano e avevamo bisogno di tempo per puntellare la squadra e rinforzarla. Paradossalmente, questa squadra è stata poi indebolita col mercato e dispiace non aver completato il lavoro al Milan.</i>
      </p>
      <p>
        <i>Calhanoglu non è aiutato dalla squadra, ma è il giocatore che ha calciato di più in porta in serie A. Sui calci piazzati è pericolosissimo e lo è anche sui calci d'angolo, ma necessita di una collocazione precisa. Poi, l'ho visto giocare in diversi ruoli e quando non gli si affida una determinata posizione, è difficile che raggiunga il massimo livello.</i>
      </p>
      <p>
        <i>Il mio futuro? Sono in giro per aggiornamenti e spero di trovare un progetto importante. Sto attento a non sbagliare scelta però e spero la fortuna mi assista". </i>
      </p>
    </article>
  </body>
</html>