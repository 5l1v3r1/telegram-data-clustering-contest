<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/cum-va-arata-zona-de-relaxare-de-deasupra-parcarii-subterane-din-strada-independentei-din-oradea-152909.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T18:31:00+00:00"/>
    <meta property="og:title" content="Cum va arăta zona de relaxare de deasupra parcării subterane din strada Independenței din Oradea (FOTO)"/>
    <meta property="og:description" content="Consiliul Local a aprobat marţi, cu unanimitate de voturi, indicatorii tehnico-economici ai lucrărilor de amenajare a unei piaţete deasupra parcării subterane de pe malul Crişului Repede. Lucrările, în valoare de 10 milioane lei, vor cuprinde de la spaţii de relaxare şi punct de informare turistică, până la trepte de coborâre către malul Crişului Repede şi o clădire modernă care să acopere casa liftului şi intrările în parcare."/>
  </head>
  <body>
    <article>
      <h1>Cum va arăta zona de relaxare de deasupra parcării subterane din strada Independenței din Oradea (FOTO)</h1>
      <address><time datetime="2019-11-19T18:31:00+00:00">19 Nov 2019, 18:31</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/piateta_pe_parcare_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/piateta_pe_parcare_12.JPG"/>
        </figure>
      </slideshow>
      <p>
        <b>Consiliul Local a aprobat, marţi, cu unanimitate de voturi, indicatorii tehnico-economici ai lucrărilor de amenajare a unei piaţete deasupra parcării subterane de pe malul Crişului Repede.</b>
      </p>
      <p>
        <b>Concurs internaţional pentru casa scărilor</b>
      </p>
      <p>Lucrările, în valoare de 10 milioane lei, vor cuprinde de la spaţii de relaxare şi punct de informare turistică până la trepte de coborâre către malul Crişului Repede şi o clădire modernă care să acopere casa liftului şi intrările în parcare.</p>
      <figure>
        <img src="https://www.ebihoreanul.ro/user_files/primarul_ilie_bolojan.JPG"/>
      </figure>
      <p>"Proiectul creează condiţii pentru amenajarea scărilor de coborâre către Crişul Repede, a zidului de sprijin, dalarea piaţetei cu granit şi porfir după modelul din Piaţa Unirii", a declarat primarul Ilie Bolojan (<i>foto</i>).</p>
      <p>Potrivit edilului, proiectul firmei Poliart care prevede pentru casa scărilor o clădire modernă din oţel şi sticlă, acoperită cu plante şi o zonă de tip amfiteatru, cu bănci de relaxare, ar putea fi înlocuit cu un altul mai estetic.</p>
      <p>"Decizia pe care am luat-o este de a nu realiza într-o primă etapă partea de acoperire a acestor intrări, pentru că sunt inestetice, din beton. Vom organiza un concurs internaţional pentru proiectarea unei clădiri de tip iconic, cu acoperiş ultramodern, care să se încadreze într-o piaţă de tip istoric. În condiţiile în care acest concurs, care se va derula până în primăvară, va avea un câştigător, ar urma să renunţăm la clădirea din actualul proiect şi să realizăm noua acoperire", a declarat Bolojan.</p>
      <p>
        <b>Eminescu ... la plimbare</b>
      </p>
      <p>Potrivit primarului, cu ocazia realizării piaţetei, statuia Mihai Eminescu, în prezent ambalată pe soclu pentru a fi ferită de accidente în timpul şantierului, va fi strămutată cu câţiva metri către malul Crişului Repede, pentru că se află pe axa unei căi de acces pietonal.</p>
      <p>În noul proiect, municipalitatea a renunţat la ideea amenajării unei rampe de coborâre din piaţă către malul Crişului Repede având în vedere costurile pe care le presupune.</p>
      <p>"Considerăm că renunţarea la această rampă nu va fi o problemă pentru că avem treptele care coboară pe mal şi rampa din aval de podul Sfântul Ladislau pe care se poate ajunge pe sub pod până în zona parcării", a mai spus edilul.</p>
      <p>Începută în anul 2015, construcţia parcării subterane cu 460 de locuri, de pe malul Crişului Repede, a ajuns în faza realizării ultimului tronson dinspre sinagoga Zion. Construcţia, în valoare de 36 milioane lei, urmează să fie dată în folosinţă în primăvara anului viitor.</p>
    </article>
  </body>
</html>