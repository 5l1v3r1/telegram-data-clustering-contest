<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/fostul-sef-transelectrica-danut-carasol-arestat-preventiv-pentru-30-de-zile-20096161"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T18:17:46+00:00"/>
    <meta property="og:title" content="Fostul șef Transelectrica, Dănuț Carașol, arestat preventiv pentru 30 de zile"/>
    <meta property="og:description" content="Fostul șef al Transelectrica, Marius Dănuț Carașol, a fost arestat preventiv pentru 30 de zile, fiind acuzat de înșelăciune și uz de fals, pentru că s-ar"/>
  </head>
  <body>
    <article>
      <h1>Fostul șef Transelectrica, Dănuț Carașol, arestat preventiv pentru 30 de zile</h1>
      <address><time datetime="2019-11-19T18:17:46+00:00">19 Nov 2019, 18:17</time> by <a rel="author">Cristian Blanuta</a></address>
      <p>
        <b>Fostul șef al Transelectrica, Marius Dănuț Carașol, a fost arestat preventiv pentru 30 de zile, fiind acuzat de înșelăciune și uz de fals, pentru că s-ar fi folosit de documente false care atestau studii necesare angajării în companie. Decizia a fost luată de Judecătoria Sectorului 1.</b>
      </p>
      <p>Magistrații Judecătoriei Sectorului 1 au decis, marți, ca fostul șef al Transelectrica, Marius Dănuț Carașol, să fie arestat preventiv pentru 30 de zile. Acesta este acuzat de înșelăciune și uz de fals, pentru că s-ar fi folosit de documente false care atestau studii necesare angajării în companie.</p>
      <p>Procurorii Parchetului de pe lângă Înalta Curte de Casație și Justiție au transmis că în urma cercetărilor efectuate pentru săvârșirea infracțiunilor de înșelăciune și uz de fals, s-a luat măsura reținerii bărbatului la care au fost efectuate percheziții în cursul dimineții.</p>
      <p>Surse din anchetă arată că este vorba de fostul șef Transelectrica, Marius Dănuț Carașol.</p>
      <p>Acesta este acuzat că, în mod fraudulos, a folosit, pentru angajarea în cadrul unei companii naționale de interes strategic, documente falsificate ce atestau, nereal, studii superioare necesare ocupării funcției.</p>
      <p>Prejudiciul în acest caz a fost stabilit la peste 460.000 de lei, iar pentru recuperarea lui a fost instituit sechestru asupra a două imobile și a unui cont bancar.</p>
    </article>
  </body>
</html>