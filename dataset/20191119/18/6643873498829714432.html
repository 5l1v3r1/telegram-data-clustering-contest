<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/QoXnrV/frode-berg-jeg-er-doemt-for-spionasje-men-er-ingen-spion"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T18:08:39+00:00"/>
    <meta property="og:title" content="Frode Berg: – Jeg er dømt for spionasje, men er ingen spion"/>
    <meta property="og:description" content="Frode Berg sier at han føler seg lurt av de norske representantene for etterretningstjenesten. – Jeg ble presset, sier han."/>
  </head>
  <body>
    <article>
      <h1>Frode Berg: – Jeg er dømt for spionasje, men er ingen spion</h1>
      <h2>Frode Berg sier at han føler seg lurt av de norske representantene for etterretningstjenesten. – Jeg ble presset, sier han.</h2>
      <address><time datetime="2019-11-19T18:08:39+00:00">19 Nov 2019, 18:08</time> by <a rel="author">NTB</a></address>
      <p>– Jeg er dømt for spionasje, men jeg er ingen spion, slo den pensjonerte grensevakten (64) fast da han tirsdag kveld møtte pressen for første gang siden han ble pågrepet og fengslet i Moskva for snart to år siden. I april ble han dømt til 14 års fengsel for spionasje.</p>
      <h3>– Lurt av E-tjenesten</h3>
      <p>På pressekonferansen erkjente han at han er sint på E-tjenesten, som han mener lurte ham og presset ham til å utføre oppdrag i Russland. I alt skal Berg ha overlevert fem konvolutter.</p>
      <p>– Jeg er skuffet og bitter, sa en våken og klar, men tidvis også tydelig preget Frode Berg.</p>
      <p>Han sier at han først ble bedt om å levere penger til noen i Moskva han aldri møtte, og at dette først ble framstilt som en ren vennetjeneste.</p>
      <p>Da han etter hvert spurte om hva saken egentlig dreide seg om, fikk han aldri noen ordentlige svar. Han fikk heller aldri noen orientering om hva som kunne skje dersom han ble tatt.</p>
      <p>– Det er lett å være etterpåklok, men jeg føler meg ført bak lyset av E-tjenesten, sa Berg.</p>
      <p>Men han har samtidig ingen motforestillinger mot å fortelle PST og E-tjenesten om at han vet, understreker han.</p>
      <p>NTB lyktes ikke å få tak i E-tjenesten for en kommentar til Bergs uttalelser tirsdag kveld.</p>
      <figure>
        <img src="https://images.sacdn.no/v2/images/ceb3d50d-19cc-4e2f-9e04-1327528569b2?fit=crop&amp;h=1267&amp;w=1900&amp;s=a7bb50c4b56daef9728763659429135543764122"/>
        <figcaption>Frode Berg sier han føler seg ført bak lyset av E-tjenesten. Tirsdag møtte han pressen for første gang etter at han har tilbrakt nesten to år i russisk fengsel dømt for spionasje.<cite>Stian Lysberg Solum / NTB scanpix</cite></figcaption>
      </figure>
      <h3>Følte press</h3>
      <p>På pressekonferansen fikk Berg spørsmål om hvorfor han valgte å si ja til denne typen oppdrag.</p>
      <p>– Hva skal jeg si … E-tjenesten i Sør-Varanger er over alt. Det er en del av mitt arbeidsmiljø. Når det ble framstilt på den måten som det ble gjort til meg, anså jeg dette som uproblematisk.</p>
      <p>– Men etter hvert begynte jeg å få mistanke og skjønte at dette ikke var så lurt. I 2017 følte jeg et press, sier han.</p>
      <h3>– Beæret</h3>
      <p>Frode Berg sier samtidig at han er beæret over all støtten han har fått i fengslet i Russland og innledet pressekonferansen med å takke alle som har jobbet for ham.</p>
      <p>Berg ble benådet før helgen og overlevert til den norske ambassaden i Litauen fredag, som en del av en spionutvekslingsavtale mellom Russland og Litauen. Lørdag kveld kom han hjem til Norge.</p>
      <p>Han trakk fram at han nektet straffskyld i rettssaken i Moskva. I Lefortovo-fengselet i Moskva kjente han på følelsen av å være fortapt.</p>
      <p>– Når man sitter på en celle på 9,5 kvadratmeter, delt med en annen person, så får man ganske god tid til å tenke, sa han.</p>
      <h3>Ikke tilbudt kompensasjon</h3>
      <p>Berg har det siste døgnet hatt møter med både PST og E-tjenesten. Han beskriver begge møtene som gode møter.</p>
      <p>– Har du blitt tilbudt kompensasjon?</p>
      <p><i>– </i>Nei, ikke ennå.</p>
      <p>Videre ønsker ikke Berg eller advokaten å kommentere hvorvidt de kommer til å kreve erstatning fra etterretningstjenesten.</p>
      <h3>Har ikke røpet noe</h3>
      <p>Han sa at de russiske myndighetene har hatt kontroll hele tiden.</p>
      <p>– Jeg har ikke røpet noe, det har jeg sluppet, de har hatt kontroll hele veien, sa Berg under pressekonferansen.</p>
      <p>Under rettssaken i Moskva kom det fram på at russiske FSB har hatt en mappe på Berg siden starten av 1990-tallet.</p>
      <related>
        <h4>Les også</h4>
        <a href="https://www.bt.no/innenriks/i/awegaE/vg-frode-berg-moette-e-tjenesten-og-pst-mandag"/>
        <a href="https://www.bt.no/innenriks/i/P9XKn7/frode-berg-vil-snakke-til-pressen-tirsdag-kveld"/>
        <a href="https://www.bt.no/utenriks/i/8mznxG/oekt-haap-om-loesning-for-spionasjedoemte-frode-berg"/>
        <a href="https://www.bt.no/innenriks/i/8mze7A/lavrov-om-frode-berg-kan-komme-hjem-naar-som-helst"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel"/>
        <a href="https://www.bt.no/kultur/i/VbXVe3/musiker-hans-martin-austestad-har-sluttet-aa-turnere-paa-norske-skoler-p"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/btmeninger/debatt/i/OpX413/klimaet-har-alltid-endra-seg"/>
        <a href="https://www.bt.no/btmeninger/kommentar/i/WbXw3g/realitetssjekk-i-klimasaka"/>
      </related>
      <ol>
        <li>
          <a href="https://www.bt.no/tag/Frode_Berg">Frode Berg</a>
        </li>
        <li>
          <a href="https://www.bt.no/tag/Spionasje">Spionasje</a>
        </li>
      </ol>
    </article>
  </body>
</html>