<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562293/basilis-palaiokwstas-to-biblio-toy-poy-eftase-me-elikoptero"/>
    <meta property="og:site_name" content="NOOZ."/>
    <meta property="article:published_time" content="2019-11-19T18:07:00+00:00"/>
    <meta property="og:title" content="Βασίλης Παλαιοκώστας: Το βιβλίο του που &quot;έφτασε&quot;... με ελικόπτερο"/>
    <meta property="og:description" content="&quot;Δεν έχω διαπράξει ποτέ ένοπλη ληστεία σε οποιονδήποτε οργανισμό πέρα από τράπεζες”, γράφει στο βιβλίο του που έχει γίνει  best seller, σε μόλις πέντε μήνες, ο επικηρυγμένος με το ποσό του ενός εκατ. ευρώ από την Europol, Βασίλης Παλαιοκώστας."/>
  </head>
  <body>
    <article>
      <h1>Βασίλης Παλαιοκώστας: Το βιβλίο του που "έφτασε"... με ελικόπτερο</h1>
      <address>
        <time datetime="2019-11-19T18:07:00+00:00">19 Nov 2019, 18:07</time>
      </address>
      <p>
        <b>"Δεν έχω διαπράξει ποτέ ένοπλη ληστεία σε οποιονδήποτε οργανισμό πέρα από τράπεζες”, γράφει στο βιβλίο του που έχει γίνει  best seller, σε μόλις πέντε μήνες, ο επικηρυγμένος με το ποσό του ενός εκατ. ευρώ από την Europol, Βασίλης Παλαιοκώστας.</b>
      </p>
      <p>Επικηρυγμένος και ασύλληπτος εδώ και δέκα χρόνια ο Βασίλης Παλαιοκώστας, τον οποίο καταζητούν οι ελληνικές αρχές και η Ιντερπόλ, περιγράφει την κινηματογραφική ζωή του, μέσα από τις σελίδες του βιβλίου του,  «Αναζητώντας μια φυσιολογική ζωή», η παρουσίασή του οποίου έγινε το βράδυ της Δευτέρας.</p>
      <p>Ο συγγραφέας όπως ήταν αναμενόμενο δεν έδωσε το παρόν στην παρουσίαση του βιβλίου του (σ.σ.: είναι επικηρυγμένος με το ποσό του ενός εκατ. ευρώ από την Europol), ωστόσο στην αίθουσα του Τριανόν η "παρουσία" του ήταν έντονα αισθητή: Τόσο μέσα από τις αναγνώσεις αποσπασμάτων του βιβλίου και της απολογίας του στο δικαστήριο, τα οποία αποκαλύπτουν εν μέρει την κοσμοθεωρία του, όσο και από την εξιστόρηση των συναντήσεων που είχαν μαζί του η δικηγόρος του, Βίκυ Αγγελίδου, και ο εκδότης Πολύκαρπος Γεωργιάδης.</p>
      <p>Η παρουσίαση ξεκίνησε με ένα μικρό ηλεκτροκίνητο ελικόπτερο που πέταξε στην αίθουσα, μια μικρή υπενθύμιση της κινηματογραφικής απόδρασης του Παλαιοκώστα από τις φυλακές Κορυδαλλού.</p>
      <p> Όπως αποκάλυψε η κα. Αγγελίδου, μια μέρα που επέστρεφε στο γραφείο της στη Θεσσαλονίκη βρήκε έναν φάκελο. Σε αυτόν υπήρχε ένα στικάκι με το βιβλίο του Β. Παλαιοκώστα και μια επιστολή. Η δικηγόρος αποφάσισε να απευθυνθεί σε εκδοτικούς οίκους και κατάφερε «μετά από πολλές απορρίψεις» να βρει ανταπόκριση από τις Εκδόσεις των Συναδέλφων. Το βιβλίο εκδόθηκε τον Ιούνιο του 2019 και έγινε best-seller (παρόλο που δεν αναφέρεται σε επίσημες σχετικές λίστες...). Από τα συνολικά 11.000 αντίτυπα που έχουν τυπωθεί μέχρι στιγμής, πωλήθηκαν τα 9.000. Καταμετρά ήδη την τέταρτη έκδοσή του.</p>
      <p>«Τον γνώρισα στις φυλακές το 2004. Με την πρώτη επαφή καταφέρνει να σε εντυπωσιάσει. Είχε διαύγεια πνεύματος και λεπτό χιούμορ. Θυμάμαι στο κελί του είχε μια μικρή βιβλιοθήκη, πλούσιο έργο παρόλο που ήταν λίγα τα βιβλία: Είχε Χομπσμπάουμ, Δερμεντζόπουλο, Δαμιανάκο, Νίτσε, Ντοστογιέφσκι, το "Αντιεξουσιαστές και ληστές στα βουνά της Ελλάδας' του Κάσση...» εξιστόρησε ο κ. Γεωργιάδης.</p>
      <p>Στις 600 σελίδες του ο Παλαιοκώστας περιγράφει την δράση του αλλά και την κινηματογραφική του απόδραση από τις φυλακές Κορυδαλλού. Από το πρόλογό του ο Παλαιοκώστας ξεκαθαρίζει πως αρνείται τα πάντα ή για την ακρίβεια, σχεδόν τα πάντα.</p>
      <p>“Ο,τι άλλο έχει να κάνει με ένοπλη ληστεία και κατηγορήθηκα ήταν πλεκτάνες – χρώματα της Ελληνικής Αστυνομίας. Επιχειρεί να αθωώσει τον εαυτό του για ληστείες, δεν αντιστέκεται όμως να περιγράψει με γλαφυρό τρόπο την απόδρασή του από τις φυλακές Κορυδαλλού.</p>
      <p>“Περάσαμε μαζί την πόρτα και ο Αλκέτ την έκλεισε πίσω του. Έβγαλε από τη μέση την αλυσίδα, την πέρασε γύρω από τα κάγκελα και την κλείδωσε με λουκέτο. Ο υπάλληλος προαυλίου δεν το κούνησε ρούπι παρά καθόταν όπως όλοι οι κρατούμενοι και απολάμβανε το απρόσμενο θέαμα. Οι αισθήσεις μας βρίσκονταν σε ύψιστο συναγερμό. Η αδρεναλίνη έσπαγε κοντέρ. Αφήναμε πίσω μας το κτιριακό συγκρότημα του Κορυδαλλού προς τη γλυκιά ελευθερία”.</p>
      <p>Όσο για το αν θα μπορούσε το βιβλίο να αποτελέσει οδηγό για τις αστυνομικές αρχές ώστε να βρουν που κρύβεται ο Βασίλης Παλαιοκώστας τίποτε δεν είναι σίγουρο. Σύμφωνα με πληροφορίες η ειδική ομάδα της αντιτρομοκρατικής επικεντρώνεται σε σημεία – κλειδιά που αναφέρονται μέσα στο βιβλίο.</p>
    </article>
  </body>
</html>