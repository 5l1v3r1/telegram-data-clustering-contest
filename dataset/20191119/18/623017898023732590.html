<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/kinove-festival-2019-guide/"/>
    <meta property="og:site_name" content="Vertigo"/>
    <meta property="article:published_time" content="2019-11-19T18:06:34+00:00"/>
    <meta property="og:title" content="Kinove.Фестиваль.2: Гід по програмі інтелектуального кіно"/>
    <meta property="og:description" content="З 23 по 27 листопада у Києві відбудеться Kinove.Фестиваль.2. Насичена програма цього року включає класику світового кіно, фестивальні хіти останніх років – фільми з унікальною історією, які стали справжнім явищем і викликом для глядача. Розповідаємо детальніше про програму."/>
  </head>
  <body>
    <article>
      <h1>Kinove.Фестиваль.2: Гід по програмі інтелектуального кіно</h1>
      <h2>Подія, яку ми не радимо пропускати</h2>
      <address><time datetime="2019-11-19T18:06:34+00:00">19 Nov 2019, 18:06</time> by <a rel="author" href="https://vertigo.com.ua/author/vertigo/" target="_blank">Vertigo</a></address>
      <p>
        <b>З 23 по 27 листопада у Києві відбудеться Kinove.Фестиваль.2. Насичена програма цього року включає класику світового кіно, фестивальні хіти останніх років – фільми з унікальною історією, які стали справжнім явищем і викликом для глядача. Розповідаємо детальніше про програму.</b>
      </p>
      <figure>
        <img src="https://vertigo.com.ua/wp-content/uploads/2019/11/mv5bmgzknzgznjetnjkwyy00y2fhltkwytitmtuxngq2mti3otblxkeyxkfqcgdeqxvymtq3njg3mq-._v1_.jpg"/>
      </figure>
      <h3>Монос (2018)</h3>
      <h4>Monos</h4>
      <h4>Реж. Алехандро Ландес</h4>
      <hr/>
      <p>Восьмеро безпритульних підлітків створюють озброєне угрупування на віддаленій горі. Їх підсвідомо тягне до гедонізму та жорстокості. Одного дня до угруповання, яке тримає в заручниках викрадену американку, приходить смерть. Тепер компанія змушена перебратися вглиб джунглів. </p>
      <p>Видовищна драма південноамериканського режисера Алехандро Ландеса, в якій тропічний ліс стає полем битви за виживання, а жертва у певний момент перетворюється на мисливця. Історія про переоцінку життя, коли персонажі опиняються перед вибором: залишитися у військовій комуні чи спробувати стати щасливим за її межами. Фільм отримав низку схвальних відгуків критиків. На американському кінофестивалі незалежного кіно «Санденс» «Монос» отримав спеціальний приз журі. Колумбія висунула цю стрічку на здобуття «Оскара».</p>
      <p><b>Коли: </b>23 листопада, 17:00</p>
      <p><b>Де:</b> Кінотеатр «Жовтень»</p>
      <figure>
        <iframe src="https://www.youtube.com/embed/disclpVzoMQ" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bmzq3nwi0ndatyte2zi00ywm4lwiyngqtzmjlzmziyza2mmu2xkeyxkfqcgdeqxvymju0mju2mji-._v1_sy1000_cr007131000_al_.jpg"/>
      </figure>
      <h3>З широко заплющеними очима (1999)</h3>
      <h4>Eyes Wide Shut</h4>
      <h4>Реж. Стенлі Кубрик</h4>
      <hr/>
      <p>У житті заможної пари настає криза довіри і сексуального потягу. Дружина розказує чоловікові, що мала нестерпне бажання його зрадити. Головні герої у виконанні Тома Круза і Ніколь Кідман відправляються у небезпечну, детективну, еротичну подорож, фінал якої неможливо передбачити.</p>
      <p>Останній завершений фільм видатного кінорежисера Стенлі Кубрика (1928-1999), який переніс у наш час історію з новели австрійського письменника Артура Шніцлера Traumnovelle (1926). Кубрик помер через кілька днів після завершення монтажу картини, тому не встиг дізнатися як її сприймуть глядачі. «З широко заплющеними очима» була показана на Венеційському кінофестивалі, де отримала Filmcritica «Bastone Bianco» Award.</p>
      <p><b>Коли: </b>23 листопада, 20:00</p>
      <p><b>Де:</b> Кінотеатр «Київська Русь»</p>
      <figure>
        <iframe src="https://www.youtube.com/embed/xgVo96JaqeM" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bmde0zje2zmitzthjzc00yju1lwjjmwmtyzkwmzeyzdawymy3xkeyxkfqcgdeqxvyotgxndizmty-._v1_sy1000_sx675_al_.jpg"/>
      </figure>
      <h3>Акварель (2018)</h3>
      <h4>Aquarela</h4>
      <h4>Реж. Віктор Косаковський</h4>
      <hr/>
      <p>Від Байкалу і до потужного водоспаду Анхель вода та лід показані у всіх їхніх потужних формах. Як одна з найбільших сил цієї планети вода зачаровує, піклується і знищує. Вона – головний герой цієї документальної картини.</p>
      <p>Фільм відомого російського документаліста Віктора Косаковського, який неодноразово ставав лауреатом різноманітних нагород на міжнародних кінофестивалях. «Акварель», яка була знята в новаторському форматі 96 кадрів в секунду, була представлена на 75-му Венеційському кінофестивалі.</p>
      <p><b>Коли: </b>24 листопада, 17:00</p>
      <p><b>Де:</b> Кінотеатр «Київська Русь»</p>
      <figure>
        <iframe src="https://www.youtube.com/embed/3xAIuDF25kE" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bnte2otkymjktnzm5zi00yja0ltk0yzgtyte1mteyndq4ntm2xkeyxkfqcgdeqxvyodiwnjgxmzq-._v1_.jpg"/>
      </figure>
      <h3>А потім ми танцювали (2019)</h3>
      <h4>And Then We Danced</h4>
      <h4>Реж. Леван Акін</h4>
      <hr/>
      <p>Мераб з дитинства тренується в Національному грузинському ансамблі разом зі своєю партнеркою з танців Мері. Його світ раптово перевертається з ніг на голову, коли в трупі з’являється харизматичний та безтурботний Іраклій і стає його найсильнішим суперником і об’єктом захоплення. Мераб розуміє, що готовий вирватися зі свого консервативного оточення і ризикнути всім.</p>
      <p>Фільм шведського режисера грузинського походження Левана Акіна, присвячений історії кохання двох грузинських танцюристів, був висунутий на «Оскар» і вже отримав міжнародні нагороди на фестивалях, але в Грузії, де розгортається сюжет фільму, прем’єра викликала обурення консервативно налаштованої частини населення і проходила в оточенні поліції. Фільм спільного виробництва Грузії, Швеції та Франції вперше був показаний в травні на Каннському кінофестивалі.</p>
      <p><b>Коли: </b>24 листопада, 19:00</p>
      <p><b>Де:</b> Кінотеатр «Жовтень»</p>
      <figure>
        <iframe src="https://www.youtube.com/embed/GmjDLJ7dkHg" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bnza0mde5oti3n15bml5banbnxkftztcwmzk3mje2mw-._v1_sy1000_sx675_al_.jpg"/>
      </figure>
      <h3>Вальгалла: Сага про вікінга (2009)</h3>
      <h4>Valhalla Rising</h4>
      <h4>Реж. Ніколас Віндінг Рьофн</h4>
      <hr/>
      <p>Картина складається з декількох частин, кожна з яких має свою назву, і оповідає про містичну подорож хрестоносців зі Скандинавії, яке призводить більшість з них до загибелі на відкритій ними незнайомій землі.</p>
      <p>Видовищний, жорстокий, міфологічний фільм культового данця Ніколаса В. Рьофна, знятий ним 10 років тому. Одна з найбільш важких для перегляду стрічок режисера, який за більш ніж 20 років у кіно зумів перетворитися зі співця провінційного криміналітету до викривача демонів у місті янголів. «Вальгалла. Сага про вікінга» – це сюрреалістина подорож багато століть назад у світ, в якому могли вижити лише безстрашні і сміливі. Фільм був номінований на «Золотий лев» кінофестивалю у Венеції.</p>
      <p><b>Коли: </b>24 листопада, 21:00</p>
      <p><b>Де:</b> Кінотеатр «Київська Русь»</p>
      <figure>
        <iframe src="https://www.youtube.com/embed/3GJMVeJ7KLw" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/95919.jpg"/>
      </figure>
      <h3>Іванов (2018)</h3>
      <h4>Иванов</h4>
      <h4>Реж. Дмитро Фалькович</h4>
      <hr/>
      <p>Дивна і захоплива історія про корупцію, невірність і самотність. Успішний топ-менеджер інвестиційної компанії Іванов біжить від переслідування силовиків з Москви до Києва. В українській столиці Іванов зі своїм другом і бізнес-партнером Спіциним ходить в нічні клуби, відвідує галерею сучасного мистецтва і готує операцію з купівлі судноверфі у місцевого афериста.</p>
      <p>Унікальний авторський фільм, історія створення якого не менш цікава за фінальний результат. Російський IT-інвестор, топ-менеджер Дмитро Фалькович пережив події у житті, які підштовхнули його зняти у 2011 році у Києві цей фільм. Роль головного героя, бізнесмена Іванова виконав сам Фалькович. Він хотів зробити фільм цікавим і довершеним, тому робота над картиною затягнулася на кілька років. Прем’єра «Іванова» відбулася на кінофестивалі незалежного кіно у Празі, де він переміг. Режисер Ілля Хржановський назвав «Іванова» «найбільш оригінальним і талановитим кінодебютом за останні 10 років».</p>
      <p><b>Коли: </b>25 листопада, 19:00</p>
      <p><b>Де:</b> Кінотеатр «Жовтень»</p>
      <figure>
        <iframe src="https://www.youtube.com/embed/p7eXwZATuP8" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bmmm1ogizm2utnthhzs00zgnllwi4nzetzjlhotnhnmyxzgq0xkeyxkfqcgdeqxvyntkxmzewmzu-._v1_sy1000_cr006511000_al_.jpg"/>
      </figure>
      <h3>Бетмен (1966)</h3>
      <h4>Batman: The Movie</h4>
      <h4>Реж. Леслі Мартінсон</h4>
      <hr/>
      <p>Дует Бетмена і Робіна стикається з чотирма суперзлодіями (Жінка-кішка, Пінгвін, Людина-загадка, Джокер), які планують захопити світ за допомогою таємного винаходу, який миттєво зневоднює людей.</p>
      <p>Перший повнометражний фільм про Бетмена і Робіна 1966 року, знятий на хвилі успіху однойменного серіалу. Цю стрічку можна розцінювати як пародію на популярний комікс і на масову культуру середини 1960-х років загалом. Незважаючи на жартівливий тон цієї картини, в ній також відчутний вплив тодішньої політичної ситуації в США та світі, зокрема Холодної війни і гонки озброєнь.</p>
      <p><b>Коли: </b>25 листопада, 21:00</p>
      <p><b>Де:</b> Кінотеатр «Київська Русь»</p>
      <figure>
        <iframe src="https://www.youtube.com/embed/xuYRyef-xf4" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5botjlzgnlmwqtn2u4oc00ngqzlwe2y2qtmtgynzjhytjlogzlxkeyxkfqcgdeqxvyntexnti5odg-._v1_sy1000_cr006991000_al_.jpg"/>
      </figure>
      <h3>Собаки не носять штанів (2019)</h3>
      <h4>Koirat eivät käytä housuja</h4>
      <h4>Реж. Юкка-Пекка Валкеапяя</h4>
      <hr/>
      <p>Дружина головного героя втопилася і протягом декількох років після того він не здатний встановити контакт з людьми. Зустріч з Моною, яка практикує БДСМ, все змінює.</p>
      <p>Фінська провокаційна драма, вперше показана цього року на престижному Каннському кінофестивалі. На фестивалі у Сітжесі фільм отримав премію «за нове бачення». На Fantastic Fest в американському Остіні фінська картина здобула головний приз основного конкурсу.</p>
      <p><b>Коли: </b>26 листопада, 19:00</p>
      <p><b>Де:</b> Кінотеатр «Жовтень»</p>
      <figure>
        <iframe src="https://www.youtube.com/embed/2K5sRggO8Qo" width="640" height="360" data-service="Youtube" scrolling="no"/>
      </figure>
      <figure>
        <img src="https://vertigo.com.ua/wp-content/uploads/2019/11/mv5bzwiynduxmdctothmos00yzmwlwfhntatnmu3mja3zgvhnzqxxkeyxkfqcgdeqxvynti3nzm4ote-._v1_sy1000_cr006661000_al_.jpg"/>
      </figure>
      <h3>Ботеро (2018)</h3>
      <h4>Botero</h4>
      <h4>Реж. Дон Міллар</h4>
      <hr/>
      <p>Поетичний фільм-портрет про видатного колумбійського художника і скульптора Фернандо Ботеро. Його стиль, відомий як «ботеризм», зображує людей і постатей у великому, перебільшеному обсязі, що можна розцінювати як політичну критику чи гумор. Ботеро називають найвизнанішим і найбільш цитованим живим художником з Латинської Америки.</p>
      <p>Закулісна розповідь про життя Ботеро, знята канадським режисером Доном Мілларом, була номінована на нагороди фестивалів у Барселоні, Маямі, Палм-Спрінґс.</p>
      <p><b>Коли: </b>27 листопада, 19:30</p>
      <p><b>Де:</b> Культурний центр «АртБратислава»</p>
      <figure>
        <iframe src="https://www.youtube.com/embed/YvVrgLRplAE" width="640" height="360" data-service="Youtube" scrolling="no"/>
      </figure>
      <p><b>Автор:</b> Максим Івануха</p>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/batman-1966-at-big-screen-in-kyiv/"/>
        <a href="https://vertigo.com.ua/waiting-for-batman-matt-reeves/"/>
        <a href="https://vertigo.com.ua/maniac-cop-tv-series-nicolas-winding-refn-hbo/"/>
      </related>
    </article>
  </body>
</html>