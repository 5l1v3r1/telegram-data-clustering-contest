<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/mihaylo-sholohov-nobelivska-premiya-pismennik-yakiy-vihvalyav-srsr-50054096.html"/>
    <meta property="og:site_name" content="НВ"/>
    <meta property="article:published_time" content="2019-11-19T18:45:00+00:00"/>
    <meta property="og:title" content="Генерал від совліту. Як Шолохов став єдиним російськомовним літератором з «Нобелівкою», що вихваляв СРСР"/>
    <meta property="og:description" content="Понад півстоліття тому Нобелівську премію з літератури отримав Михайло Шолохов — єдиний з російськомовних письменників, відзначених цією нагородою, хто вихваляв радянську владу."/>
  </head>
  <body>
    <article>
      <h1>Генерал від совліту. Як Шолохов став єдиним російськомовним літератором з «Нобелівкою», що вихваляв СРСР</h1>
      <h2>Понад півстоліття тому Нобелівську премію з літератури отримав Михайло Шолохов — єдиний з російськомовних письменників, відзначених цією нагородою, хто вихваляв радянську владу.</h2>
      <address><time datetime="2019-11-19T18:45:00+00:00">19 Nov 2019, 18:45</time> by <a rel="author">Олег Шама</a></address>
      <p>«Д ень 15 жовтня 1965 року був успішним у всіх сенсах, — написав Михайло Шолохов, радянський письменник, автор Тихого Дону та Піднятої цілини, у своєму щоденнику. — Зранку я закінчив главу, яка мені важко давалася. Потім на полюванні двома пострілами вбив двох гусей. А ввечері дізнався про присудження мені Нобелівської премії».</p>
      <p>За декілька місяців до цього він надіслав лист керівнику Радянського Союзу Леоніду Брежнєву: «Нещодавно в Москві був віце-президент Нобелівського комітету. У розмові в спілці письменників він дав зрозуміти, що цього року Нобелівський комітет, очевидно, обговорюватиме мою кандидатуру. Про всяк випадок мені хотілося б знати, як президія ЦК КПРС поставиться до того, якщо ця премія буде присуджена мені, і що мій ЦК мені порадить».</p>
      <p>Премія до того часу для Москви мала сумнівну славу. 1933-го року її присудили Івану Буніну, який емігрував із країни. А 1958-го лауреатом став Борис Пастернак. Роком раніше в Європі вийшов його роман Доктор Живаго, що його письменницький цех СРСР визнав наклепницьким та антирадянським. У країні почалося широкомасштабне цькування письменника. У Кремль потоком посипалися листи від літераторів і громадських діячів з вимогою вислати Пастернака з країни.</p>
      <p>До того ж за рік до присудження премії Шолохову від неї гучно відмовився французький філософ і письменник Жан-Поль Сартр. Він, переконаний соціаліст, вважав себе «другом» Радянського Союзу і не захотів отримувати нагороду від буржуазної спільноти. У відкритому листі Сартр нарікав на упередженість Нобелівського комітету, бо той не відзначив симпатиків комунізму — поетів Луї Арагона і Пабло Неруду. «Викликає жаль той факт, що Нобелівська премія була присуджена Пастернаку, а не Шолохову, і що єдиним радянським твором, який отримав премію, була книга, видана за кордоном і заборонена в рідній країні», — писав Сартр. У Союзі таку позицію сприйняли радо, незважаючи на те, що філософ трохи раніше засудив вторгнення радянських військ до Угорщини 1956-го року і критикував кремлівську владу за придушення інакомислення.</p>
      <p>Але на присудження Нобелівки Шолохову в Москві відреагували позитивно — письменник вважався першим літератором країни. Цей образ цілеспрямовано створювався партійними вождями, починаючи з Йосипа Сталіна.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/428/big_portrait/f5f2377847665316a5319fb985f53e66.png?stamp=20191118102050&amp;q=85&amp;output=jpg&amp;bg=white"/>
        <figcaption>Нобелівка — єдина премія Шолохова, яку він витратив на рідних, організувавши їм подорож країнами світу. На фото — письменник з родиною, 1941 рік / Фото: DR</figcaption>
      </figure>
      <h3>Письменник і вождь</h3>
      <p>О тримуючи премію, Шолохов дав прес-конференцію в Стокгольмі, на якій у нього запитали, наскільки вільна письменницька професія в СРСР від партійного тиску. Лауреат відповів, що на його батьківщині книги пишуть серцями, а ті належать партії. Нагороду радянський літератор отримав з формулюванням «За художню силу та цілісність епосу про донське козацтво в переломний для Росії час». Насамперед мається на увазі його роман-епопея Тихий Дон.</p>
      <p>Навряд чи Шолохов був щирий у Стокгольмі. Свій головний твір він писав у важких психологічних умовах 15 років. Перші частини Тихого Дону читачі побачили, коли авторові виповнилося лише 20. Далі була довга боротьба з самим собою: Шолохов писав про донських козаків, які сприйняли більшовицький переворот 1917‑го не так привітно, як це зображено в романі. Писав і переписував у проміжках між затяжними нападами депресії, алкоголізму та ревізійними візитами до нього московського керівництва.</p>
      <p>1937 року, на початку масових репресій, за Шолохова взялися органи. Спочатку до нього додому, в станицю Вьошенську, завітав генеральний секретар Спілки письменників Володимир Ставський. Після повернення до Москви він написав донос у Кремль: «Шолохов не поїхав до Іспанії на конгрес письменників. Він пояснює це «складністю свого політичного становища у Вьошенському районі». Шолохов досі не здав четвертої книги Тихого Дону і другої частини Піднятої цілини. Останній роман був присвячений колективізації на Дону.</p>
      <p>До чекістів доходили нарікання письменника на жорстокість партійців під час проведення колективізації і розстріли козаків більшовиками. Вьошенські органи навіть сфабрикували справу на Шолохова, в якій він проходив як «голова контрреволюційного підпілля, що готує повстання на Дону».</p>
      <p>«Чого йому бракує в житті? — писав у доносі Ставський про письменника. — Будинок-палац двоповерховий, батрак, наймичка, автомобіль, двоє коней, зграя собак. А все бурчить».</p>
      <p>До катівень Вьошенського НКВС потрапило майже все партійне керівництво району, з яким був дружний письменник. Але Шолохов не побоявся звернутися з листом безпосередньо до Сталіна. У ньому він детально описав тортури і допити своїх товаришів. Не посоромився яскраво описати і «роботу» слідчого Марковича, який допитував голову Вьошенського виконкому Тихона Логачова: «Чому не говориш про Шолохова? — кричав чекіст.— Він же, бл*діна, сидить у нас! І сидить міцно! Контрреволюційний писака, а ти покриваєш його?!» До кінця четвертої доби Логачов підписав те, що зготував і прочитав йому слідчий".</p>
      <p>Катування та тортури були настільки страшними, писав Шолохов, що «розстріл або інше покарання здавалися звільненням». Над чистими людьми знущалися, знищували людську гідність, били, погрожували: «Не говоритимеш, не зрадиш своїх співучасників — переб'ємо руки. Заживуть руки — переб'ємо ноги. Ноги заживуть — переб'ємо ребра. У крові будеш повзати біля моїх ніг і, як милості, проситимеш смерті».</p>
      <p>Шолохов надіслав Сталіну кілька листів і таки достукався до вождя. Його, а також вьошенців — як підслідних, так і чекістів — викликали в Кремль. Сталін особисто розбирався зі справою. Присутній тоді на зустрічі звинувачений земляк Шолохова Петро Луговий згадував: «Сталін, походжаючи по кімнаті, час від часу підходив до столу, щось записував і знову ходив, ставив питання, робив зауваження».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/429/big/6c51cb6148b774ffc77befe169c1e0ea.png?stamp=20191118102253&amp;q=85&amp;output=jpg&amp;bg=white"/>
        <figcaption>Борису Пастернаку (ліворуч) Нобелівська премія була присуджена на сім років раніше, ніж Шолохову. Хоча в Кремлі спробували вплинути на комітет на користь донського письменника / Фото: DR</figcaption>
      </figure>
      <p>Наприкінці зустрічі вождь запитав письменника: «Ви, Михайло Олександровичу, багато п'єте?» Той відповів: «Від такого життя не дивно і запити». «Даремно ви, товаришу Шолохов, подумали, що ми повірили б наклепникам», — резюмував вождь. У відповідь Шолохов розповів Сталіну анекдот: «Біжить заєць, зустрічає його вовк і питає: «Ти чого біжиш?» Заєць відповідає: «Як чого біжу: ловлять і підковують». Вовк: «Так ловлять і підковують не зайців, а верблюдів». Заєць йому відповів: «Зловлять, підкують, тоді доведи, що ти не верблюд».</p>
      <p>Справу закрили з усною рекомендацією письменнику завершити Тихий Дон в потрібному ключі. «Ти дивись мені, щоб той Григорій Мелехов обов’язково повернувся до станиці», — повчав Шолохова секретар Спілки письменників Олександр Фадєєв.</p>
      <p>Невідомо, яким замислювався фінал роману спочатку, але його головний герой все ж повертається додому, що читається як прийняття ним радянської влади. Про знищення кількох сотень тисяч козаків у творі — ні слова.</p>
      <p>Зате в Кремлі залишилися задоволені. А Шолохов 1940-го року отримує сталінську премію в 100 тис. крб.</p>
      <h3>Доля та люди</h3>
      <p>С тавлення господаря Кремля до Шолохова було часом навіть ніжним. У січні 1942 року письменник летів з Москви до Куйбишева, куди на час битви за столицю перебрався радянський уряд. Літак зазнав аварії, і всі, хто перебував на борту, крім пілота і письменника, загинули. Шолохова доставили додому, в Вьошенську, із сильною контузією. Дочка письменника Світлана згадувала, що Сталін надіслав батькові великий ящик продуктів — делікатеси, назв яких адресати навіть не знали.</p>
      <p>Авіакатастрофа зіграла фатальну роль у житті Шолохова. Близькі люди помічали у нього серйозні психічні розлади. Він став ледь писати, та й то статті у газети як воєнкор. Колеги-літератори перешіптувалися, мовляв, це зовсім інший Шолохов — настільки недолугими були його тексти. Після війни письменник регулярно давав у пресу до непристойності схвальні здравиці Сталіну. От вони вважалися взірцем стилю. А в день похорону вождя Шолохов дав у Правді некролог «Прощавай, батьку!» Заголовок обговорювався в літературних колах як вершина словесної майстерності.</p>
      <p>1946 року Шолохов якось на полюванні зустрів Павла Доннікова, який втратив під час війни сім'ю і пройшов німецький полон. Письменника вразила розповідь колишнього солдата, і він тримав її в голові довгих десять років. 1956-го за кілька днів Шолохов написав оповідання Доля людини. У ньому він, правда, промовчав про те, як прототип головного героя Андрія Соколова після нацистських концтаборів потрапляє у радянський фільтраційний.</p>
      <p>Оповідання переклали на всі основні літературні мови світу, а Сергій Бондарчук взявся за зйомки фільму за його мотивами.</p>
      <h3>Шампанське зранку</h3>
      <p>П ід час роботи над сценарієм з Шолоховим трапився скандал всесоюзного масштабу. У Вьошенську до письменника приїхав фотограф Віктор Руйкович. Він кілька днів гостював там і привіз до Москви фоторепортаж про життя літературної знаменитості.</p>
      <p>Шолохов того часу жив як поміщик, — з прислугою і солідним рахунком у банку, куди надходили гонорари. Але в побуті був надзвичайно простий. Тижнями міг не голитися, а на вулицю виходив у тілогрійці. На фотографіях Руйковича письменник вийшов таким, яким був насправді — без офіціозного позування й із обов’язковою цигаркою Голуаз в руці. В будинку Шолохових постійно були застілля. «Увечері — горілочка, вранці — шампанське», — згадував Руйкович.</p>
      <p>Репортаж вийшов у часописі Радянський Союз. Коли його побачили в Кремлі, там трапилася істерика. Журнал продавався і за кордоном, а головний письменник країни постав, на думку керівництва, в непривабливому вигляді. У липні 1958 року за підписом Михайла Суслова, який відповідав за ідеологію в Кремлі, вийшла постанова з грифом «цілком таємно». «Опублікований в часописі Радянський Союз фоторепортаж показує випадкові нехарактерні для діяльності Шолохова епізоди, що спотворюють його образ як видатного майстра художньої літератури», — йшлося в документі.</p>
      <p>
        <b>
          <i>Архівне інтерв'ю Михайла Шолохова, 1975 рік</i>
        </b>
      </p>
      <p>Того року Кремль розбурхало повідомлення про те, що Нобелівський комітет обговорює кандидатуру Пастернака на лауреата літературної премії. У квітні з Москви в Стокгольм радянському послу Федору Гусєву надійшла телеграма: «Було б бажаним через близьких до нас діячів культури дати зрозуміти шведській громадськості, що в Радянському Союзі високо оцінили б присудження Нобелівської премії Шолохову. Важливо також дати зрозуміти, що Пастернак як літератор не користується визнанням у радянських письменників і прогресивних літераторів інших країн».</p>
      <p>Однак вплинути на Нобелівський комітет, як і на громадськість, Кремлю не вдалося, і премія дісталася автору Доктора Живаго. Навіть незважаючи на те, що його ім'я не сходило зі шпальт усіх радянських газет. Щоправда, з епітетами юда, шавка, продажна гнида. Пастернаку довелося відмовитися від премії.</p>
      <h3>З дозволу Кремля</h3>
      <p>О тримати Нобелівку Шолохову дозволив сам Брежнєв, у якого той просив поради, як бути зі скандальною нагородою.</p>
      <p>На початку грудня 1965 року письменник прибув до Стокгольма з дружиною і чотирма дітьми — дорогу і проживання Академія наук Швеції оплачувала всім, кого побажає взяти лауреат. Медаль з профілем Альфреда Нобеля та чек на суму в еквіваленті 52 тис. крб Шолохову вручив король Густав VI Адольф.</p>
      <p>Діти письменника стверджують, що це була єдина премія, яку він витратив на сім'ю. Інші грошові винагороди літератор часто спускав на гостини або просто давав знайомим і друзям, які цього потребували. Цього разу письменник організував для сім'ї поїздки до Японії та країн Європи. А в Західній Німеччині прикупив ще й Мерседес, який в Вьошенську йому пригнали своїм ходом.</p>
      <p>На церемонії вручення не обійшлося без радянських фокусів. За традицією лауреати, отримуючи нагороду, вклоняються королю. Але Шолохов не став. Послався на те, що він з козаків, а вони ніколи не схиляли голови перед царями. А на урочистому обіді проголосив тост за працьовитий шведський народ, хоча найпрацьовитішими і вважав радянських людей.</p>
      <p>Письменниками Країни Рад будь-яка нагорода сприймалася як аванс і зобов’язувала до нових звершень. Майже всі літератори, які пройшли війну, вже написали про неї книги, і тільки Шолохов мовчав. Він, правда, почав писати фронтову епопею Вони билися за батьківщину, причому ще під час війни. Але далі справа не пішла: Шолохов погано знав окопне життя, хоча і отримав під час війни звання полковника. Щоправда, любив повторювати, що в літературі він — генерал. До того ж хвороби послабили його майстерність.</p>
      <p>Коли наприкінці 1960‑х років Шолохов закінчив роман, його відмовилися друкувати відразу декілька літературних журналів — через низький рівень тексту. Автор написав Брежнєву, попросив про зустріч, щоб той посприяв публікації твору. Але помічники генсека дали чітко зрозуміти: Шолохова не візьмуть.</p>
      <p>Розповідали, що ображений нобеліат у Москві зайшов до ресторану Центрального будинку літераторів, зазвичай випив зайвого і почав голосно нарікати: «Мене Сталін приймав у будь-який час. Хрущов взагалі сам приїжджав до мене у Вьошенську. А цей…» — і додавав непристойне слово на адресу «дорогого» Леоніда Ілліча.</p>
      <p>Поки Шолохов дописував свій останній роман, Брежнєв ліквідував хрущовську відлигу. У країні знову стали відбілювати Сталіна. Роман Вони билися за батьківщину погодилася надрукувати газета Правда, але редактори прибрали з тексту абзаци з критикою репресій. «Я ще таке напишу, що їм [письменник-дисидент Олександр] Солженіцин своїм здасться», — не раз погрожував Шолохов. Але перевершити автора Архіпелагу ГУЛАГ у справі викриття сталінізму не зміг.</p>
      <p>Після Шолохова саме Солженіцину судилося стати наступним російськомовним лауреатом Нобелівки — сталося це 1970 року. А за 16 років цю нагороду отримав Йосип Бродський. Критики вважали, що обох авторів комітет відзначив з політичних міркувань: обидва були затятими критиками радянської системи, обидва відсиділи у таборах (перший — за співчуття зрадникам-власівцям, другий — за дармоїдство), обох вислали з Радянського Союзу.</p>
      <p>Хоча Шолохов позитивно відгукувався про Солженіцина, в його особі він мав критика. Та якого: виїхавши за кордон, той написав статтю про те, що Тихий Дон запозичений з чернеток письменника Федора Крюкова, прихильника білого руху. Звинувачення здавалися непереконливими, але тінь на генерала радянської літератури кинули. Та так, що вона й досі лежить на його образі.</p>
      <p>
        <b>
          <i>Цей матеріал опубліковано в № 39 <a href="https://magazine.nv.ua/">журналу НВ</a> від 25 жовтня 2015 року</i>
        </b>
      </p>
    </article>
  </body>
</html>