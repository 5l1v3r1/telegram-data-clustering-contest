<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109174-Nikolina-Angelkova%253A-2019-g.-e-trudna-i-izpalnena-s-mnogo-predizvikatelstva-pred-turizma"/>
    <meta property="og:site_name" content="Канал 3"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Николина Ангелкова: 2019 г. е трудна и изпълнена с много предизвикателства пред туризма"/>
    <meta property="og:description" content="Тя благодари на премиера Борисов, на финансовия министър Горанов и останалите членове на правителството, което издигна в приоритет туристическия сектор"/>
  </head>
  <body>
    <article>
      <h1>Николина Ангелкова: 2019 г. е трудна и изпълнена с много предизвикателства пред туризма</h1>
      <h2>Тя благодари на премиера Борисов, на финансовия министър Горанов и останалите членове на правителството, което издигна в приоритет туристическия сектор</h2>
      <address>
        <time datetime="2019-11-19T18:14:00+00:00">19 Nov 2019, 18:14</time>
      </address>
      <p><b>"2019 г. е трудна и изпълнена с много предизвикателства пред туризма, но постигнатите до момента резултати са много добри дори спрямо миналогодишните исторически рекорди. От януари до септември чуждестранните визити у нас са над 7,8 млн., като спадът спрямо същия период на 2018 г. е едва 0,8%. По данни на БНБ за периода януари-август 2019 г. приходите от международен туризъм възлизат на над 2,8 млрд. евро, като спадът е 0,3%. Добри са данните и за лятото - в местата за настаняване с поне 10 легла в страната през периода от юни до септември 2019 г. приходите от нощувки са с ръст от 4,5 на сто в сравнение със същия интервал на 2018 г."<br/></b> </p>
      <p>Това заяви министърът на туризма Николина Ангелкова на заседание на Националния съвет по туризъм в курорта Боровец, в което участваха представители на институциите, бизнеса, местната власт и наблюдатели. То бе свикано, за да бъдат обсъдени важни за сектора теми след фалита на британския туроператор "Томас Кук" през септември.</p>
      <p> </p>
      <p>Министърът припомни негативната кампания в началото на годината, която предвещаваше срив на летния сезон, но фактите говорят обратното. Секторът има нужда от спокойствие, за да реализира оптимални резултати, отбеляза тя. В същото време при организираните туроператори, и най-вече в националните курорти, се отчита спад между 10 и 18 процента и знаейки това, направихме стъпки за насърчаване на организирания туризъм, обърна внимание министър Ангелкова.</p>
      <p> </p>
      <p>Тя благодари на премиера Борисов, на финансовия министър Горанов и останалите членове на правителството, което издигна в приоритет туристическия сектор. В резултат бе анонсирана подкрепа от 15 млн. лв. за организирания туризъм през рекламата и маркетинга към основни генериращи пазари. Фокус са Германия, Великобритания, Русия и страните от Вишеградската четворка. Процедурата предвижда финансова подкрепа при доказан положителен резултат от отседнали в местата за настаняване, които са регистрирани в ЕСТИ, тоест платили са всички данъци, категорична бе министър Ангелкова. Тя подчерта, че механизмът пилотно ще се прилага за месеците от май до октомври. Ако мярката покаже добри резултати, ще бъде включена в 5-годишен период с допълнителен ресурс.</p>
      <p> </p>
      <p>Министър Ангелкова изказа признателност към бранша и институциите за мобилизацията и изрази надежда с общи усилия на всички тези резултати да бъдат постигнати и следващата година, което ще е отново сериозно предизвикателство. Тя постави акцент върху продължаващите срещи с големи туроператори и представители на чуждестранни институции, за да може да се подготви добър летен сезон през 2020 и 2021 г., като бъдат пренасочени към други компании заявките за настаняване и седалките в полетите към България след фалита на "Томас Кук".</p>
      <p> </p>
      <p>Министър Ангелкова поясни, че българското законодателство предвижда застраховка, която касае само крайния потребител. Допълнителни застраховки не са задължителни по европейското и българското законодателство и ние не можем да се месим в частноправни отношения. Всички щети за туристите след фалита на "Томас Кук" са покрити, заяви още тя. Що се отнася до доставчиците, те трябва да се конституират като кредитори според съответното законодателство. Колегите са във връзка с Германия, германското Министерство на икономиката и застрахователите и за това браншът бе своевременно информиран, каза още министърът.</p>
      <p> </p>
      <p>В момента е важна застраховката "Отговорност на туроператора". От общо 3430 регистрирани туроператори и турагенти у нас 1154 са с минимална застраховка от 25 хил. лв. и само 18 са с над 1,4 млн. лв., съобщи министърът. Тя илюстрира с примера, че туроператор с 25 хил. лв. покритие и пакет от 600 лв. на турист може да удовлетвори претенциите едва на 41 човека, което е крайно недостатъчно. Вдигането на нивата на застрахователните лимити за туроператори е дебат и в Германия.</p>
      <p> </p>
      <p>Създаваме работна група, за да обсъдим увеличаване на минималния лимит на задължителната застраховка. Министерството на финансите, КФН, Асоциацията на застрахователите и други институции също ще бъдат включени, за да може в срок да се предложат текстове за законодателна промяна и да гарантираме интересите на туристите, анонсира министърът.</p>
      <p> </p>
      <p>Проучваме опита на други страни, свързани с предлагане на туристически услуги от апартаментите за гости и различните електронни платформи за настаняване. Поехме ангажимент работната група, която бе създадена от началото на годината, да предложи текстове със законодателни промени как те да излязат на светло, защото голяма част предлагат тези услуги, но не са регистрирани, поясни министърът.</p>
      <p> </p>
      <p>В момента се обсъжда ЗИД на Закона за туризма в Народното събрание, предстои първото му четене в пленарна зала. Промените касаят основно статута на националните курорти, каза министър Ангелкова. Ще положим усилия поне част от приходите, постъпващи от националните курорти, да се реинвестират в тях.</p>
      <p> </p>
      <p>Министър Ангелкова очерта ролята на бъдещи конгресни центрове в националните ни курорти – не само в Слънчев бряг, но и в Златни пясъци и в големите градове също, които имат огромен потенциал да стъпят на картата на деловия туризъм. През 2020 г. предстои второ издание на проведената през май тази година в Слънчев бряг международна среща за устойчиви инвестиции в туризма. Ще бъде организирана и среща с международни и български блогъри, влогъри и инфлуенсъри, за да се развива иновативната реклама на българския туризъм.</p>
      <p> </p>
      <p>Ведомството работи активно с Министерството на културата, за да утвърждава още по-успешно страната като дестинация за четири сезона. Предстои да финализираме проект, според който културните институти да участват в популяризирането на страната, обяви министър Ангелкова. Зам.-министърът на културата Румен Димитров коментира сериозните резултати от промотиране на туризма чрез фестивали и културни събития - Народният театър и Националната опера дават много добри примери в тази посока.</p>
      <p> </p>
      <p>В срещата участва и зам.-кметът на Столична община доц. д-р Тодор Чобанов, който заяви, че фалитът на "Томас Кук" е световно събитие, травмиращо за цялата туристическа индустрия. Съветът обсъди как да се подобрят механизмите и да се създадат нови, за да може при подобни събития, които не зависят от България, да сме максимално защитени – както крайните потребители, така и българските компании контрагенти, коментира той.</p>
      <p> </p>
      <p>По време на дискусията експерти на Министерството на туризма направиха презентации за защитата при несъстоятелност и неплатежоспособност на компаниите, както и за дейността на фондове в туризма в някои европейски страни. </p>
      <related>
        <h4>Още по темата</h4>
        <a href="http://kanal3.bg/news/bulgaria/economy/108998-Angelkova%253A-Balgariya-modze-da-e-primer-v-upravlenieto-i-narastvaneto-na-razlichni-turisticheski-produkti"/>
        <a href="http://kanal3.bg/news/bulgaria/economy/108365-Angelkova%253A-Falitat-na-%20Tomas-Kuk%20-ne-popada-pod-kontrola-na-Ministerstvoto-na-turizma"/>
        <a href="http://kanal3.bg/news/bulgaria/economy/106700-Angelkova%253A-Zdravko-Dimitrov-e-izklyuchitelno-angadziran-s-turizma%252C-podkrepyam-go"/>
      </related>
    </article>
  </body>
</html>