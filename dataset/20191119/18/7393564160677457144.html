<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2578309/u-lvovi-ditacu-biblioteku-na-vul-hmelnickogo-peretvorat-u-mediateku-foto"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-19T18:08:00+00:00"/>
    <meta property="og:title" content="У Львові дитячу бібліотеку на вул. Хмельницького перетворять у медіатеку, - ФОТО"/>
    <meta property="og:description" content="На вулиці Богдана Хмельницького у Львові замість бібліотеки &quot;Під Високим Замком&quot; відкриють медіатеку"/>
  </head>
  <body>
    <article>
      <h1>У Львові дитячу бібліотеку на вул. Хмельницького перетворять у медіатеку, - ФОТО</h1>
      <address><time datetime="2019-11-19T18:08:00+00:00">19 Nov 2019, 18:08</time> by <a rel="author">Євгенія Пласконь</a></address>
      <p>
        <i>До кінця року у Львові на вулиці Богдана Хмельницького, 175 планують перетворити бібліотеку "Під Високим Замком" у сучасну медіатеку. Історичну будівлю, в якій розташована бібліотека відремонтують, а її простір повністю оновлять.</i>
      </p>
      <p>Як повідомили у пресслужбі Львівської міськради, таким чином планують перетворити приміщення з книгозбірні на місце для обміну думками та досвідом, для генерування цікавих ідей. І такі сучасні простори з коворкінгами мають бути у кожному районі міста Львова.</p>
      <figure>
        <img src="https://s.032.ua/section/newsInText/upload/images/news/intext/000/051/460/screenshot-wwwgooglecom-20191119-175244_5dd40fd8dafaf.png"/>
      </figure>
      <p>За словами заступника міського голови Львова з питань розвитку Андрія Москаленка, у цей мікрорайон планують вкладати значні кошти: відремонтують дорогу, ревіталізують "Фабрику повидла", де за фінансування з Австрії облаштують театр, мистецький простір; а медіатека буде ключовим якорем, з якого почнуться зміни.</p>
      <p>Проект оновлення бібліотеки на вулиці Хмельницького розробила архітекторка Ольга Криворучко, з урахуванням усіх побажань бібліотекарів та відвідувачів. Для цього провели зустрічі з громадою, де обговорювали майбутні зміни. Станом на нині, з бібліотеки також винесли всю літературу, яку зберігають в приміщення "Фабрики Повидла", обслуговування читачів тимчасово припинено.</p>
      <figure>
        <img src="https://s.032.ua/section/newsInText/upload/images/news/intext/000/051/460/img8389_5dd40f39842ef.jpg"/>
      </figure>
      <p>На території планують додати більше світла, зелені, облаштують подіум для театралізованих дійств та відпочинку, зручні ніші для читання, вмонтовані у книжкові стелажі, спеціальну зелену гірку — для найменших відвідувачів.  Простір оновленої бібліотеки буде максимально інклюзивним, матиме ефективне зонування, ігровий куточок, зручні меблі. Концепція медіатеки передбачає багатофункційність: відкриті простори, великий абонемент (жодних книгосховищ), зони для усамітнення з книгою.</p>
      <p>У рамках рестравраційно-ремонтних робіт відновлять фасад пам'ятки архітектури та відремонтують внутрішнє наповнення - повністю замінять всі мережі, встановлять вентиляцію, нові вікна тощо. Ці роботи у бібліотеці-філії №27 ЦБС для дітей тривають із серпня і їх мають завершити до кінця цього року. Підрядник - ФОП "Еталон-Ком", вартість робіт - 4,17 млн грн.</p>
      <p>Нагадаємо, <a href="https://www.032.ua/news/2576320/7-sobacok-ta-2-kiski-cekaut-na-dobrih-gospodariv-u-lkp-lev-foto">7 собачок та 2 кішки</a> чекають на добрих господарів у ЛКП "Лев".</p>
      <p>
        <a href="https://city-adm.lviv.ua/news/culture/272843-misto-perebudovuie-dytiachu-biblioteku-pid-vysokym-zamkom-u-suchasnu-mediateku">Джерело</a>
      </p>
    </article>
  </body>
</html>