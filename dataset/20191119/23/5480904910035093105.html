<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-fotbaliste-budou-pri-losu-skupin-eura-ve-tretim-kosi/1823040?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T23:16:00+00:00"/>
    <meta property="og:title" content="Čeští fotbalisté budou při losu skupin Eura ve třetím koši"/>
    <meta property="og:description" content="Praha - Čeští fotbalisté budou při losu základních skupin mistrovství Evropy v příštím roce ve třetím ze čtyř šestičlenných výkonnostních košů. Definitivu jim dala v posledním hracím dnu kvalifikace výhra Walesu nad Maďarskem 2:0. Reprezentanti mají zároveň jistotu, že se vyhnou skupině B."/>
  </head>
  <body>
    <article>
      <h1>Čeští fotbalisté budou při losu skupin Eura ve třetím koši</h1>
      <address><time datetime="2019-11-19T23:16:00+00:00">19 Nov 2019, 23:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čeští fotbalisté budou při losu základních skupin mistrovství Evropy v příštím roce ve třetím ze čtyř šestičlenných výkonnostních košů. Definitivu jim dala v posledním hracím dnu kvalifikace výhra Walesu nad Maďarskem 2:0. Reprezentanti mají zároveň jistotu, že se vyhnou skupině B.</p>
      <slideshow>
        <figure>
          <img src="https://i3.cn.cz/6/1574022324_P201911170825101.jpg"/>
        </figure>
        <figure>
          <img src="https://i3.cn.cz/6/1574022259_P201911170824401.jpg"/>
        </figure>
        <figure>
          <img src="https://i3.cn.cz/6/1574022306_P201911170824801.jpg"/>
        </figure>
        <figure>
          <img src="https://i3.cn.cz/6/1574022226_P201911170824101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>Český celek skončil v tabulce deseti týmů postupujících z druhých míst ve skupinách na osmé příčce a jako poslední se dostal do třetího koše. Svěřencům trenéra Jaroslava Šilhavého hrozil po nedělní porážce 0:1 v závěru kvalifikace v Bulharsku pád do nejhoršího čtvrtého koše, pomohla jim ale pondělní výhra Řecka nad Finskem. Seveřané získali méně bodů než český tým stejně jako Wales.</p>
      <p>Spolu s národním celkem jsou ve třetím koši také obhájci trofeje Portugalci, Turecko, Dánsko, Rakousko a Švédsko. Žádného z těchto soupeřů reprezentanti nemohou při losu skupin dostat.</p>
      <p>Český tým má s ohledem na to jistotu, že nebude hrát ve skupině B, kde se představí Dánsko coby jeden z pořadatelů. Závěrečný turnaj se na počest 60. výročí evropských šampionátů poprvé uskuteční ve 12 zemích. UEFA přizpůsobuje los účasti pořadatelských zemí a jednotlivé týmy jsou předem dosazeny do měst tak, aby mohly hrát doma.</p>
      <p>Skupina B tak je už před losem paradoxně ze tří čtvrtin zaplněná. Pořadatelské země Rusko a Dánsko doplní Belgie, která jako jediná zbývá z prvního koše. Další čtyři celky budou hostit skupinu a zbývající tým Ukrajina nemůže hrát s Ruskem z politických důvodů.</p>
      <p>Po kvalifikaci je známo 20 z 24 účastníků Eura, zbylá čtyři místa zaujmou čtyři vítězové šestnáctičlenného play off Ligy národů, kde se představí i Slovensko. Až los rozhodne podle uefa.com o tom, který ze čtveřice týmů Bulharsko, Izrael, Maďarsko a Rumunsko půjde do části play off C.</p>
      <p>Los základních skupin Eura proběhne 30. listopadu v Bukurešti.</p>
      <p>
        <b>Rozdělení do košů pro los ME:</b>
      </p>
      <p>1. koš: Belgie, Itálie, Anglie, Německo, Španělsko, Ukrajina,</p>
      <p>2. koš: Francie, Polsko, Chorvatsko, Švýcarsko, Nizozemsko, Rusko,</p>
      <p>3. koš: Portugalsko, Turecko, Dánsko, Rakousko, Švédsko, <b>ČR</b>,</p>
      <p>4. koš: Wales, Finsko, 4 vítězové play off Ligy národů.</p>
      <p>
        <b>Základní skupiny ME:</b>
      </p>
      <p>Skupina A (Řím, Baku): Itálie.</p>
      <p>Skupina B (Petrohrad, Kodaň): Belgie, Rusko, Dánsko.</p>
      <p>Skupina C (Amsterodam, Bukurešť): Nizozemsko.</p>
      <p>Skupina D (Londýn, Glasgow): Anglie.</p>
      <p>Skupina E (Bilbao, Dublin): Španělsko.</p>
      <p>Skupina F (Mnichov, Budapešť): Německo.</p>
      <p>
        <b>Play off Ligy národů:</b>
      </p>
      <p>A: Island, Bulharsko/Izrael/Maďarsko/Rumunsko.</p>
      <p>B: Bosna a Hercegovina, Slovensko, Irsko, Severní Irsko.</p>
      <p>C: Skotsko, Norsko, Srbsko, Bulharsko/Izrael/Maďarsko/Rumunsko.</p>
      <p>D: Gruzie, Severní Makedonie, Kosovo, Bělorusko.</p>
    </article>
  </body>
</html>