<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109194-Mourinyo-poema-Totnam-sled-uvolnenieto-na-Pochetino%253F"/>
    <meta property="og:site_name" content="Канал 3"/>
    <meta property="article:published_time" content="2019-11-19T23:35:00+00:00"/>
    <meta property="og:title" content="Моуриньо поема Тотнъм след уволнението на Почетино?"/>
    <meta property="og:description" content="Биха шута на аржентинеца 5 месеца след като класира отбора на финал в ШЛ"/>
  </head>
  <body>
    <article>
      <h1>Моуриньо поема Тотнъм след уволнението на Почетино?</h1>
      <h2>Биха шута на аржентинеца 5 месеца след като класира отбора на финал в ШЛ</h2>
      <address>
        <time datetime="2019-11-19T23:35:00+00:00">19 Nov 2019, 23:35</time>
      </address>
      <p>
        <b>Жозе Моуриньо е големият фаворит на букмейкърите за мениджър на Тотнъм на мястото на сензационно уволнения днес аржентинец Маурисио Почетино, съобщава "Сън“. За свободния и живеещ в Тотнъм португалец коефициентите са 1,30, другите имена, за които букмейкърите приемат залози да наследят Почетино, са Карло Анчелоти (Наполи), Масимилиано Алегри, Еди Хау (Борнмът), Брендън Роджърс (Лестър), Ерик тен Хаг (Аякс), Рафа Бенитес и Стивън Джерард (Рейнджърс), дори и Юлиан Нагелсман (РБ Лайпциг).</b>
      </p>
      <p>"С голямо нежелание правим тази промяна, решението на ръководството не е взето с лека ръка или прибързано“, се казва в официално изявление на изпълнителни шеф на Тотнъм Даниел Леви. "За жалост вътрешните резултати в края на миналия и в началото на сегашния сезон са твърде разочароващи. Маурисио и неговият треньорски екип винаги ще останат част от историята ни“, се казва по-нататък.</p>
      <p>
        <b>"Късмет с намирането на заместник, който да е по-добър от Почетино... Едва ли ще се получи“, бе ироничното послание в Туитър на легендата на Тотнъм Гари Линекер, сега влиятелен тв водещ в Би Би Си.</b>
      </p>
      <p>Според друга легенда на Шпорите – мениджъра Хари Реднап, играчите са уволнили Почетино, защото изобщо не са се напрягали, за да го спасят. "Когато хората говорят как играчите го обичат, ако те толкова го обичаха, може би трябваше да поработят малко по-добре за него“, коментира Реднап пред "Скай“. "В крайна сметка те му уредиха уволнението, защото не бяха достатъчно добри.“</p>
      <p>
        <b>Самият Почетино трябва да бъде богато възмезден за уволнението си – Тотнъм е длъжен да му плати над 12 милиона паунда, тъй като той имаше договор до 2023 г. Аржентинецът, обаче, едва ли ще остане дълго без работа вкъщи – той вдигна много акциите си със свършената работа в Саутхемптън и Тотнъм, клубовете, които даваха и дават най-много национали на Англия.</b>
      </p>
      <p> </p>
      <related>
        <h4>Още по темата</h4>
        <a href="http://kanal3.bg/news/sport/football/105484-Izgonen-ot-Arsenal-nabuta-4-na-Totnam-v-London"/>
        <a href="http://kanal3.bg/news/sport/football/77690-Pochetino-ne-e-variant-za-Real-Madrid"/>
      </related>
    </article>
  </body>
</html>