<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828199.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T23:40:00+00:00"/>
    <meta property="og:title" content="ترامپ استقرار ۳۰۰۰ نظامی آمریکایی در عربستان را به کنگره اطلاع داد"/>
    <meta property="og:description" content="به گزارش فارس، «دونالد ترامپ» رئیس جمهور آمریکا سه‌شنبه شب به وقت تهران در نامه‌ای خطاب به «نانسی پلوسی» رئیس مجلس نمایندگان آمریکا، با تهدید خواندن ایران، از استقرار نیروها و تجهیزات آمریکایی به عربستان و تداوم حضور آن‌ها در کشور تا مدتی نامعلوم خبر داد."/>
  </head>
  <body>
    <article>
      <h1>ترامپ استقرار ۳۰۰۰ نظامی آمریکایی در عربستان را به کنگره اطلاع داد</h1>
      <address>
        <time datetime="2019-11-19T23:40:00+00:00">19 Nov 2019, 23:40</time>
      </address>
      <p>رئیس جمهور آمریکا در نامه‌ای خطاب به رئیس مجلس نمایندگان این کشور، با تهدید خواندن ایران، تأیید کرد که ۳۰۰۰ نظامی آمریکایی در عربستان مستقر خواهند بود.</p>
      <p>به گزارش فارس، «دونالد ترامپ» رئیس جمهور آمریکا سه‌شنبه شب به وقت تهران در نامه‌ای خطاب به «نانسی پلوسی» رئیس مجلس نمایندگان آمریکا، با تهدید خواندن ایران، از استقرار نیروها و تجهیزات آمریکایی به عربستان و تداوم حضور آن‌ها در کشور تا مدتی نامعلوم خبر داد.</p>
      <p>ترامپ در بخشی از این نامه نوشت: «همانطور که در ۲۲ جولای (۳۱ تیر) ۲۰۱۹ گفتم، نیروهای ارتش آمریکا  جهت محافظت از منافع آمریکا و افزایش محافظت از منطقه برابر اقدامات خصمانه ایران و نیروهای نیابتی این کشور در منطقه مستقر شدند.»</p>
      <p> وی در بخش دیگر این نامه نوشت: «ایران تهدید علیه امنیت منطقه را از جمله با حمله ۱۴ سپتامبر(۲۳ شهریور) ۲۰۱۹ به زیر ساخت‌های نفتی و گازی در عربستان ادامه داد. برای اطمینان بخشی به شرکا، بازداشتن ایران از رفتارهای تحریک‌کننده و افزایش قابلیت‌های دفاعی در سطح منطقه،به نیروهای دیگری ارتش آمریکا دستور داده شد در خاورمیانه مستقر شوند.»</p>
      <p>رئیس جمهور آمریکا در بخش دیگر این نامه به نوع تجهیزات ارسالی به عربستان و ارسال سامانه‌های موشکی و راداری و دو اسکادران جنگنده برای افزایش توان دفاعی  عربستان علیه تهدیدهای موشکی و هوایی اشاره کرد.</p>
      <p>ترامپ نوشت، بخش نخست این نیروها وارد عربستان شده‌اند و باقی نیروها نیز هفته‌های آتی وارد خاک این کشور می‌شوند.</p>
      <p>ترامپ در خاتمه این نامه نوشت: «با احتساب نیروهای اضافی، تعداد پرسنل نظامی این کشور حدود ۳۰۰۰ نفر خواهد شد و مادامی که به حضور این نیروها برای تحقق ماموریت‌ها با توجه به دلایل ذکر شده نیاز باشد، آن‌ها در عربستان حضور خواهند داشت.»</p>
    </article>
  </body>
</html>