<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818579/%D9%85%D8%AD%D8%AF%D9%88%D8%AF%DB%8C%D8%AA%DB%8C-%D8%A8%D8%B1%D8%A7%DB%8C-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%B1-%D8%B1%D9%88%D8%B2-%D8%AF%D8%A7%D9%86%D8%B4%D8%AC%D9%88-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T23:05:00+00:00"/>
    <meta property="og:title" content="محدودیتی برای فعالیت‌های دانشجویان در روز دانشجو وجود ندارد"/>
    <meta property="og:description" content="معاون فرهنگی وزیر علوم با تاکید بر اینکه محدودیتی برای فعالیت‌های دانشجویان در روز دانشجو وجود ندارد،‌ گفت: از تمامی فعالیت‌های دانشجویان در ۱۶ آذر که در چارچوب قواعد و مقررات باشد، حمایت خواهیم کرد."/>
  </head>
  <body>
    <article>
      <h6 class="kicker">معاون فرهنگی وزیر علوم:</h6>
      <h1>محدودیتی برای فعالیت‌های دانشجویان در روز دانشجو وجود ندارد</h1>
      <address><time datetime="2019-11-19T23:05:00+00:00">19 Nov 2019, 23:05</time> by <a rel="author">رقیه‌السادات حسینی</a></address>
      <p>معاون فرهنگی وزیر علوم با تاکید بر اینکه محدودیتی برای فعالیت‌های دانشجویان در روز دانشجو وجود ندارد،‌ گفت: از تمامی فعالیت‌های دانشجویان در ۱۶ آذر که در چارچوب قواعد و مقررات باشد، حمایت خواهیم کرد.</p>
      <p><b>دکتر غلامرضا غفاری در گفت‌وگو با ایسنا </b>ضمن بیان این مطلب اظهار کرد: برای برنامه‌ریزی‌در خصوص ۱۶ آذر و انتخابات، نشست‌هایی را با معاونین دانشگاه‌ها برگزار کردیم و تلاش داریم این نشست‌ها همچنان ادامه داشته باشد و این نشست‌ها با این هدف برگزار می‌شود که از فضاهای دانشگاه‌ها به بهترین نحو استفاده شود.</p>
      <p>وی در ادامه تصریح کرد: طبیعتا تشکل‌های دانشجویی درخواست‌هایی را به مناسبت برگزاری انتخابات مجلس شورای اسلامی و همچنین ۱۶ آذر خواهند داشت که ما به دانشگاه‌ها تاکید کردیم که همراهی و همکاری لازم را با این درخواست‌ها داشته باشند و در عین حال توجه داشته باشند که برنامه‌های اجرایی در چارچوب‌های قانونی صورت بگیرد.</p>
      <p>معاون فرهنگی وزیر علوم خاطر نشان کرد: آیین‌نامه‌ای که در خصوص تبلیغات کاندیدای مجلس شورای اسلامی وجود دارد، در دانشگاه‌ها باید اجرایی شود و در این آیین‌نامه‌ حد و حدود این فعالیت‌ها مشخص شده است. ضمن اینکه باید عدالت در زمینه اختصاص تریبون‌ها و اختصاص فضا برای کاندیداها توسط دانشگاه‌ها رعایت شود.</p>
      <p>دکتر غفاری با تاکید بر اینکه محدودیتی در انجام فعالیت‌های دانشجویان همزمان با آغاز برنامه‌های روز دانشجو وجود ندارد، گفت: ما از تمام فعالیت‌هایی که در چارچوب مقررات و قواعد تعیین‌شده صورت بگیرد، حمایت خواهیم کرد.</p>
      <p>انتهای پیام</p>
    </article>
  </body>
</html>