<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/i-katathesi-tou-autopti-martura-gia-to-foniko-sto-mpali.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T23:30:00+00:00"/>
    <meta property="og:title" content="Η κατάθεση του αυτόπτη μάρτυρα για το φονικό στο Μπαλί"/>
  </head>
  <body>
    <article>
      <h1>Η κατάθεση του αυτόπτη μάρτυρα για το φονικό στο Μπαλί</h1>
      <address>
        <time datetime="2019-11-19T23:30:00+00:00">19 Nov 2019, 23:30</time>
      </address>
      <p>«Τους σκύλους θα σκοτώσεις;» Είναι η φράση που φέρεται να ακούστηκε από το στόμα του άτυχου 49χρονου κυνηγού πριν αρχίσουν οι πυροβολισμοί στα ορεινά του Μπαλίου, σύμφωνα με τις καταθέσεις 47χρονου αυτόπτη μάρτυρα, επίσης κυνηγού. Ο μάρτυρας υποστηρίζει ότι ο 49χρονος πυροβόλησε, ενώ είχε ήδη βληθεί στο θώρακα και έπεφτε με τα γόνατα στο έδαφος, βαριανασαίνοντας. Τη μαρτυρία του αμφισβητεί η πλευρά του 45χρονου κτηνοτρόφου, ο οποίος εξακολουθεί να νοσηλεύεται φρουρούμενος, επικαλούμενη το ιατροδικαστικό πόρισμα, αλλά και τα αντικειμενικά ευρήματα που εντόπισε η αστυνομική προανάκριση στον τόπο της αιματοχυσίας.</p>
      <p>Πάντως, ο 45χρονςο παραμένει στο νοσοκομείο του Ηρακλείου και μέχρι χθες δεν είχε απολογηθεί στον ανακριτή.</p>
      <p>Στον χώρο η έρευνα της αστυνομίας αποκάλυψε πέντε κάλυκες και πολύ αίμα, το οποίο τους οδήγησε στο ποιμνιοστάσιο του 45χρονου, φερόμενου ως δράστη, όπου βρέθηκε και ένα όπλο, που κατασχέθηκε.</p>
      <p>Ο 47χρονος αυτόπτης μάρτυρας, ο οποίος ανήκε στην παρέα του 49χρονου θύματος που πήγε για κυνήγι το μοιραίο πρωινό, δίνει δύο καταθέσεις πρωινές και μεσημβρινές ώρες του Σαββάτου. <i>«Ενώ ήμουν σε απόσταση, χωρίς να έχω οπτική επαφή, συνέχισα να ακούω φωνές-διαπληκτισμούς και ξαφνικά άκουσα δύο πυροβολισμούς. Πριν τους πυροβολισμούς άκουσα τον 49χρονο να λέει: «τους σκύλους θα σκοτώσεις;» και του απάντησε ο δράστης «και σένα θα σκοτώσω». Ο πρώτος πυροβολισμός ρίφθηκε αλλά δεν ήμουν σε οπτική γωνία για να δω ποιος πυροβόλησε αλλά σίγουρα ο δράστης πυροβόλησε προς τον σκύλο. Όταν ρίφθηκε ο δεύτερος πυροβολισμός είχα οπτική επαφή με τον 49χρονο και τον είδα να γονατίζει στο έδαφος. Επίσης άκουσα ακόμα δύο πυροβολισμούς που ρίφθηκαν από τον 49χρονο καθόσον είχε στα χέρια του το κυνηγετικό όπλο, πέφτοντας και χωρίς να σημαδεύει».</i></p>
      <p>Σε συμπληρωματική κατάθεση που δίνει κάποιες ώρες αργότερα, ο μάρτυρας υποστηρίζει: <i>«Όταν έπεσε στα γόνατα ο 49χρονος τον είδα όπως κρατούσε την καραμπίνα κάτω από τη μασχάλη του να πυροβολεί. Πάνω στην ταραχή κατάλαβα του δύο πυροβολισμούς, οι οποίοι ήταν χωρίς να επωμίζει και να σημαδεύει, αλλά έγινε πέφτοντας. Όπως έπεσε στα γόνατα, έγειρε προς τα πίσω. Του έπιασα το κεφάλι και το έβαλα να ακουμπήσει στο βουργιάλι, του σήκωσα την μπλούζα, είδα τα τραύματα του και τον άκουσα να βαριανασαίνει. Εγώ τα έχασα και άρχισα να φωνάζω βοήθεια. Τότε άκουσα από κάπου τον δράστη να φωνάζει «με φάγανε». Δεν τον είδα καθόλου που ήταν κρυμμένος. Δεν είχε κανένα λόγο να πυροβολήσει, δεν τον πειράξαμε, δεν τον προκαλέσαμε, δεν ακουμπήσαμε τα ζώα του, δεν μπήκαμε στο φραχτό του».</i></p>
      <p>Η πλευρά του θύματος, διά της συνηγόρου πολιτικής αγωγής Θεονύμφης Μπέρκη μιλάει για «στυγερή δολοφονία».</p>
      <p>Από την άλλη, ερωτηθείς για τις θέσεις τους, ο συνήγορος υπεράσπισης του 45χρονου κ. Διονύσης Βέρρας δήλωσε σχετικά: <i>«Τα αντικειμενικά ευρήματα φαίνονται να έχουν ως εξής:</i></p>
      <p>
        <i>1<sup>ον</sup>, πέντε κάλυκες στον τόπο του συμβάντος, τρεις πέριξ του σημείου όπου έπεσε το θύμα και οι οποίοι εκ των πραγμάτων συνδέονται με το θύμα και δύο κάλυκες σε απόσταση πάνω από 35-40 μέτρα όπου βρισκόταν ο κατηγορούμενος, οι οποίοι επίσης εκ των πραγμάτων συνδέονται με εκείνον. Σημειωτέον ότι και οι δύο θέσεις θύματος και κατηγορούμενου προσδιορίζονται από κηλίδες αίματος που εντόπισε η προανάκριση. Τρεις κάλυκες από την πλευρά του θύματος και άρα τρεις πυροβολισμοί, δύο κάλυκες από την πλευρά του κατηγορούμενου και άρα δύο πυροβολισμοί.</i>
      </p>
      <p>
        <i>2<sup>ον</sup>, ο κατηγορούμενος έχει πληγεί σοβαρά ψηλά σε πλάτη, ωμοπλάτη, δεξί χέρι με σκάγια που ακόμα βρίσκονται μέσα του και δεν μπορούν να αφαιρεθούν προς το παρόν και το θύμα έχει βληθεί με έναν πυροβολισμό που ήταν θανατηφόρος όπως τουλάχιστον λένε οι ιατροδικαστές. Με αυτά τα δεδομένα προανακριτικά και ιατροδικαστικά ο οποιοσδήποτε σχετικός μπορεί να εξάγει ασφαλές συμπέρασμα τι έκανε ο κάθε ένας εκ των εμπλεκομένων. Και ο νοών νοείτω».</i>
      </p>
      <p>
        <b>πηγη: cretalive.gr - Ευαγγελία Καρεκλάκη</b>
      </p>
    </article>
  </body>
</html>