<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/il-collegio-4-quinta-puntata-1.4896370"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T23:16:02+00:00"/>
    <meta property="og:title" content="Il Collegio 4, nuova espulsione. Maschi contro femmine: liti furibonde"/>
    <meta property="og:description" content="Quinta puntata del docu-reality di Raidue: la gita scolastica costa cara alla Dorelfi. Scontro al veleno tra Tricca e Brondin"/>
  </head>
  <body>
    <article>
      <h1>Il Collegio 4, nuova espulsione. Maschi contro femmine: liti furibonde</h1>
      <h2>Quinta puntata del docu-reality di Raidue: la gita scolastica costa cara alla Dorelfi. Scontro al veleno tra Tricca e Brondin</h2>
      <address><time datetime="2019-11-19T23:16:02+00:00">19 Nov 2019, 23:16</time> by <a rel="author">BARBARA BERTI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896380.1574205362!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il Collegio 4</figcaption>
      </figure>
      <p>Roma, 20 novembre 2019 – Al <b>Collegio 4 </b>maschi contro femmine con uno scontro al veleno tra Brondin e Tricca. E la Dorelfi finisce ancora nei guai. Nella <b>quinta puntata </b>del docu-reality di Raidue – con la voce narrante di <b>Simona Ventura </b>- la classe 1982 del convitto Celana di Caprino Bergamasco, in provincia di Bergamo, fa scintille.<br/><br/>Si parte con il discorso dell’<b>ispettore scolastico</b> Max Bruschi che presenta una “desolante relazione”. E il preside <b>Paolo Bosisio</b> prende una “decisione drastica nel tentativo di salvare il salvabile: <b>la classe va dimezzata</b>”. E così <b>divide i maschi dalle femminine</b>. “E solo il gruppo che migliorerà il profitto parteciperà alla gita scolastica” minaccia il preside. Ma ai collegiali non piace questa scelta. Le<b> ragazze si ribellano all’istante</b>, mentre i maschi fanno “i bravi” perché vogliono andare in gita. Alla fine per i boys c’è la lezione di italiano con il professore <b>Andrea Maggi</b>, per le girls aerobica. E <b>Claudia Dorelfi</b> finisce (per l’ennesima volta) dal preside che per punizione le ‘regala’ una lezione personale con la professoressa Valentina Gottlieb.</p>
      <p>Poi al Collegio si sperimenta un altro <b>metodo didattico</b>: due ragazze fanno lezione ai maschi e poi due di loro diventano professori per le femmine. Si parte con <b>Asia Busciantella</b> e <b>Martina Brondin</b> che si ‘trasformano’ nel professor Luca Raina per spiegare geografia. Subito dopo <b>Francesco Cardamone </b>e <b>Mario Tricca</b> salgono in cattedra per la lezione di italiano. Succede un <b>parapiglia</b>: Tricca dà della stupida alla Brondin considerata “troppo aggressiva” dal prof Maggi. E non ha tutti i torti visto che fa <b>a pezzettini il quaderno d’italiano</b> di Tricca che corre dal preside a fare la spia. Da Bosisio finisce anche la Brondin. Vista la cattiva condotta, per colazione torna l’<b>olio di merluzzo</b> per tutti i collegiali, quindi il <b>regime punitivo</b> continua con la pulizia della palestra e dei dormitori. L’unica gioia (per le femmine) è la lezione di <b>pittura automatica </b>con il fascinoso insegnante <b>Alessandro Carnevale</b>.</p>
      <p>Arriva il tanto atteso momento della<b> gita</b>, ma non tutti partono: <b>Brondin e Tricca restano in collegio</b> e devono trascorrere tutto il tempo insieme per recuperare il loro rapporto. Il resto della classe, invece, raggiunge un<b> paradiso bucolico</b>, in Val Brembana, dove allestisce un accampamento per la notte. Il tour campestre prevede la mungitura di mucche e caprette, una bella scarpinata tra i sentieri e una lezione su come fare il formaggio con la professoressa <b>Maria Rosa Petolicchio</b>. La lezione degenera tanto che la <b>Dorelfi </b>e<b> Vincenzo Crispino</b> vengono rimandati immediatamente in collegio. La gita prosegue con il classico falò al chiaro di luna dove i ragazzi leggono le loro poesie sulla <b>felicità</b>: tra <b>lacrime</b> e<b> risate</b> i ragazzi confidano le loro emozioni con <b>Maggy Gioia</b> che rivela finalmente il suo lato più ironico.</p>
      <p>Alla ripresa delle lezioni, l’atmosfera spensierata si trasforma subito in <b>clima da funerale</b>. Il preside richiama la Dorelfi per il comportamento fuori dagli schemi tenuto in gita. “<b>Per me la Dorelfi è al capolinea</b>” dice Bosisio che vuole essere moderno e lascia la decisione agli studenti. “Ma se lei si comporta male le conseguenze ricadranno sulla classe” sottolinea il preside. “Vado via” dice la ribelle Dorelfi. L’assemblea mette la <b>decisione ai voti</b>: 8 scelgono per mandarla via, nove vogliono che resti. La Dorelfi piangendo chiede ai compagni di essere allontana e, così, qualcuno si lascia convincere e cambia voto. I rappresentanti di classe comunicano al preside la decisione: <b>la Dorelfi merita l'espulsione</b>. “Sei volte è venuta nel mio ufficio e io le ho sempre dato una seconda chance, <b>voi siete più cattivi</b> di me. Voi <b>avete agito da egoisti</b>” tuona il preside. E mentre la Dorelfi fa le valigie,<b> la classe si spacca</b> tra pianti (per la partenza dell’amica) e proteste (per la scelta della maggioranza).</p>
      <p>Con le <b>gare didattiche</b> a squadre e singole si conclude la <b>quinta settimana</b> del Collegio 4 che vede (a sorpresa) <b>George Ciupilan</b> e <b>Mariana Aresta</b> i migliori, mentre <b>Giulio Maggio </b>e <b>Asia Busciantella</b> i peggiori. E tra una settimana ci sono gli <b>esami</b>. Ma non tutti saranno ammessi, come si evince dalla clip di anticipazioni.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>