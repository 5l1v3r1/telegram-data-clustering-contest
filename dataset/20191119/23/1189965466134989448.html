<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/259896/aposyrthike-apo-ti-dimoprasia-to-klemmeno-ergo-toy-banksy"/>
    <meta property="og:site_name" content="LiFO"/>
    <meta property="article:published_time" content="2019-11-19T23:00:00+00:00"/>
    <meta property="og:title" content="Αποσύρθηκε από τη δημοπρασία το «κλεμμένο» έργο του Banksy"/>
    <meta property="og:description" content="Αποσύρθηκε την τελευταία στιγμή από τη δημοπρασία του Sotheby's το «κλεμμένο» έργο του Banksy"/>
  </head>
  <body>
    <article>
      <h1>Αποσύρθηκε από τη δημοπρασία το «κλεμμένο» έργο του Banksy</h1>
      <h2>Αποσύρθηκε την τελευταία στιγμή από τη δημοπρασία του Sotheby's το «κλεμμένο» έργο του Banksy</h2>
      <address><time datetime="2019-11-19T23:00:00+00:00">19 Nov 2019, 23:00</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CE%91%CF%80%CF%8C%CF%83%CF%85%CF%81%CF%83%CE%B7">Αποσύρθηκε</a> από τη <a href="https://www.lifo.gr/tags/%CE%94%CE%B7%CE%BC%CE%BF%CF%80%CF%81%CE%B1%CF%83%CE%AF%CE%B1">δημοπρασία</a> του <a href="https://www.lifo.gr/tags/%CE%9F%CE%AF%CE%BA%CE%BF%CF%82+%CE%94%CE%B7%CE%BC%CE%BF%CF%80%CF%81%CE%B1%CF%83%CE%B9%CF%8E%CE%BD+Sothebys">Sotheby's</a> το γλυπτό <a href="https://www.lifo.gr/now/culture/259665/se-dimoprasia-klemmeno-ergo-toy-banksy-anamenetai-na-kseperasei-ta-1-ekat-eyro">του Banksy με τίτλο "The Drinker" μετά από ισχυρισμούς που θέλουν το έργο να έχει κλαπεί από τον ιδιοκτήτη του</a>.</b>
      </p>
      <p>Ο καλλιτέχνης Andy Link, γνωστός και ως Art Kieda, ανέφερε ότι το έργο, που έχει ύψος πάνω από 1.80, εκλάπη από τον κήπο του πριν μερικά χρόνια και υποστήριξε πως είναι εκείνος ο νόμιμος ιδιοκτήτης του. Το "The Drinker" θα έβγαινε στο σφυρί σήμερα, Τρίτη, και οι εκτιμήσεις ήθελαν την τιμή του να ξεπερνάει το 1 εκατομμύριο ευρώ. Ωστόσο ο Link έλαβε ένα τηλεφώνημα από τον Sotheby's αναφέροντας ότι το έργο θα αποσυρθεί από τη δημοπρασία. Σε ανακοίνωσή του, ο οίκος δημοπρασιών, ανέφερε ότι η απόφαση δεν σχετίζεται με τους ισχυρισμούς του Link. O Sotheby's αναφέρει πως το έργο αποσύρθηκε μετά από συμφωνία με τον πωλητή του.</p>
      <p>Το άγαλμα αφέθηκε από τον Banksy σε μία μικρή πλατεία στο κεντρικό Λονδίνο το 2004. Στη συνέχεια έπεσε «θύμα απαγωγής» από τον Andy Link ο οποίος προσέφερε 5.000 λίρες στον Banksy. Ο Banksy απάντησε με μία προσφορά δύο λιρών ώστε να αγοραστεί ένα μπιτόνι βενζίνης και να καεί το άγαλμα. Το "The Drinker" εμφανίστηκε στον κήπο του Link αλλά αργότερα χάθηκε από εκεί. Σύμφωνα με τον κατάλογο της έκθεσης το έργο αγοράστηκε από έναν έμπορο τέχνης το 2014. Το "The Drinker" περιγράφεται από τον οίκο δημοπρασιών ως «ανατρεπτική αναδημιουργία» του «Σκεπτόμενου» του Ροντέν. Διακοσμημένο με έναν κώνο σήμανσης στο κεφάλι ως καπέλο, το άγαλμα είναι φτιαγμένο από βιομηχανικά υλικά.</p>
      <figure>
        <img src="https://www.lifo.gr/uploads/image/1569734/klemmenos-banksy-aposyrsh-dhmoprasia_-2-.jpg"/>
      </figure>
      <p>Από την πλευρά του ο Link ανέφερε ότι δεν γνωρίζει γιατί το έργο αποσύρθηκε από τη δημοπρασία. Ίσως οφείλεται στον θόρυβο που προκλήθηκε από τη δημοσίευση της ιστορίας στον Observer ή ο πωλητής του να πέτυχε μία καλύτερη συμφωνία. «Δεν έχω ιδέα. Ίσως με μηνύσουν», αναφέρει μεταξύ άλλων ενώ υποστηρίζει ότι η υπόθεση έχει προκαλέσει την ψυχική και συναισθηματική του κατάρρευση. Στην κατοχή του Link παραμένει ωστόσο ο αρχικός κώνος που ήταν τοποθετημένος στο κεφάλι του αγάλματος με το καλλιτέχνη να αναφέρει ότι ζήτημα για εκείνον δεν είναι τα χρήματα. Το ιδανικό γι αυτόν θα ήταν να συναντήσει τον πωλητή του έργου, να το ενώσει ξανά με το χαμένο του κομμάτι και να μοιραστούν τα χρήματα που θα αποφέρει η δημοπράτησή του. «Θέλω να δώσω 1 εκατομμύριο λίρες στο τοπικό κλαμπ νέων στο Hackney. Αν αποφέρει 2 εκατομμύρια λίρες με χαρά θα δώσω το 1 εκατομμύριο σε τοπικές φιλανθρωπικές οργανώσεις», αναφέρει ο Andy Link.</p>
      <p>
        <i>Με πληροφορίες από Guardian</i>
      </p>
    </article>
  </body>
</html>