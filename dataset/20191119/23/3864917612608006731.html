<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821499-ecb-zabrav-licenziu-u-meinl-bank-cerez-akij-vidmivalisa-grosi-z-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T23:19:00+00:00"/>
    <meta property="og:title" content="ЄЦБ забрав ліцензію у Meinl Bank, через який відмивалися гроші з України"/>
    <meta property="og:description" content="Європейський центральний банк відкликав ліцензію в австрійського приватного банку Anglo Austrian AAB Bank AG (раніше відомий як Meinl Bank AG), який використовувався у виведенні в офшори сотень мільйонів доларів з проблемних українських банків."/>
  </head>
  <body>
    <article>
      <h1>ЄЦБ забрав ліцензію у Meinl Bank, через який відмивалися гроші з України</h1>
      <h2>Європейський центральний банк відкликав ліцензію в австрійського приватного банку Anglo Austrian AAB Bank AG (раніше відомий як Meinl Bank AG), який використовувався у виведенні в офшори сотень мільйонів доларів з проблемних українських банків.</h2>
      <address>
        <time datetime="2019-11-19T23:19:00+00:00">19 Nov 2019, 23:19</time>
      </address>
      <p>Про це заявили в Управління фінансових ринків Австрії (FMA), повідомляє кореспондент Укрінформу.  </p>
      <p>"Європейський центральний банк (ЄЦБ) відкликав ліцензію щодо здійснення банківської діяльності в Anglo Austrian AAB Bank AG (раніше Meinl Bank AG) у своєму рішенні від 14 листопада", - йдеться у заяві FMA.</p>
      <p>Зазначається, що рішення набуло чинності відразу після публікації.</p>
      <p>Також повідомляється, що нагляд щодо Anglo Austrian AAB Bank AG як менш значимого банку належить до сфери компетенції FMA, однак "ЄЦБ несе відповідальність за відкликання всіх ліцензій в єврозоні, в тому числі і для менш значимих банків".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821238-u-troh-krainah-evropi-stavsa-zbij-u-platiznih-terminalah.html">У трьох країнах Європи стався збій у платіжних терміналах</a>
      </blockquote>
      <p>Anglo Austrian AAB Bank AG ще має можливість оскаржити рішення ЄЦБ.</p>
      <p>Як відомо, у лютому 2019 року Deutsche Welle повідомляла, що Антикорупційна прокуратура Австрії розслідує кримінальну справу за підозрою у відмиванні коштів через Meinl Bank з 2016 року. Слідство ведеться проти 30 фізичних осіб і одного об'єднання. Імена підозрюваних у відомстві не назвали, однак відомо, що серед них є громадяни України.</p>
      <p>У кримінальному провадженні йшлося про зникнення грошей з кореспондентських рахунків українських банків в Австрії. За даними Фонду гарантування вкладів, з кореспондентських рахунків в Meinl Bank було незаконно виведено 385 мільйонів доларів і 75 мільйонів євро. Ці гроші були скеровані за вказівкою власників чи топ-менеджменту банків-банкрутів в офшори у 2014-2015 роках - як правило, останньої миті перед введенням у проблемні банки тимчасової адміністрації. Таким чином було вкрадено гроші українських вкладників, більшість яких після банкрутства банків залишилися ні з чим.</p>
      <p>За інформацією українського Фонду гарантування вкладів, зокрема, через Meinl Bank вивели 38 мільйонів доларів з Південкомбанку, 40 мільйонів - з "Терра Банку", 39,5 мільйонів доларів - з "ВіЕйБі Банку", 62 мільйони євро - з "Міського комерційного банку" і 44 мільйони доларів - з банку "Київська Русь".</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821262-u-spravi-pro-refinansuvanna-privatbanku-pidozri-ne-skladalis-nabu.html">У справі про рефінансування ПриватБанку підозри не складались — НАБУ</a>
      </blockquote>
      <p>Як повідомили DW у Фонді гарантування вкладів, протягом 2014-2015 років за допомогою такої "схеми" з українських банків було виведено загалом 846 мільйонів доларів і 75 мільйонів євро. До списання грошей у такий спосіб напередодні введення тимчасової адміністрації вдалися власники 14 українських банків.</p>
      <p>Крім Австрії, розслідування за підозрою у відмиванні коштів українськими банками здійснюються і у Ліхтенштейні, підтвердив DW генеральний прокурор цієї країни.</p>
    </article>
  </body>
</html>