<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/utocnik-v-berline-podle-medii-zabil-syna-nemeckeho-exprezidenta-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T23:46:00+00:00"/>
    <meta property="og:title" content="Muž v Berlíně ubodal na přednášce lékaře. Obětí je syn exprezidenta Weizsäckera"/>
    <meta property="og:description" content="Útočník na úterní veřejné přednášce na berlínské klinice zabil řečníka. Obětí byl podle německých médií lékař Fritz von Weizsäcker, syn bývalého německého prezidenta Richarda von Weizsäckera. Deník Der Tagesspiegel napsal, že útočník von Weizsäckera ubodal nožem. Motiv není znám, podle police napadl útočník přednášejícího náhle."/>
  </head>
  <body>
    <article>
      <h1>Muž v Berlíně ubodal na přednášce lékaře. Obětí je syn exprezidenta Weizsäckera</h1>
      <address><time datetime="2019-11-19T23:46:00+00:00">19 Nov 2019, 23:46</time> by <a rel="author">ČTK</a></address>
      <p>Berlínská policie o činu informovala na twitteru, identitu mrtvého ale nezveřejnila. Uvedla pouze, že podezřelého z útoku zadržela a že přednášejícího se ani přes poskytnutou první pomoc nepodařilo zachránit.</p>
      <p>Deník Bild napsal, že von Weizsäckera se pokusil chránit jistý muž z publika, který byl těžce zraněn. Podle DPA lékaře bránil policista, který na přednášku přišel ze soukromého zájmu. Další lidé z hostů pak útočníka pomáhali zadržet, dodala DPA s odvoláním na policii.</p>
      <figure>
        <img src="https://g.denik.cz/1/30/johnson-v-historicke-televizni-debate-slibil-brexit-31-ledna_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/johnson-slibil-brexit-na-konci-ledna-nesmysl-reagoval-corbyn-na-harmonogram-20191119.html">Johnson slíbil brexit na konci ledna. Nesmysl, reagoval Corbyn na harmonogram Přečíst článek ›</a>
      </aside>
      <p>Devětapadesátiletý Fritz von Weizsäcker od roku 2005 vedl interní oddělní kliniky Schlosspark v berlínské čtvrti Charlottenburg. Právě zde se dnešní incident odehrál, když von Weizsäcker přednášel na téma steatózy (ztučnění) jater. Na akci přišlo asi dvacet lidí. Klinika podobné přednášky pro laickou veřejnost pořádá pravidelně.</p>
      <h3>Nadšený lékař a skvělý člověk</h3>
      <p>O tom, že obětí byl skutečně syn bývalého prezidenta, na twitteru informoval mimo jiné předseda svobodných demokratů (FDP) Christian Lindner. Napsal, že jeho přítel Fritz von Weizsäcker, který byl nadšeným lékařem a skvělým člověkem, byl dnes večer v Berlíně ubodán. "Opět se člověk ptá, v jakém světě to žijeme," uvedl Lindner.</p>
      <figure>
        <img src="https://g.denik.cz/1/ef/policie-v-berline-zatkla-syrana-podezreleho-z-pripravy-atentatu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-v-berline-zatkla-syrana-podezreleho-z-pripravy-atentatu-20191119.html">Policie v Berlíně zatkla Syřana podezřelého z přípravy atentátu Přečíst článek ›</a>
      </aside>
      <p>Fritz von Weizsäcker byl jedním ze čtyř dětí někdejšího primátora západního Berlína a pozdějšího šestého prezidenta Spolkové republiky Německo Richarda von Weizsäckera, který stál v čele státu v letech 1984 až 1994. Bývalý prezident zemřel v roce 2015.</p>
    </article>
  </body>
</html>