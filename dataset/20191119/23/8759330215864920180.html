<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904442/alderweireld-vindt-duivels-nog-beter-dan-op-wk-niet-arrogant-wel-realistisch-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T23:52:00+00:00"/>
    <meta property="og:title" content="Alderweireld baalt niet al te erg van vertrek Pochettino: &quot;Tijd voor iets anders&quot;"/>
    <meta property="og:description" content="De Rode Duivels reizen komende zomer naar het EK af met een perfect kwalificatierapport van 30 op 30. Slechts één man stond in al die duels in de basis: Toby Alderweireld. Na afloop van het duel tegen Cyprus (6-1) praatte hij over de ambities van de Rode Duivels op het EK én het ontslag van Mauricio Pochettino."/>
  </head>
  <body>
    <article>
      <h1>Alderweireld baalt niet al te erg van vertrek Pochettino: "Tijd voor iets anders"</h1>
      <address>
        <time datetime="2019-11-19T23:52:00+00:00">19 Nov 2019, 23:52</time>
      </address>
      <p>
        <b>De Rode Duivels reizen komende zomer naar het EK af met een perfect kwalificatierapport van 30 op 30. Slechts één man stond in al die duels in de basis: Toby Alderweireld. Na afloop van het duel tegen Cyprus (6-1) praatte hij over de ambities van de Rode Duivels op het EK én het ontslag van Mauricio Pochettino.</b>
      </p>
      <p>Eerst en vooral was Alderweireld tevreden om de fans nog een ruime overwinning aan te kunnen bieden op de laatste speeldag. "We hebben hun hulp nodig", bedankt Alderweireld bij <i>VTM </i>de supporters van de Duivels. "Het is altijd mooi om 30 op 30 te halen, dat is ook hun verdienste. Ik ben er wel trots op om elke wedstrijd te mogen spelen, zeker in deze generatie."</p>
      <aside>Lees meer<br/><a href="https://www.voetbalprimeur.be/nieuws/904433/rode-duivels-komen-in-pot-1-sowieso-rusland-en-denemarken-als-tegenstander.html?itm_source=www.voetbalprimeur.be&amp;itm_medium=highlighted-content">Rode Duivels komen in Pot 1: sowieso Rusland en Denemarken als tegenstander<br/></a><a href="https://www.voetbalprimeur.be/nieuws/904434/laat-er-geen-twijfel-over-bestaan-rode-duivels-waren-beste-elftal-in-ek-voorronde.html?itm_source=www.voetbalprimeur.be&amp;itm_medium=highlighted-content"> Rode Duivels walsen door EK-kwalificatie, geen enkel ander land scoort beter</a></aside>
      <p>Her en der wordt geopperd dat de Rode Duivels nóg beter voetballen dan op het WK in Rusland. Gaat Alderweireld akkoord? "Ik denk het wel. We mogen niet arrogant zijn, maar wel realistisch", laat de mandekker in zijn kaarten kijken. "Ik denk wel dat we beter zijn geworden. De groep kent elkaar beter en beter en we hebben ook meer kennis van de trainer en wat hij wil doen. 30 op 30 is niet gemakkelijk. Dat lijkt wel zo, maar dat is het niet."</p>
      <p><b>Situatie bij Tottenham</b><br/>In de marge van het duel tegen Cyprus kwam er ook groot nieuws uit Engeland, waar <a href="https://www.voetbalprimeur.be/nieuws/904405/nieuws-uit-engeland-mauricio-pochettino-per-direct-weg-bij-tottenham-hotspur.html?utm_source=doorlink&amp;utm_medium=doorlink&amp;utm_campaign=%2F">Pochettino de laan werd uitgestuurd door Tottenham</a>. "Ik heb het ook net meegekregen, maar we zien wel wat er gaat gebeuren", kan Alderweireld niet veel kwijt. "Dat gebeurt soms in het voetbal. Soms komt een trainer en soms blijft die. We hebben samen mooie dingen bereikt, maar het is tijd voor iets anders, denk ik." De laatste tijd boterde het niet echt meer tussen de Rode Duivel en Pochettino.</p>
      <p>Opvallend: toen de reporter van <i>VTM </i>de naam van José Mourinho liet vallen, was de blik van Alderweireld veelbetekenend. De verdediger lijkt niet al te hard uit te kijken naar een mogelijke komst van Mourinho naar White Hart Lane. <a href="https://www.voetbalprimeur.be/nieuws/904420/-tottenham-wil-snel-handelen-na-ontslag-mourinho-serious-contender-in-londen-.html?utm_source=doorlink&amp;utm_medium=doorlink&amp;utm_campaign=%2F">Nochtans wordt daar in Engelse media druk over gespeculeerd.</a></p>
    </article>
  </body>
</html>