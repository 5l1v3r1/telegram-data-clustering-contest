<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/debat-Johnson-Corbyn-eleccions-regne-unit_0_2347565287.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T23:09:55+00:00"/>
    <meta property="og:title" content="Johnson i Corbyn debaten sobre les seves mancances"/>
    <meta property="og:description" content="El primer cara a cara de la història del Regne Unit acaba amb un empat per les eleccions del 12-D"/>
  </head>
  <body>
    <article>
      <h1>Johnson i Corbyn debaten sobre les seves mancances</h1>
      <h2>El primer cara a cara de la història del Regne Unit acaba amb un empat per les eleccions del 12-D</h2>
      <address>
        <time datetime="2019-11-19T23:09:55+00:00">19 Nov 2019, 23:09</time>
      </address>
      <p>Cap guanyador. De fet, tots dos més aviat perdedors. El Brexit, el futur del Sistema Nacional de Salut (NHS, en les sigles en anglès) i també el futur del Regne Unit com un estat format per quatre<i> home nations</i> -Escòcia, Anglaterra, Irlanda del Nord i Gal·les- van centrar ahir bona part del debat entre el <i>premier</i> britànic, Boris Johnson, i l’aspirant laborista, Jeremy Corbyn.</p>
      <figure>
        <img src="https://www.ara.cat/2019/10/30/internacional/futur-Brexit-decidira-desembre-eleccions_2334976549_66994497_117x66.jpg"/>
      </figure>
      <p>
        <a href="https://www.ara.cat/internacional/eleccions-regne-unit-12-desembre-brexit-boris-johnson_0_2334966537.html">El futur del Brexit es decidirà el 12 de desembre amb unes eleccions</a>
      </p>
      <p>Seixanta minuts de cara a cara que no van aportar cap gran novetat política ni a l’audiència ni tampoc als 200 espectadors presents al plató d’ITV, a Salford, al nord d’Anglaterra, en el primer duel televisat d’aquestes característiques que té lloc en la història electoral del Regne Unit, <a href="https://www.ara.cat/internacional/eleccions-regne-unit-12-desembre-brexit-boris-johnson_0_2334966537.html">que té cita amb les urnes el pròxim 12 de desembre</a>.</p>
      <p>A més d’enfrontar-se a les preguntes de la moderadora, Julia Etchingham, els dos contendents també van haver de respondre a les preguntes d’un grup seleccionat d’espectadors. La tercera de les preguntes d’un dels membres de l’audiència va ser demolidora, i prou simptomàtica de la situació que viu el Regne Unit des del 2016 i de la poca confiança que els líders dels dos partits majoritaris a Westminster desperten en un sector rellevant de la població: “¿Com podem confiar en vostès després de tot l’embolic que han creat?”, va preguntar al plató. I Johnson, com si l’hi haguessin servit en safata de plata, va aprofitar l’ocasió per carregar contra un “Parlament que no ha volgut dur a terme el Brexit”. Al seu torn, Jeremy Corbyn es va estimar més refugiar-se en la denúncia de les “grotesques desigualtats” que han creat pràcticament deu anys d’austeritat conservadora.</p>
      <p>L’audiència present a l’estudi d’ITV va castigar els dos líders de la mateixa manera. Va esclatar amb grans riallades quan Johnson intentava respondre a una pregunta relativa a la confiança personal que desperta i a la capacitat per complir les promeses que fa. I també va dedicar grans riallades a Corbyn quan intentava posar damunt la taula la seva política -que molts qualifiquen d’ambigua-<a href="https://www.ara.cat/dossier/veus-ciutadania-britanica-testimonis-afectara-brexit_0_2333166686.html"> en relació amb el Brexit</a>.</p>
      <p>
        <a href="https://www.ara.cat/dossier/veus-ciutadania-britanica-testimonis-afectara-brexit_0_2333166686.html">Veus del Brexit</a>
      </p>
      <p>Més que un debat, però, l’hora de televisió que van oferir els dos líders va ser l’exemplificació de com des de les maquinàries dels partits instrueixen els candidats perquè tinguin un missatge molt clar per etzibar a l’audiència i repetir-lo fins a l’extenuació. Johnson no va deixar de dir una vegada i una altra que “cal fer el Brexit” i sortir de la Unió Europea el 31 de gener, mentre que Corbyn va posar l’accent en els perills del possible pacte Johnson-Trump i el risc que comportaria la privatització de l’NHS. Corbyn va insistir també en la necessitat de posar fi a l’austeritat.</p>
      <h3>El paper de la monarquia</h3>
      <p>Els últims cinc minuts del debat van oferir algun moment per al record quan als dos candidats se’ls va preguntar sobre l’estat de la monarquia britànica. Corbyn va respondre prou honestament i va assegurar que “necessita millorar una mica”, mentre que Johnson -cap sorpresa en la resposta- va afirmar que la institució de la Corona “està més enllà de qualsevol retret”. Totes les evidències, però, demostren el contrari. L’última, la implicació del príncep Andreu, fill de la reina d’Anglaterra, en un escàndol que el relaciona amb Jeffrey Epstein, el pederasta nord-americà que a l’agost es va suïcidar a la presó on complia condemna.</p>
      <p>Difícilment els electors podran recordar un moment clau del debat que els faci canviar de parer en relació al vot, si és que ja l’havien decidit. En cap moment hi va haver un cop mortal d’un adversari a l’altre. I si es tenen en compte les enquestes, Corbyn era el que necessitava una victòria per intentar capgirar una tendència que, d’acord amb la mitjana dels últims sondejos, està a una distància de 13 punts.</p>
      <p>Res va quedar vist per a sentència, però de la percepció que s’extregui del debat, de l’impacte que alguns fragments puguin tenir a les xarxes i de l’èxit de la maquinària propagandística que els dos partits van posar immediatament en marxa, atribuint-se la victòria, pot dependre un canvi de rumb.</p>
      <p>El 6 de desembre, quan falti menys d’una setmana per a la jornada electoral, la BBC repetirà el cara a cara entre Boris Johnson i Jeremy Corbyn. Serà llavors quan o bé l’aspirant laborista o bé el <i>premier</i> conservador es pot veure forçat a posar molta més carn a la graella.</p>
    </article>
  </body>
</html>