<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/otan-i-empneusi-ginetai-dimiourgia-31112.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T23:26:00+00:00"/>
    <meta property="og:title" content="Όταν η έμπνευση γίνεται….. δημιουργία"/>
    <meta property="og:description" content="ΑΠΟΝΟΜΗ ΒΡΑΒΕΙΩΝ ΤΟΥ 2ΟΥ ΠΑΝΕΛΛΗΝΙΟΥ ΜΑΘΗΤΙΚΟΥ ΔΙΑΓΩΝΙΣΜΟΥ ΣΥΓΓΡΑΦΗΣ ΘΕΑΤΡΙΚΟΥ ΜΟΝΟΠΡΑΚΤΟΥ ΕΡΓΟΥ"/>
  </head>
  <body>
    <article>
      <h1>Όταν η έμπνευση γίνεται….. δημιουργία</h1>
      <address>
        <time datetime="2019-11-19T23:26:00+00:00">19 Nov 2019, 23:26</time>
      </address>
      <p>
        <b>ΑΠΟΝΟΜΗ ΒΡΑΒΕΙΩΝ ΤΟΥ 2<sup>ΟΥ</sup> ΠΑΝΕΛΛΗΝΙΟΥ ΜΑΘΗΤΙΚΟΥ ΔΙΑΓΩΝΙΣΜΟΥ ΣΥΓΓΡΑΦΗΣ ΘΕΑΤΡΙΚΟΥ ΜΟΝΟΠΡΑΚΤΟΥ ΕΡΓΟΥ</b>
      </p>
      <p>Και η ευκαιρία να γίνει η έμπνευση δημιουργία δόθηκε σε σαράντα επτά μαθητές και μαθήτριες απ’ όλη την Ελλάδα,  μέσω του 2<sup>ου</sup> Πανελλήνιου Μαθητικού Διαγωνισμού συγγραφής Μονόπρακτου Θεατρικού Έργου.</p>
      <p>Ο Όμιλος Θεατρικής και Μουσικής Παιδείας (dramamusiclub.blogspot.com), που λειτουργεί εδώ και επτά χρόνια στο Πειραματικό Λύκειο Ρεθύμνου Παν/μίου Κρήτης, απευθύνθηκε σε μαθητές από όλη την Ελλάδα και προκήρυξε τον παραπάνω διαγωνισμό κατά τη διάρκεια του σχολικού έτους 2018-2019. Για την υλοποίηση της προσπάθειας αυτής συνεργάστηκε ο Τομέας Θεατρολογίας του Τμήματος Φιλολογίας της Φιλοσ/κής Σχολής του Παν/μίου Κρήτης και βοήθησαν άνθρωποι αναγνωρισμένοι για την προσφορά τους στον χώρο του θεάτρου και της λογοτεχνίας.</p>
      <p>Μαθητές και μαθήτριες, από την Ορεστιάδα μέχρι την Κρήτη, ανταποκρίθηκαν σ’ αυτό το κάλεσμα και η συμμετοχή ήταν εντυπωσιακή: στον Διαγωνισμό έλαβαν μέρος 47 μαθητές από σχολεία της χώρας μας. Τα μονόπρακτα που γράφτηκαν ήταν συνολικά  (20 για το Γυμνάσιο και 21  για το Λύκειο). Οι μαθητές ταξίδεψαν με τα φτερά της φαντασίας τους και προσπάθησαν  να αποκτήσουν βλέμμα συγγραφέα με μεγαλύτερη ή μικρότερη επιτυχία.</p>
      <p>Η κατάληξη του θαυμάσιου αυτού ταξιδιού ήταν η συνάντηση όλων των  συνταξιδιωτών, την Κυριακή 3 Νοεμβρίου στο Σπίτι του Πολιτισμού στο Ρέθυμνο, προκειμένου να παραστούν σε εκδήλωση όπου ανακοινώθηκαν τα αποτελέσματα του 2ου Πανελλήνιου Μαθητικού Διαγωνισμού συγγραφής Μονόπρακτου Θεατρικού Έργου για μαθητές Γυμνασίων και Λυκείων και δόθηκαν τα βραβεία στους μαθητές που διακρίθηκαν.</p>
      <p>Στην εκδήλωση παρουσιάστηκαν επίσης στη σκηνή, με τη μορφή του θεατρικού αναλογίου, τα έργα των μαθητών που διακρίθηκαν στις τρεις πρώτες θέσεις σε Γυμνάσιο και Λύκειο.</p>
      <p>Τα μονόπρακτα των μαθητών που βραβεύτηκαν καθώς και οι περιλήψεις όλων των έργων που συμμετείχαν στον Διαγωνισμό πρόκειται να τυπωθούν σε βιβλίο, το οποίο θα διανεμηθεί σε όλους τους συμμετέχοντες.</p>
      <p>Επιθυμία του Ομίλου είναι η προσπάθεια να συνεχιστεί και μέσα απ’ αυτήν οι μαθητές να γνωρίσουν το θεατρικό κείμενο ως λογοτεχνικό είδος, να κατανοήσουν τα χαρακτηριστικά του, να εξοικειωθούν με την τεχνική της θεατρικής γραφής (σε επίπεδο τεχνικής και περιεχομένου) και –ανακαλύπτοντας προσωπικούς τρόπους έκφρασης– να γίνουν εμπνευσμένοι αναγνώστες και συστηματικοί θεατές.</p>
      <p>Την προσπάθεια αυτή στήριξαν, ως μέλη της Κριτικής Επιτροπής, οι: <b>Σοφία Βγενοπούλου,</b> σκηνοθέτης, υπεύθυνη του Μικρού Εθνικού Θεάτρου, <b>Ελένη Γιαμαλάκη</b>, εκπαιδευτικός, μέλος της Θ.Ο.Κ.Ν.Η., <b>Τώνια Καράογλου</b>, θεατρολόγος, κριτικός θεάτρου, <b>Κατερίνα Καρρά,</b> θεατρολόγος, φιλόλογος, διδάσκουσα στο Τμήμα Θεατρικών Σπουδών του Πανεπιστημίου Πατρών, <b>Παναγιώτα Κωνσταντινάτου</b>, θεατρολόγος, δραματολόγος, <b>Ειρήνη Μουντράκη</b>, θεατρολόγος, υπεύθυνη Δραματολογίου του Εθνικού Θεάτρου, Ιδρύτρια του GreekPlayProject, <b>Χρυσοξένη Προκοπάκη</b>, συγγραφέας, εκδότης, <b>Ιωάννα Ρεμεδιάκη</b>, Λέκτορας Τμήματος Θεατρικών Σπουδών Ε.Κ.Π.Α. σκηνοθέτης, <b>Αλεξάνδρα Σίμου</b>, Διδάκτορας του τμήματος Αγγλικής Γλώσσας και Φιλολογίας Α.Π.Θ., εκπαιδευτικός, ηθοποιός, <b>Ευανθία Στιβανάκη,</b> Αναπληρώτρια Καθηγήτρια Τμήματος Θεατρικών Σπουδών Ε.Κ.Π.Α., σκηνοθέτης.</p>
      <p>
        <b>Τα έργα που διακρίθηκαν:</b>
      </p>
      <p><b>Στην κατηγορία του Γυμνασίου:</b>«Το όνειρο της Στέφανι Κόουλεκ» της Ζωής Γεωργοπούλου (5<sup>ο</sup>Γυμνάσιο Ζωγράφου) κατέλαβε την 1η θέση.Τη 2η θέση κατέλαβε «Το σπίτι που έχτισε η Άννα» του Χρήστου Γκαϊντατζή  (1<sup>ο</sup>Γυμνάσιο Ορεστιάδας). Στην 3η θέση ισοβάθμησαν το έργο «Πίσω στις ρίζες» της Ελένης Παρασκευής Μέξη (Εκπαιδευτήρια Δούκα) και το έργο «Ημέρες γυναικών» των Μαρία Βατούση - Τσαμάτη και Μαρία – Ειρήνη Γκαβρίλα (Γυμνάσιο Κανήθου Χαλκίδα).</p>
      <p><b>Στην κατηγορία του Λυκείου</b> το έργο «Το γαλάζιο ταξίδι του Μαμαντού» της Ευγενίας Τριανταφυλλοπούλου (Γ.Ε.Λ. Ακράτας) κατέλαβε την 1η θέση, ενώ στη 2η θέση κατατάχθηκε το έργο «Το παράθυρο της ζωής μας» της Αικατερίνης Γκίκα  (Εκπαιδευτήρια Μάνεση) και στην 3η θέση το έργο «Τρέχω» της Μαρίνας Γκιονάι (7ο ΓΕΛ Ηρακλείου).</p>
      <p>Στην εκδήλωση συμμετείχαν οι μαθητές – μέλη του Ομίλου Θεατρικής και Μουσικής Παιδείας του Πειραματικού Λυκείου Ρεθύμνου Π.Κ.: <b>Δημήτρης Αναγνώστου, Αναστασία Βασιλάκη, Ελένη Καλαιτζάκη, Δημήτρης Καφφάτος, Γεωργία Κούρτη, Κωστής Κουφάκης, Γιώργος Μαρκουλιδάκης, Κατερίνα Μπαραδάκη, Εύη Μπουραλέξη, Χάρης Παπαδογιάννης, Μιχάλης Πλουμιστός, Γιώργος Τζανιδάκης</b>.</p>
      <p>Στην παρουσίαση των έργων συμμετείχαν και τα μέλη της θεατρικής ομάδας «<b>Αντίβαρο</b>»: <b>Μαρία Βασιλειάδου, Κώστας Γιασσάκης, Ειρήνη Κανελοπούλου, Βαλεντίνα Ντζούριτς, Αφροδίτη Παναγιωτίδη, Ιωάννα Τεφτίκη,  Γιάννης Χατζηβασιλείου</b>.</p>
      <p>Φωτογραφίες τράβηξαν οι μαθήτριες <b>Μαρία Δαφνομήλη</b> και <b>Σοφία Δαφνομήλη</b>.</p>
      <p>Θα θέλαμενα συγχαρούμε όλους τους μαθητές που συμμετείχαν με έργα τους στον Διαγωνισμό για την αξιόλογη προσπάθειά τους!</p>
      <p>Ευχαριστούμε θερμά και όλους όσοι βοήθησαν για την υλοποίηση της εκδήλωσης: την Περιφέρεια Κρήτης – Περιφερειακή Ενότητα Ρεθύμνης, τον Δήμο Ρεθύμνου, τη Διεύθυνση και τον Σύλλογο Διδασκόντων του σχολείου μας, τον Σύλλογο Γονέων και Κηδεμόνων του σχολείου μας, την Ε.Λ.Μ.Ε. Ρεθύμνου.</p>
      <p><b>Η Οργανωτική Επιτροπή:Μανιουδάκη Μαρία</b>, φιλόλογος, υπεύθυνη του Ομίλου Θεατρικής και Μουσικής Παιδείας του Πειραματικού Λυκείου Ρεθύμνου Παν/μίου Κρήτης, <b>Μπεϊκάκη Κασσάνδρα</b>, φιλόλογος, υπεύθυνη του Ομίλου Θεατρικής και Μουσικής Παιδείας του Πειραματικού Λυκείου Ρεθύμνου Παν/μίου Κρήτης και <b>Σειραγάκης Μανώλης</b>, Επίκουρος Καθηγητής του Τομέα Μουσικολογίας – Θεατρολογίας του Τμήματος Φιλολογίας της Φιλοσοφικής Σχολής του Παν/μίου Κρήτης, σκηνοθέτης, ηθοποιός</p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%282%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%283%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%284%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%285%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%286%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%287%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/19-11/peiramatiko%20%288%29.jpg"/>
        </figure>
      </slideshow>
    </article>
  </body>
</html>