<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/19/poznanskie-zoo-w-niedziele-mozliwy-transport-pieciu-tygrysow-do-azylu-w-hiszpanii/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-19T23:15:31+00:00"/>
    <meta property="og:title" content="Poznańskie zoo: „W niedzielę możliwy transport pięciu tygrysów do azylu w Hiszpanii”"/>
    <meta property="og:description" content="Najprędzej w niedzielę pięć z siedmiu tygrysów przewiezionych z polsko-białoruskiego przejścia granicznego do poznańskiego zoo zostanie przetransportowanych do azylu w Hiszpanii – poinformowała we wtorek rzeczniczka ogrodu."/>
  </head>
  <body>
    <article>
      <h1>Poznańskie zoo: „W niedzielę możliwy transport pięciu tygrysów do azylu w Hiszpanii”</h1>
      <address><time datetime="2019-11-19T23:15:31+00:00">19 Nov 2019, 23:15</time> by <a rel="author" href="https://nczas.com/author/pj/" target="_blank">PJ</a></address>
      <p>
        <b>Najprędzej w niedzielę pięć z siedmiu tygrysów przewiezionych z polsko-białoruskiego przejścia granicznego do poznańskiego zoo zostanie przetransportowanych do azylu w Hiszpanii – poinformowała we wtorek rzeczniczka ogrodu.</b>
      </p>
      <p>Pod koniec października ciężarówka z tygrysami przewożonymi z Włoch do Dagestanu w Federacji Rosyjskiej z przyczyn formalnych utknęła na polsko-białoruskim przejściu granicznym w Koroszczynie (woj. lubelskie). Jeden z tygrysów padł, dziewięć pozostałych – w bardzo złym stanie – przewieziono do ogrodów zoologicznych. Siedem osobników trafiło do Poznania, dwa do Człuchowa (woj. pomorskie).</p>
      <p>Według zapowiedzi dyrekcji poznańskiego ogrodu zoologicznego pięć tygrysów, dzięki wsparciu holenderskiego stowarzyszenia Adwokaci Zwierząt, ma docelowo trafić do azylu w Hiszpanii. Cztery kolejne pozostaną w ogrodach zoologicznych w Poznaniu i Człuchowie.</p>
      <p>Rzecznik prasowy poznańskiego ogrodu zoologicznego Małgorzata Chodyła poinformowała we wtorek PAP, że dokładna data transportu zależy od decyzji i możliwości logistycznych holenderskiego stowarzyszenia. „Wiemy od Holendrów, że najszybciej mogą do nas przyjechać w niedzielę” – powiedziała.</p>
      <p>Powiatowy lekarz weterynarii w Poznaniu Grzegorz Wegiera, zgodnie z przepisami, objął tygrysy 30-dniową kwarantanną, która zakończy się 2 grudnia. Wegiera potwierdził w rozmowie z PAP, że zgodę na transport zwierząt w tym okresie wydały polskie i hiszpańskie służby weterynaryjne. „Teraz trzeba tylko dopracować szczegóły: jaki będzie transport, (…) w jakich to się będzie odbywało warunkach i wtedy wystawi się świadectwo, że są zdolne do transportu” – powiedział.</p>
      <p>Do Hiszpanii trafią: Samson, Aqua, Softi, Toph i Merida. Ze względu na stan zdrowia w poznańskim ogrodzie pozostaną samce Khan i Gogh. „Z Goghiem jest bardzo źle. Źle trawi, źle oddycha, źle się czuje. Będziemy pewnie musieli go uśpić i zbadać” – wytłumaczyła Chodyła.</p>
      <p>„Khan ma bardzo poranione łapy i ma bardzo zakrwawiony kotnik. Ma tak zdarte łapy, a zdarł je sobie w podróży (transporcie z Włoch – PAP), że one się ciągle nie zagoiły. Dlatego cały jego kotnik, kiedy chodzi jest pokrwawiony i to straszliwie wygląda” – powiedziała.</p>
      <p>Dodała, że pozostała piątka przebywających w Poznaniu tygrysów, mimo że jest w lepszej kondycji, powinna szybko trafić do azylu w Hiszpanii. „Bo muszą wreszcie wyjść, zrelaksować się, odpocząć. Teraz o relaksie nie ma mowy. Teraz jest po prostu stres. Wyjęliśmy je z +puszek+, ale to, gdzie je wyjęliśmy to nie jest miejsce na pobyt długoterminowy” – wyjaśniła Chodyła.</p>
      <p>(PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/19/expose-premiera-mateusza-morawieckiego-jedni-chwala-drudzy-krytykuja/"/>
        <a href="https://nczas.com/2019/11/19/kierwinski-widac-ze-pis-nie-dogadal-sie-z-gowinem-w-sprawie-ustawy-o-30-krotnosci-zus/"/>
        <a href="https://nczas.com/2019/11/19/wotum-zaufania-dla-rzadu-morawieckiego-jak-glosowali-poslowie/"/>
        <a href="https://nczas.com/2019/11/19/szykujcie-portfele-eksperci-ostrzegaja-rachunki-za-energie-moga-wzrosnac-nawet-o-40-procent/"/>
        <a href="https://nczas.com/2019/11/19/sejm-udzielil-wotum-zaufania-rzadowi-mateusza-morawieckiego/"/>
        <a href="https://nczas.com/2019/11/19/ekonomisci-i-przedsiebiorcy-krytykuja-pis-wiec-usluzni-dziennikarze-zrobili-serwis-biznesowy-chwalacy-rzad/"/>
        <a href="https://nczas.com/2019/11/19/miala-byc-dobra-zmiana-a-jest-nagla-zmiana-pis-wprowadza-nowa-akcyze-o-pol-roku-wczesniej-rozpaczliwe-ratowanie-budzetu/"/>
        <a href="https://nczas.com/2019/11/19/zaczyna-sie-dociskanie-fiskalnej-sruby-od-nowego-roku-wzrosnie-oplata-paliwowa-co-z-odwaga-kaczynskiego/"/>
        <a href="https://nczas.com/2019/11/19/polska-slowenia-10-w-trzeciej-minucie/"/>
      </related>
    </article>
  </body>
</html>