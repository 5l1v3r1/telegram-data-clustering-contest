<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/19/zmajevi-na-krilima-remzija-lete-na-evropsko-prvenstvo-belgijanci-sa-svih-deset-pobeda/"/>
    <meta property="og:site_name" content="Sportska centrala"/>
    <meta property="article:published_time" content="2019-11-19T23:02:56+00:00"/>
    <meta property="og:title" content="„Zmajevi“ na krilima Remzija lete na Evropsko prvenstvo, Belgijanci sa svih deset pobeda"/>
    <meta property="og:description" content="Utakmicama poslednjeg kola u grupama C, E, G i I okončane su kvalifikacije za Evropsko prvenstvo u fudbalu. Pred poslednju rundu u ovim grupama postojala je samo jedna nedoumica, ko će, uz Hrvatsku, na EP iz grupe E. U direktnom duelu o tome su odlučivali Vels i Mađarska, a njihov remi, uz svoj trijumf, priželjkivala […]"/>
  </head>
  <body>
    <article>
      <h1>„Zmajevi“ na krilima Remzija lete na Evropsko prvenstvo, Belgijanci sa svih deset pobeda</h1>
      <address><time datetime="2019-11-19T23:02:56+00:00">19 Nov 2019, 23:02</time> by <a rel="author">Zile</a></address>
      <p>Utakmicama poslednjeg kola u grupama C, E, G i I okončane su kvalifikacije za Evropsko prvenstvo u fudbalu.</p>
      <p>Pred poslednju rundu u ovim grupama postojala je samo jedna nedoumica, ko će, uz Hrvatsku, na EP iz grupe E. U direktnom duelu o tome su odlučivali Vels i Mađarska, a njihov remi, uz svoj trijumf, priželjkivala je Slovačka. Na kraju su se radovali „zmajevi“ iz Velsa, a apsolutni junak meča u Kardifu bio je Aron Remzi. Fudbaler Juventusa postigao je oba gola za Vels u 15. i 47 minutu. Kod prvog gola odlično je centrirao Bejl, a Remzi glavom pogodio mrežu, dok se kod drugog gola odlično snašao u šesnaestercu gostiju nakon prekida. Pobeda Slovačke nad Azerbejdžanom bila je uzaludna, a Slovaci su slavili golovima Boženika i Hamšika.</p>
      <p>Novim goleadama svoje navijače su obradovali Nemci i Holanđani, koji zajedno odlaze na kontinentalni šampionat iz grupe C. Nemačka je u Frankfurtu sa 6:1 porazila Severnu Irsku, a gosti su uspeli samo da prvi povedu preko Smita. Tri puta je strelac za „pancere“ bio Serž Gnabri, koji ima skoro gol po meču u dresu nacionalnog tima, a dva gola postigao je Leon Gorecka. Tačku na pobedu stavio je Julijan Brand. Vajnaldum je takođe postigao het trik, u trijumfu „lala“ nad Estonijom. Po gol postigli su još Nejtan Ake i mladi napadač AZ-a Boadu, koji je u svom prvom meču za A selekciju postigao gol.</p>
      <p>Poljaci su prvo mesto proslavili trijumfom nad Slovenijom od 3:2. Bila je to otvorena utakmica u kojoj je domaćin dva puta vodio, a gost stizao prednost. Posle trećeg gola Poljske, Slovenci nisu imali odgovor. Golom Bardija Severna Makedonija je pobedila Izrael i osvojila treće mesto u grupi. Makedonci će svoju šansu, poput Srbije, tražiti u baražu Lige nacija, a prvi rival biće im selekcija FS Kosova. Letonija nije kvalifikacije završila bez osvojenog boda. Letonci su u poslednjem kolu slavili protiv Austrije i to su im prvi bodovi u ovom ciklusu.</p>
      <p>Znalo se da Belgija i Rusija idu na EP iz I grupe, a te dve selekcije su to potvrdile sa po još jednom ubedljivom pobedom. „Crveni đavoli“ su pobedili Kipar sa 6:1 i tako slavili na svih deset utakmica u kvalifikacijama, dok je „zbornaja komanda“ slaviila u gostima protiv San Marina sa 5:0. Škotska je preokrenula protiv Kazahstana, zahvaljujući dvostrukom strelcu Mekginu, a „suknjice“ takođe idu u baraž Lige nacija.</p>
      <p>Grupa C:</p>
      <p><b>Nemačka – Severna Irska 6:1</b>(2:1)<br/><i>Gnabri 19′,47′,60′, Gorecka 43′,73′, Brand 90+1′ – Smit 7′</i></p>
      <p><b>Holandija – Estonija 5:0</b>(2:0)<br/><i>Vajnaldum 6′,66′,79′, Ake 19′, Boadu 87′</i></p>
      <p>Grupa E:</p>
      <p><b>Vels – Mađarska 2:0</b>(1:0)<br/><i>Remzi 15′,47′</i></p>
      <p><b>Slovačka – Azerbejdžan 2:0</b>(1:0)<br/><i>Boženik 19′, Hamšik 86′</i></p>
      <p>Grupa G:</p>
      <p><b>Poljska – Slovenija 3:2</b>(1:1)<br/><i>Šimanski 3′, Levandovski 54′, Goralski 81′ – Matavž 14′, Iličić 61′</i></p>
      <p><b>Severna Makedonija – Izrael 1:0</b>(1:0)<br/><i>Nikolov 45+2′</i></p>
      <p><b>Letonija – Austrija 1:0</b>(0:0)<br/><i>Os 65′</i></p>
      <p>Grupa I:</p>
      <p><b>Belgija – Kipar 6:1</b>(4:1)<br/><i>Benteke 16′,68′, De Brujne 36′,42′, Karasko 44′, Kristoforu 51′(ag) – Joanu 14′</i></p>
      <p><b>San Marino – Rusija 0:5</b>(0:2)<br/><i>Kuzjajev 3′, Petrov 19′, MIrančuk 49′, Jonov 56′, Komličenko 78′</i></p>
      <p><b>Škotska – Kazahstan 3:1</b>(0:1)<br/>Mekgin 48′,90+1′, Nejsmit 64′ – Zajnutdinov 34′</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/poznata-jos-cetiri-putnika-na-euro-2020/"/>
        <a href="https://www.sportskacentrala.com/2019/11/16/braca-azar-razmontirala-rusiju-gol-san-marina-posle-dve-godine/"/>
        <a href="https://www.sportskacentrala.com/2019/11/15/dve-skandinavske-ekipe-se-pridruzile-ucenicima-evropskog-prvenstva-srbija-saznala-rivala-u-barazu/"/>
        <a href="https://www.sportskacentrala.com/2019/11/14/englezi-sedmicom-na-ep-turci-cesi-i-trikolori-zavrsili-posao/"/>
        <a href="https://www.sportskacentrala.com/2019/10/21/uefa-bez-milosti-nova-kazna-za-srbiju/"/>
        <a href="https://www.sportskacentrala.com/2019/10/15/tenzije-u-bukurestu-rumuni-obaraju-partizanov-rekord-norvezani-prete-prekidom/"/>
        <a href="https://www.sportskacentrala.com/2019/10/14/tragedija-u-sofiji-navijac-engleske-preminuo-uoci-meca-sa-bugarskom/"/>
        <a href="https://www.sportskacentrala.com/2019/10/12/azuri-u-zelenom-do-plasmana-na-ep-norvezani-sve-blizi-okrsaju-sa-srbijom-video/"/>
        <a href="https://www.sportskacentrala.com/2019/10/12/pjanic-ubacio-bosance-u-poslednji-vagon-vredna-pobeda-danske-nad-sajdzijama-video/"/>
      </related>
    </article>
  </body>
</html>