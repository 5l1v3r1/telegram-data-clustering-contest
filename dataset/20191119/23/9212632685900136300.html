<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518814/safawi-wira-harimau-malaya"/>
    <meta property="og:site_name" content="HM Online"/>
    <meta property="article:published_time" content="2019-11-19T23:01:18+00:00"/>
    <meta property="og:title" content="Safawi wira Harimau Malaya"/>
    <meta property="og:description" content="KEAJAIBAN kaki kiri Safawi Rasid memastikan Malaysia terus bernyawa pada kempen Kelayakan Piala Dunia 2022/Piala Asia 2023 apabila rembatan bak pelurunya menghadiahkan kemenangan mutlak 2-0 ke atas Indonesia di Stadium Nasional, Bukit Jalil, malam ini."/>
  </head>
  <body>
    <article>
      <h1>Safawi wira Harimau Malaya</h1>
      <address><time datetime="2019-11-19T23:01:18+00:00">19 Nov 2019, 23:01</time> by <a rel="author">Firdaus Hashim &amp; Syazwan Msar</a></address>
      <p>KEAJAIBAN kaki kiri Safawi Rasid memastikan Malaysia terus bernyawa pada kempen Kelayakan Piala Dunia 2022/Piala Asia 2023 apabila rembatan bak pelurunya menghadiahkan kemenangan mutlak 2-0 ke atas Indonesia di Stadium Nasional, Bukit Jalil, malam ini.</p>
      <p>Kejayaan manis di depan 85,000 penonton membolehkan skuad kendalian Tan Cheng Hoe mengumpul sembilan mata selain mencatat kemenangan kali ketiga berturut-turut selepas menewaskan Thailand 2-1 (Kelayakan Piala Dunia) dan Tajikistan 1-0 (persahabatan antarabangsa).</p>
      <figure>
        <img src="https://assets.hmetro.com.my/images/articles/MALAYA001b_1574175662.jpg"/>
        <figcaption>MOHAMADOU Sumareh mengawal bola dari pemain Indonesia. FOTO Mohamad Shahril Badri Saali</figcaption>
      </figure>
      <p>Sebaliknya, impian Indonesia untuk mengejutkan tuan rumah dengan meraih tiga mata terus kempunan dan mereka masih tidak menang dalam lima aksi Kumpulan G.</p>
      <p>Biarpun dihimpit masalah penggantungan penyerang utama Syafiq Ahmad, Cheng Hoe bagaimanapun masih mengekalkan hampir semua kesebelasan utama ketika menewaskan Thailand Khamis lalu dengan hanya memasukkan Akhyar Rashid di bahagian serangan.</p>
      <p>Belum sempat pemain negara mengatur permainan, mereka dikejutkan dengan serangan awal skuad Garuda yang dilihat lebih mengancam menerusi beberapa siri serangan pantas ke kubu negara.</p>
      <figure>
        <img src="https://assets.hmetro.com.my/images/articles/MALAYA001d_1574175667.jpg"/>
        <figcaption>PENYOKONG memberi semangat kepada pasukan Malaysia. FOTO Eizairi Shamsudin</figcaption>
      </figure>
      <p>Paling hampir menerusi percubaan Febri Hariyadi pada minit ke-19 namun tolakannya berjaya dihalang Khairulazhan Khalid sebelum dia dikeluarkan susulan kecederaan selepas bertembung dengan Febri.</p>
      <p>Kemasukan penjaga gol kedua, Farizal Marlias memberi sinar baharu apabila rakan sepasukan dari kelab Johor Darul Taâ€™zim, Safawi meledak dengan gol pembukaan pada minit ke-30.</p>
      <p>Gol sumbangan pemain paling bernilai pada Anugerah Bolasepak Kebangsaan itu terhasil menerusi sepakan percuma padu ala David Beckham dengan kaki kiri yang menewaskan Muhammad Ridho.</p>
      <p>Namun jaringan pertama tuan rumah itu tidak menyentap semangat juang anak buah Yeyen Tumena yang sekali lagi menghadirkan cemas, begitupun aksi kelam-kabut dalam kotak penalti pada minit ke-36 berjaya dihalang pertahanan negara.</p>
      <figure>
        <img src="https://assets.hmetro.com.my/images/articles/MALAYA001c_1574175664.jpg"/>
        <figcaption>NORSHAHRUL Adlan Talaha cuba melepasi pertahanan Indonesia. FOTO Mohamad Shahril Badri Saali</figcaption>
      </figure>
      <p>Memasuki babak kedua, kem negara memasukkan penyerang berpengalaman Norshahrul Idlan Talaha dengan mengeluarkan Akhyar bagi memantapkan bahagian depan.</p>
      <p>Safawi yang memiliki kekuatan kaki kiri sekali lagi membuktikan ketajamannya apabila merembat kencang untuk menambah gol kedua pada minit ke-73.</p>
      <p>Pelawat berpeluang merapatkan kedudukan pada minit ke-81 menerusi sepakan penalti Osas Marvellous bagaimanapun kecewa apabila Farizal mudah menangkap sepakan lemah itu.</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2019/11/518781/syed-saddiq-naik-lrt-ke-stadium-metrotv"/>
        <a href="https://www.hmetro.com.my/arena/2019/11/518824/cheng-hoe-kagum-aksi-harimau-malaya"/>
        <a href="https://www.hmetro.com.my/arena/2019/08/491563/jordan-atasi-harimau-malaya-metrotv"/>
        <a href="https://www.hmetro.com.my/global/2019/11/518828/lolos-ikut-pembetung"/>
        <a href="https://www.hmetro.com.my/arena/2019/11/513494/kejayaan-satu-pasukan-safawi"/>
        <a href="https://www.hmetro.com.my/arena/2019/10/503938/harimau-malaya-ratah-sri-lanka"/>
        <a href="https://www.hmetro.com.my/hati/2018/12/404933/ayu-bersanggul"/>
        <a href="https://www.hmetro.com.my/utama/2018/01/298657/kuat-demi-semua-metrotv"/>
      </related>
    </article>
  </body>
</html>