<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640848/%D8%A2%D9%BE%D8%AF%DB%8C%D8%AA-ios-1323-%D8%A8%D8%B1%D8%A7%DB%8C-%D8%B1%D9%81%D8%B9-%D8%A8%D8%A7%DA%AF-%D8%A7%D8%B3%D9%BE%D8%A7%D8%AA-%D9%84%D8%A7%DB%8C%D8%AA-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T23:00:00+00:00"/>
    <meta property="og:title" content="آپدیت iOS 13.2.3 برای رفع باگ اسپات لایت منتشر شد"/>
    <meta property="og:description" content="اپل در پی باگ زدایی از iOS 13 آپدیت‌ جدیدی تحت نسخه iOS 13.2.3 برای آیفون و همچنین iPadOS 13.2.3 برای آیپد منتشر کرده است تا مشکلاتی که تاکنون..."/>
  </head>
  <body>
    <article>
      <h1>
        <a href="https://www.bultannews.com/fa/news/640848/%D8%A2%D9%BE%D8%AF%DB%8C%D8%AA-ios-1323-%D8%A8%D8%B1%D8%A7%DB%8C-%D8%B1%D9%81%D8%B9-%D8%A8%D8%A7%DA%AF-%D8%A7%D8%B3%D9%BE%D8%A7%D8%AA-%D9%84%D8%A7%DB%8C%D8%AA-%D9%85%D9%86%D8%AA%D8%B4%D8%B1-%D8%B4%D8%AF">آپدیت iOS 13.2.3 برای رفع باگ اسپات لایت منتشر شد</a>
      </h1>
      <h2>اپل در پی باگ زدایی از iOS 13 آپدیت‌ جدیدی تحت نسخه iOS 13.2.3 برای آیفون و همچنین iPadOS 13.2.3 برای آیپد منتشر کرده است تا مشکلاتی که تاکنون...</h2>
      <address><time datetime="2019-11-19T23:00:00+00:00">19 Nov 2019, 23:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اپل در پی باگ زدایی از iOS 13 آپدیت‌ جدیدی تحت نسخه iOS 13.2.3 برای آیفون و همچنین iPadOS 13.2.3 برای آیپد منتشر کرده است تا مشکلاتی که تاکنون موفق به برطرف کردن آن‌ها نشده را از بین ببرد. مهم‌ترین باگی که در این آپدیت برطرف شده، درست کار نکردن اسپات‌ لایت در این سیستم‌عامل بوده که اکنون مطابق انتظار کار خواهد کرد.</p>
      <p>اسپات لایت (Spotlight) یا همان جستجوی کلی و سیستمی آیفون، به کاربران اجازه می‌دهد تا تمامی اطلاعات‌ درون گوشی اعم از عکس، مخاطبین، وب سایت‌های بازدید شده، فایل‌ها و سایر داده‌ها را به صورت یکجا جستجو کنند. با این وجود بعضی از کاربران، نتایجی دریافت نمی‌کردند و انتظار می‌رود که در این بروزرسانی، مشکل آن‌ها حل شده باشد.</p>
      <p>همچنین ممکن بود که در هنگام دانلود فایل در پس زمینه، مشکلات عجیبی مشاهده شود که پس از بروزرسانی جدید، دیگر نباید شاهد آن‌ها باشیم. اپلیکیشن میل هم که با دریافت و کوت کردن یک سری از حساب‌های اکسچینج (Exchange) مشکل داشت، در آپدیت iOS 13.2.3، دیگر با این گونه حساب‌ها مشکلی نخواهد داشت.</p>
      <p>اپل آخرین باگی که در این بروزرسانی برطرف کرده، درست نمایش ندادن لینک‌ها، عکس‌ها و پیوست‌های iMessage بود که پس از این بروزرسانی باید به درستی برای کاربران این کمپانی قابل مشاهده باشد.</p>
      <p>با این حال به نظر می‌رسد که اپل در حال برطرف کردن مشکلات عدیده سیستم‌عامل خود است و آپدیت‌های ریز و درشتی که منتشر می‌کند هم مهر تاییدی بر اقدامات این کمپانی کالیفرنیایی است. علاوه بر این نسخه iOS 13.2.3، اپل در حال بررسی‌های نهایی برای عرضه نسخه ۱۳.۳ هم هست تا ویژگی‌های امنیتی بهتری من جمله پشتیبانی بهتر از کلید‌های امنیتی FIDO2 را هم به محصولات خود بیاورد. این پروتکل امنیت درگا‌ه‌های USB، Lightning و NFC را بهبود خواهد بخشید.</p>
      <p>در نهایت آخرین پچ‌های امنیتی اپل نیز در این آپدیت گنجانده شده و پیشنهاد می‌شود که در اسرع وقت، آیفون و آیپد خود را به نسخه iOS 13.2.3 ارتقا دهید.</p>
    </article>
  </body>
</html>