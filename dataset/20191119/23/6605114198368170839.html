<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/bravuros-vasas-pontszerzes-olaszorszagban-2041605/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T23:27:00+00:00"/>
    <meta property="og:title" content="Bravúros Vasas-pontszerzés Olaszországban"/>
    <meta property="og:description" content="A Vasas Óbuda 3-2-re kikapott az olasz bajnok Conegliano otthonában."/>
  </head>
  <body>
    <article>
      <h6 class="kicker">NŐI RÖPLABDA BL</h6>
      <h1>Bravúros Vasas-pontszerzés Olaszországban</h1>
      <address>
        <time datetime="2019-11-19T23:27:00+00:00">19 Nov 2019, 23:27</time>
      </address>
      <h4>A Vasas Óbuda 3-2-re kikapott az olasz bajnok Conegliano otthonában a női röplabda Bajnokok Ligájának első fordulójában kedden, ezzel pontot szerzett.</h4>
      <p>A Vasas a következő fordulóban, jövő kedden a francia Nantes-ot fogadja az Érd Arénában.</p>
      <p>A Vasas a selejtezőben a montenegrói Luka Bart és az albán Partizani Tiranát is szettveszteség nélkül búcsúztatta.</p>
      <blockquote>Ezt megelőzően 15 éve a Nyíregyháza révén szerepelt magyar csapat a legrangosabb európai kupasorozat főtábláján.</blockquote>
      <p>A budapesti együttes a találkozót megelőzően kétszer edzett a PalaVerde csarnokban, ahol a kétezres évek első évtizedében a Sisley Treviso férfi csapata halmozta a sikereket, mostanában pedig a Conegliano szállítja a jobbnál jobb eredményeket a helyi röplabdaszeretők számára.</p>
      <p>A kezdésre mintegy 3500 néző érkezett meg az 5500 fő befogadására alkalmas arénába, a maroknyi Vasas-tábor pedig annak tapsolhatott már a csapatok bemutatásánál, hogy a hazaiak legnagyobb sztárjai a kispadon kezdték az összecsapást.</p>
      <blockquote>Az első szettben remekül játszott a magyar bajnok, a hazaiak vezetőedzőjének 16 labdamenet után pályára kellett küldenie a legjobbjait.</blockquote>
      <p>A Vasas 17-10-re és 21-14-re is vezetett, és bár a hajrában közelebb zárkózott a vendéglátó, az óbudaiak megnyerték a játszmát.</p>
      <blockquote>A második felvonást már legerősebb hatosával kezdte a Conegliano, ennek ellenére a Vasas játékosai továbbra is remekeltek, és sokáig vezettek.</blockquote>
      <p>Az előző BL-döntő legjobbjának választott olasz Paola Egonu ászaival fordított az olasz bajnok, de a magyarok nem adták könnyen magukat, és a végjátékig tartották a lépést. A hajrát a Conegliano bírta jobban, így egyenlített.</p>
      <p>A harmadik játékrészben villámrajtot vett az olasz bajnok, amely ekkor igazolta erőfölényét, és szinte hibátlan játékkal simán került előnybe.</p>
      <blockquote>A negyedik etapra rendezte sorait a Vasas, és a szlovák Maria Kostelanska, valamint a dán Trine Kjelstrup ponterős játékával végig tartotta a lépést a Coneglianóval, sőt, a hajrában fordított és újabb játszmát nyert, ezzel pontot szerzett.</blockquote>
      <p>Az ötödik szett hazai erődemonstrációt hozott, de a Vasas teljesítményét jól mutatja, hogy a mérkőzés után a hazai szurkolók közel fél percig éltették a magyar bajnokot.</p>
      <blockquote>A mérkőzés legeredményesebb játékosa Egonu volt 28 ponttal.</blockquote>
      <p>„Jól játszottunk annak ellenére, hogy kikaptunk. A remek védekezésünk volt ma a pontszerzés kulcsa” – értékelt a lefújás után Jakub Gluszak. Azt mondta, azért is örül az eredménynek, mert a játékosai így elhihetik, hogy</p>
      <blockquote>kemény munkával a világ egyik legjobb csapatával is felvehetik a versenyt.</blockquote>
      <p>„Remélem, így tudjuk folytatni” – tette hozzá Gluszak.</p>
      <p>A Coneglianót irányító Santarelli kiemelte, a kezdőcsapat kijelölésével kockáztatott, de mivel sok meccsük van, így néha pihentetnie kell a legjobbjait.</p>
      <p>„Gratulálok a Vasasnak, remekül játszottak, így az első szett után muszáj voltam változtatni, mert nem volt meg az egyensúly a csapatomban” – fogalmazott az olasz szakember.</p>
      <p>Megjegyezte, mindenki őket akarja legyőzni, de ezzel a teherrel együtt kell élniük.</p>
      <p>„A Vasasnak nem volt veszítenivalója, így fontos, hogy végül mi győztünk” – tette hozzá Santarelli.</p>
      <p>A mérkőzés egyik legjobb vasasos játékosa, Dékány Bernadett – aki korábban öt szezont játszott Olaszországban – azt mondta, a mérkőzés előtt is bízott abban, hogy sikerül majd szépen bemutatkozni a BL-ben.</p>
      <p>„Büszke vagyok a csapatra, tudtam, hogy nem fogjuk könnyen adni magunkat, de mindenki odatette magát” – fogalmazott a válogatott ütőjátékos.</p>
      <p>
        <b>Eredmény, Bajnokok Ligája, D csoport, 1. forduló:</b>
      </p>
      <p>A. Carraro Imoco Conegliano (olasz)- Vasas Óbuda 3-2 (-21, 20, 10, -23, 4)<br/>————————————————–<br/>a Vasas legjobb pontszerzői: Kostelanská 16, Kjelstrup, Dékány 14-14</p>
      <p>a csoport másik mérkőzésén:<br/>Nantes VB (francia)-C.S.M. Volei Alba Blaj (román) 3-1 (19, -20, 12, 16)</p>
      <p>
        <i>Forrás: MTI</i>
      </p>
    </article>
  </body>
</html>