<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/20/news/euro_2020_sorteggio_l_italia_rischia_un_girone_con_francia_e_portogallo-241451510/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T23:41:00+00:00"/>
    <meta property="og:title" content="Europei 2020, sorteggio: l'Italia rischia un girone con Francia e Portogallo"/>
    <meta property="og:description" content="Sabato 30 novembre a Bucarest la composizione dei gruppi. In attesa dell'esito dell'urna, gli azzurri, teste di serie, sanno già che giocheranno"/>
  </head>
  <body>
    <article>
      <h1>Europei 2020, sorteggio: l'Italia rischia un girone con Francia e Portogallo</h1>
      <h2>Sabato 30 novembre a Bucarest la composizione dei gruppi. In attesa dell'esito dell'urna, gli azzurri, teste di serie, sanno già che giocheranno le loro tre partite a Roma, nel gruppo A, e che non verranno accoppiati a Olanda, Russia, Danimarca e a una tra Bosnia, Irlanda del Nord, Slovacchia ed Eire</h2>
      <address><time datetime="2019-11-19T23:41:00+00:00">19 Nov 2019, 23:41</time> by <a rel="author">JACOPO MANFREDI</a></address>
      <p><b>ROMA</b> - Non chiamatelo sorteggio. Quello che andrà in scena il 30 novembre a Bucarest (ore 18) non avrà il fascino che precedevano le precedenti edizioni degli Europei. Il rivoluzionario meccanismo introdotto dalla Uefa per stabilire le 24 partecipanti alla fase finale, tenuto conto anche dei vincoli politici e delle sedi di un torneo per la prima volta itinerante, ha in parte rovinato l'attesa per la composizione dei gironi di Euro 2020. Già conosciamo, ad esempio, 3 delle 4 squadre che giocheranno nel gruppo B, ovvero Danimarca e Russia (Paesi ospitanti) più il Belgio, relegato per forza nel raggruppamento in quanto l'unica altra nazione di prima fascia che non ospita partite, ovvero l'Ucraina, non può giocare contro la Russia per dissidi politici. Di conseguenza è già stata infilata nel gruppo C assieme all'Olanda.</p>
      <h3>Italia, rischio girone di ferro con Francia e Portogallo</h3>
      <p><a href="https://www.repubblica.it/sport/calcio/nazionale/2019/11/18/news/euro_2020_italia-armenia_9-1_gli_azzurri_centrano_l_11_successo_di_fila-241379678/">L'Italia</a>, testa di serie assieme a Belgio, Inghilterra, Ucraina, Spagna e Germania, sarà nel gruppo A e disputerà le sue tre partite a Roma il 12, il 17 e il 21 giugno. Considerato che l'altra sede del raggruppamento è Baku e che l'Azerbaigian ha fallito la qualificazione, bisognerà vedere quale seconda forza troverà: il rischio principale è di incontrare subito i campioni del mondo della Francia o i vice-campioni della Croazia. Meglio sarebbe se gli azzurri pescassero Svizzera o Polonia. Il pericolo maggiore in terza fascia è rappresentato dal <a href="https://www.repubblica.it/sport/calcio/esteri/2019/11/17/news/qualificazioni_europei_portogallo_cristiano_ronaldo_ok-241274636/">Portogallo di Cristiano Ronaldo</a>, campione d'Europa uscente. Le altre formazioni che potrebbero capitare all'Italia sono Turchia, Austria, Svezia o Repubblica Ceca. In quarta fascia ci sono Galles e Finlandia più le 4 vincitrici degli spareggi di marzo. L'Italia già sa che non affronterà la vincente del play-off B (le cui semifinali sono Bosnia-Irlanda del Nord e Slovacchia-Eire).</p>
      <h3>Possibile ottavo a Londra o a Amsterdam</h3>
      <p>Il sorteggio non sarà definitivo. Perché in base a chi passerà attraverso gli spareggi, gli abbinamenti verranno forzati: la Romania, in caso di qualificazione, finirà nel gruppo C con Olanda e Ucraina, la Scozia nel gruppo D con l'Inghilterra, l'Eire nel gruppo E con la Spagna. Infine l'Ungheria nel gruppo F con la Germania. Dando un'occhiata un po' più avanti, agli ipotetici ottavi, si può vedere che l'Italia, nel caso in cui vincesse il proprio girone, giocherebbe il 27 giugno a Londra contro la terza del gruppo C, quello in cui già ci sono Ucraina e Olanda. In caso, invece, giungesse seconda incontrerebbe, sempre il 27 giugno ma ad Amsterdam, la seconda del gruppo B in cui ci sono Belgio, Russia e Danimarca. Ma forse, anche per scaramanzia, è bene non spingersi troppo oltre.</p>
      <figure>
        <iframe data-src="https://twitter.com/UEFAEURO/status/1197136273103867904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Le quattro fasce del sorteggio di Euro 2020:</h3>
      <p><b>Urna 1</b>: Belgio, <b>Italia</b>, Inghilterra, Germania, Spagna e Ucraina<br/><b>Urna 2</b>: Francia, Polonia, Svizzera, Croazia, Olanda e Russia<br/><b>Urna 3</b>: Portogallo, Turchia, Danimarca, Austria, Svezia, Repubblica Ceca<br/><b>Urna 4</b>: Galles, Finlandia, vincente playoff A (Islanda e tre tra Bulgaria, Israele, Romania e Ungheria), vincente playoff B (semifinali in gara unica in casa della prima: Bosnia-Irlanda del Nord e Slovacchia-Eire), vincente playoff C (semifinali in gara unica in casa della prima: Scozia contro una tra Bulgaria, Israele, Romania e Ungheria e Norvegia-Serbia), vincente playoff D (semifinali in gara unica in casa della prima: Georgia-Bielorossia e Macedonia del Nord-Kosovo)<br/><br/><b>I gironi di Euro 2020</b> (con le squadre già assegnate):<br/><b>GIRONE A</b> (a Roma e a Baku): <b>Italia</b><br/><b>GIRONE B</b> (a Copenhagen e a San Pietroburgo): Belgio, Russia e Danimarca<br/><b>GIRONE C</b> (ad Amsterdam e a Bucarest): Ucraina e Olanda<br/><b>GIRONE D</b> (a Londra e a Glasgow): Inghilterra<br/><b>GIRONE E</b> (a Bilbao e a Dublino): Spagna e vincente del playoff B (una tra Bosnia, Irlanda del Nord, Slovacchia ed Eire).<br/><b>GIRONE F</b> (a Budapest e a Monaco di Baviera): Germania</p>
    </article>
  </body>
</html>