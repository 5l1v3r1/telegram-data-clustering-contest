<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_427781395_Edna_surova_no_neizbejna_razdyala_"/>
    <meta property="og:site_name" content="webcafé"/>
    <meta property="article:published_time" content="2019-11-19T23:54:00+00:00"/>
    <meta property="og:title" content="Една сурова, но неизбежна раздяла"/>
    <meta property="og:description" content="Просто Почетино и Тотнъм вече искаха различни неща"/>
  </head>
  <body>
    <article>
      <h1>Една сурова, но неизбежна раздяла</h1>
      <address><time datetime="2019-11-19T23:54:00+00:00">19 Nov 2019, 23:54</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2018/08/28/pochettino/1170x754.jpg"/>
        <figcaption>Раздялата може да беше неизбежна, но това не означава, че тя е добра новина за Тотнъм. Почетино превърна отбора в един от най-силните в Англия и без него може да се завърнат годините на посредственост<cite>Снимка: © Getty Images</cite></figcaption>
      </figure>
      <p>Не бива да ви изненадва <b><a href="https://www.webcafe.bg/sportcafe/futbol-svyat/id_1209137199">уволнението на Маурисио Почетино от Тотнъм</a></b>.</p>
      <p>Точният ден, в който беше взето решението, може и да ни свари неподготвени - в края на паузата за националните отбори, само 4 дни преди следващия мач от Висшата лига. Но разделителната линия между клуба и треньора личеше от месеци.</p>
      <p>Личеше още когато треньорът напусна през страничния изход "Уанда Метрополитано", заедно с целия си щаб, след загубата с 0:2 от Ливърпул във финала на Шампионската лига през юни. Почетино и помощниците му излязоха през медийния център, покрай сащисаните журналисти, и излетяха направо за Барселона.</p>
      <p>
        <b>Да, умът на Почетино вече беше някъде другаде. Вероятно доста хора от клуба биха предположили, че умът му е бил другаде доста преди загубения финал в Мадрид.</b>
      </p>
      <p>47-годишният аржентинец никак не се постара да успокои слуховете, че ще отиде в Манчестър Юнайтед или Реал Мадрид още в средата на миналия сезон. Едва ли шефовете и играчите му са били очаровани от уклончивите му отговори по темата. "Шпорите" стигнаха първи в историята си финал в Шампионската лига, но мениджърът не отричаше възможността да си тръгне в края на сезона.</p>
      <p>Дори подхвърли, че би бил "отворен към всичко" след въпрос дали обмисля да напусне. В предсезонната подготовка през юли той пък призна, че най-вероятно е щял да освободи поста, ако беше спечелил финала. Раздалечаването между него и клуба продължи през новия сезон, когато Спърс спечелиха само три от първите си 12 шампионатни мача и преживяха унизително 2:7 от Байерн Мюнхен в Шампионската лига.</p>
      <p>
        <b>Щом Почетино вече загатна, че не е напълно фокусиран върху работата си в Тотнъм, какво чудно има, че поне няколко от футболистите също чертаят бъдещето си извън отбора?</b>
      </p>
      <p>Говори се, че напоследък методите на треньора са имали все по-малък ефект върху опитните играчи и са били по-подходящи за млади таланти, които тепърва ще пробиват във футбола.</p>
      <p>В това може и да има известна истина, защото безспорният успех на Почетино дойде най-вече заради умението му да набелязва и развива младоци с потенциал като Хари Кейн, Деле Али, Ерик Дайър, Кристиан Ериксен, Хюн-Мин Сон, Хари Уинкс и да ги превръща в звезди.</p>
      <p>Талантите обаче се превърнаха в завършени футболисти с опит и е логично посланията към тях да се променят и доразработят. Ако Почетино е предпочел да се придържа към това, което най-добре си знае, то може би обяснява решението на клуба да смени него, вместо да го чака да преосмисли методите си.</p>
      <p>
        <b>Раздялата беше неизбежна, но това не означава, че тя е добра новина за Тотнъм.</b>
      </p>
      <p>Маурисио Почетино трансформира "шпорите" и няма съмнение, че ще остане в историята им като герой. "Той помогна на клуба с години да се представя над възможностите си. Успех ви пожелавам да намерите по-добър заместник... но няма как да се случи", написа легендата на Тотнъм Гари Линекер в Twitter.</p>
      <p>Критиците ще кажат, че тимът така и не спечели трофей при Почетино, но не могат да отрекат, че Тотнъм се утвърди като един от най-добрите в Англия и излезе от сянката на съседите от Арсенал. След 293 мача начело, Поч ще бъде запомнен с вълнуващия футбол, с финала в Шампионската лига, с четири поредни класирания в топ 4 на Премиършип и с успеха си да задържи отбора конкурентен за година и половина, докато Спърс реконструираха стадиона си и играеха домакинските мачове на "Уембли".</p>
      <p>По време на всички тези негови постижения, конкурентите за челните места харчеха в пъти повече за трансфери.</p>
      <p>
        <b>Без човека, изградил облика на този отбор, Спърс могат тотално да се разпаднат, особено ако не уцелят със следващото назначение на треньорския пост.</b>
      </p>
      <p>Фаворитът на букмейкърите Жозе Моуриньо изглежда изключително рискован избор, трудно съвместим със сдържаната трансферна политика на президента Даниел Леви. Ситуацията е повече от сложна, тъй като за поне четирима в състава е известно, че желаят да напуснат: Ериксен, Ян Вертонген, Дани Роуз и Тоби Алдервейрелд.</p>
      <p>По-важно за Даниел Леви е ще намерят ли мотивация останалите звезди да продължат с "шпорите". Най-голямата въпросителна е около Хари Кейн - един от топ нападателите в света е на 26 г., време му е да печели трофеи, а бъдещето на отбора му е твърде неясно. И най-важният треньор в неговата кариера вече не е с него.</p>
      <p>
        <b>Почетино обаче нямаше как да продължи, тъй като той искаше това, което Леви няма да осигури: средства, за да бъде изведен Тотнъм на следващото ниво.</b>
      </p>
      <p>През лятото обновяването на състава не се случи така, както Поч се надяваше. Но разединението беше факт доста преди Тотнъм да се окаже на 14-о място във Висшата лига, случилото се сега е само развръзката на сагата.</p>
      <p>Дори да не избере Моуриньо, клубът ще потърси друго сериозно име за треньор, докато Почетино може да има шанс дори за Байерн Мюнхен, макар че Реал Мадрид и Манчестър Юнайтед си остават най-вероятните му следващи дестинации.</p>
      <p>В Тотнъм тепърва ще се случват промени, но и досега знаехме, че наближава един период с много неизвестни след ерата "Почетино".</p>
      <p>
        <b>Раздялата е колкото сурова, толкова и неизбежна - и въпреки че Линекер може да излезе прав, Поч и Тотнъм просто нямаше как да продължат заедно.</b>
      </p>
      <related>
        <a href="https://www.webcafe.bg/sportcafe/futbol-svyat/id_1024899581_5_greshki_na_Pochetino_sled_finala_v_Shampionskata_liga_koito_spavat_Totnam_"/>
        <a href="https://www.webcafe.bg/sportcafe/futbol-svyat/id_868475208_Otmashtenie_i_drugi_5_prichini_zashto_Mourinyo_e_tochniyat_chovek_za_Totnam"/>
        <a href="https://www.webcafe.bg/sportcafe/retro/id_1819966104_Robinzon_i_Petkan_specheliha_talismana_a_malniya_pogubi_zvezdata_na_shampionite_10_fakta_za_Totnam"/>
      </related>
    </article>
  </body>
</html>