<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/live-update-iran-protests-fifth-day"/>
    <meta property="og:site_name" content="euronews"/>
    <meta property="article:published_time" content="2019-11-19T23:18:37+00:00"/>
    <meta property="og:title" content="ناآرامی‌های ایران؛ عفو بین الملل از کشته شدن ۱۰۶ نفر خبر داد"/>
    <meta property="og:description" content="بر اساس آمار غیررسمی ده‌ها نفر در جریان درگیری‌های روزهای گذشته در شهرهای مختلف ایران جان باخته‌اند. این در حالیست که نهادهای امنیتی از دستگیری صدها نفر از جمله تعدادی که از آنها به عنوان «لیدرهای اغتشاشات» نام برده شده، خبر داده‌اند."/>
  </head>
  <body>
    <article>
      <h1>ناآرامی‌های ایران؛ عفو بین الملل از کشته شدن ۱۰۶ نفر خبر داد</h1>
      <address><time datetime="2019-11-19T23:18:37+00:00">19 Nov 2019, 23:18</time> by <a rel="author">یورونیوز فارسی </a></address>
      <p>برغم تداوم محدودیت‌های دسترسی به شبکه جهانی اینترنت در اغلب نقاط ایران گزارش‌های رسیده حکایت از جو شدید امنیتی و ادامه ناآرامی‌های پراکنده در شهرهای مختلف کشور دارد.</p>
      <p>تهدید سپاه پاسداران ایران به برخورد قاطع با معترضان در صورت ادامه یافتن ناآرامی ها و انتشار گزارش‌هایی مبنی بر شلیک گلوله‌های جنگی از سوی ماموران امنیتی از جمله تحولات مهم روز دوشنبه این ناآرامی ها بود.</p>
      <p>بر اساس آمار غیررسمی ده‌ها نفر در جریان درگیری‌های روزهای گذشته در شهرهای مختلف ایران جان باخته‌اند. این در حالیست که نهادهای امنیتی از دستگیری صدها نفر از جمله تعدادی که از آنها به عنوان «لیدرهای اغتشاشات» نام برده شده، خبر داده‌اند.</p>
      <p>محدودیت‌های دسترسی به اینترنت که فدراسیون بین‌المللی روزنامه‌نگاران روز دوشنبه در بیانیه‌ای خواستار رفع آن شده کار را برای جمع آوری اطلاعات دقیق تر و بیشتر بسیار دشوار کرده است.</p>
      <p>یورونیوز فارسی با این وجود تلاش دارد تا با همراهی مخاطبان و نیز استفاده از گزارش‌های تایید شده آخرین اخبار مرتبط با ناآرامی‌های ناشی از اجرای طرح سهمیه بندی و افزایش قیمت بنزین را به اطلاع شما برساند.</p>
      <p>پنجمین روز از موج جدید اعتراض‌های سراسری در ایران را در این گزارش دنبال کنید.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/18/live-update-iran-protest-over-fuel-price-forth-day-schools-are-closed-in-several-cities">گزارش لحظه به لحظه از اعتراضات ایران؛ سپاه: «با اغتشاشگران برخورد قاطع خواهیم کرد»</a>
        </li>
        <li>
          <a href="https://farsi.euronews.com/2019/11/18/international-reaction-iran-protest-germany-france-respect-freedom-russia-foreign-influenc">واکنش‌های بین‌المللی به اعتراضات ایران؛ نگرانی آمریکا و هشدار روسیه</a>
        </li>
      </ul>
      <h3>۷۵ ساعت از قطع دسترسی به اینترنت در ایران گذشت</h3>
      <p>بیش از ۷۵ ساعت از قطع دسترسی به شبکه جهانی اینترنت در ایران گذشته است. این در حالی است که مقامات ایران اعلام نکرده اند که دسترسی مجدد ساکنان کشور به اینترنت چه زمانی فراهم خواهد شد.</p>
      <p>محمد جواد آذری جهرمی، وزیر ارتباطات ایران روز دوشنبه همزمان با چهارمین روز اعتراضات در بسیاری از شهرها گفته بود «شورای امنیت کشور به زودی نسبت به صدور مجوز برقراری اینترنت در کشور اقدام خواهد کرد و ما هم پیگیر هستیم.»</p>
      <figure>
        <iframe data-src="https://twitter.com/euronewses/status/1196888734542843904" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>تهدید حسین شریعتمداری: حالا نوبت انتقام به ما رسیده است</h3>
      <p>حسین شریعتمداری، مدیر مسئول روزنامه کیهان در یادداشتی که در خبرگزاری فارس منتشر شده است سرویس های اطلاعاتی آمریکا، اسرائیل و فرانسه را به دخالت در ناآرامی های ایران متهم کرد. به گفته حسین شریعتمداری این دخالت ها با پشتیبانی مالی عربستان صورت گرفته است.</p>
      <p>نماینده رهبر ایران در موسسه کیهان افزوده است که «اعتراف» بازداشت شدگان و «اسناد» همراه با آنها نشان می دهد که معترضان از سوی سرویس های اطلاعاتی خارجی «آموزش تخریب و عملیات تروریستی» دیده بودند. وی نوشته است: «گفتنی است که محل انجام بخشی از آموزش‌ها نیز در عربستان بوده است.»</p>
      <p>حسین شریعتمداری در ادامه از «حق قانونی مقابله به مثل» ایران در مقابل کشورهای مداخله گر سخن گفته است. وی در پایان یادداشت خود تهدید کرده است که ایران «مراکز حساس و استراتژیک نظامی و اقتصادی» این کشورها را هدف خواهد گرفت. وی نوشته است: «دشمنان در کاخ شیشه‌ای نشسته‌اند و مراکز حساس و استراتژیک نظامی و اقتصادی و... آنها به آسانی قابل دسترسی است و می‌توان با تحمیل خسارت‌های سنگین مالی و نظامی، دشمن را به استیصال کشانده و به زانو درآورد.»</p>
      <h3>فرماندار جم: پس از دو روز مسیرهای ارتباطی جم بازگشایی شد</h3>
      <p>محمد حسینی، فرماندار جم روز سه شنبه گفت که مشکل امنیتی این شهرستان برطرف شده و مسیرهای ارتباطی پس از دو روز بازگشایی شده است.</p>
      <p>به گزارش خبرگزاری فارس محمد حسینی گفت: «به مدت دو روز مسیر اصلی ارتباطی به دلیل اعتراضات و اغتشاشات بسته بود که مشکلاتی را در تامین مطلوب سوخت و آب‌رسانی به شهرک‌های نفت و گاز ایجاد کرد.»</p>
      <p>وی افزود: «در این مدت امکان رفت و آمد از مسیر جم به سیراف میسر نبود که الحمدلله بامداد امروز مشکل رفع شد و مسیر با دخالت نیروهای امنیتی و انتظامی و با کمترین مشکل مجددا بازگشایی شد.»</p>
      <p>فرماندار جم تائید کرد که شماری از معترضان به افزایش قیمت بنزین بازداشت شده اند. هر چند محمد حسینی از رفع مشکل امنیتی در این شهرستان سخن گفته است اما در ادامه در بخش دیگری از سخنانش «تجمع پراکنده تعداد کمی از افراد» را در روز سه شنبه تائید کرده است.</p>
      <h3>خامنه‌ای: دوستان و دشمنان بدانند در حوادث امنیتی چند روز اخیر، دشمن را عقب زدیم</h3>
      <p>علی خامنه ای، رهبر ایران سه شنبه شب در دیدار با گروهی از فعالان اقتصادی تاکید کرد که جمهوری اسلامی در جریان اعتراضات روزهای اخیر «دشمن» را عقب زده است.</p>
      <p>به گزارش خبرگزاری های ایران علی خامنه ای گفت: «هم دوستان و هم دشمنان بدانند، ما در عرصه‌ جنگ نظامی و سیاسی و امنیتی دشمن را عقب زدیم؛ همین کارهای این چند روز کارهای امنیتی بود، مردمی که نبود. در عرصه‌های مختلف دشمن را عقب زدیم و به توفیق الهی در عرصه‌ جنگ اقتصادی هم به‌ طور قاطع دشمن را عقب خواهیم زد.»</p>
      <p>رهبر ایران در بخشی از سخنان خود در مورد تحریم های آمریکا گفت: «این تحریم الان شدت بیشتری گرفته و فعلاً خواهد بود؛ اینکه امید داشته باشیم یک یا دو سال دیگر تمام میشود، باطل است و این تحریم حالاحالاها خواهد بود.»</p>
      <p>وی همچنین با رد احتمال لغو تحریم های ایران پس از دوران ریاست جمهوری دونالد ترامپ اظهار داشت: «اینکه ما برای نجات اقتصاد کشور، چشم امید به تمام شدن تحریم داشته باشیم یا اینکه این شخص [رئیس‌جمهور فعلی آمریکا] نباشد، اینها تأثیری ندارد. حالا بعضی زرنگی میکنند و تحریم را دور میزنند، دستشان درد نکند اما کار اصلی "مصون‌سازی کشور از تحریم" است. دور زدن تحریم یک تاکتیک است و مصون‌سازی کشور از تحریم یک راهبرد است. باید کاری کنیم که از تحریم آسیب نبینیم؛ الان این‌جور نیست.»</p>
      <h3>واکنش رئیس عقیدتی سیاسی فرماندهی کل قوا: دشمن می خواهد ایران را به پای میز مذاکره بکشاند</h3>
      <p>علی سعیدی، رئیس عقیدتی سیاسی فرماندهی کل قوا روز سه شنبه در واکنش به ناآرامی های اخیر در ایران گفت که «دشمن می خواهد ایران را به پای میز مذاکره بکشاند.»</p>
      <p>به گزارش پایگاه اینترنتی خبرآنلاین رئیس عقیدتی سیاسی فرماندهی کل قوا از اعتراضات اخیر به عنوان «فتنه» نام برد و گفت: «رهبری در جریان فتنه اخیر (۲۵ آبان) تمام هزینه‌های تصمیم اخیر را بر عهده گرفتند که اگر این اتفاق نمی‌افتاد معلوم نبود چه اتفاقی بیفتد.»</p>
      <p>وی به طور تلویحی گفت که حاکمیت انتظار اعتراضات اخیر را نداشته اما برخی «بی تدبیری ها» باعث ناآرامی شده است. او گفت: «در مورد سال ۹۸ تحلیل این بود که با توجه به مجموعه تدابیر و هدایت‌های رهبر معظم انقلاب شرایط متفاوت پیش رفته است، اما متاسفانه برخی از بی‌تدبیری‌ها و عدم پیش‌بینی‌های لازم فتنه دیگری را رقم زد، که ابعاد و گستردگی آن هنوز خیلی روشن نیست.»</p>
      <p>رئیس عقیدتی سیاسی فرماندهی کل قوا گفت: «دشمنان به دنبال تسلیم دولت و ایجاد اغتشاشات در کشور هستند و سران آمریکا می‌گویند ما باید انسجام ملی را به هم بریزیم و سه مساله دفاعی، منطقه‌ای و انرژی را با ایران حل کنیم.»</p>
      <p>او افزود: «مشخص است که دشمن امروز رکن رکین انقلاب را انسجام ملی می‌داند و به دنبال این است که انسجام ملی را خدشه دار کرده و بر سر مسائل دفاعی، منطقه‌ای و انرژی ایران را به پای میز مذاکره بکشاند.»</p>
      <p>علی سعیدی با اشاره به برگزاری انتخابات یازدهمین دوره انتخابات مجلس گفت: «مردم باید بدانند که در انتخابات به چه کسانی رای بدهند که نظام استوار و ثابت قدم بماند و فتنه دیگری به وجود نیاید.»</p>
      <h3>ادعای خبرگزاری فارس: نیسان آشوبگران بیگانه در تهران متوقف شد</h3>
      <p>خبرگزاری فارس در گزارشی ادعا کرد که یک دستگاه نیسان متعلق به تعدادی از اتباع خارجی که «پنج بانک» را در تهران تخریب کرده بودند توقیف شده است.</p>
      <p>بنا به این گزارش این افراد از سوی ماموران «یکی از نهادهای امنیتی» دستگیر شدند. خبرگزاری فارس نوشته است این «تیم ۷ نفره» تخریب بانک ها را از «دروازه غار» آغاز کردند و در حوالی «میدان شوش» بازداشت شدند.</p>
      <p>طبق این گزارش افراد دستگیر شده همگی اتباع «یکی از کشورهای همسایه شرقی» هستند.</p>
      <h3>عفو بین الملل: دستکم ۱۰۶ نفر در اعتراضات روزهای گذشته ایران کشته شدند</h3>
      <p>سازمان عفو بین الملل روز سه شنبه اعلام کرد که دستکم ۱۰۶ نفر در اعتراضات روزهای گذشته ایران کشته شدند. بنا به گزارش این سازمان مدافع حقوق بشر این افراد در ۲۱ شهر ایران کشته شدند.</p>
      <p>عفو بین الملل اعلام کرده است که تصاویر ویدئویی راستیابی شده، شهادت شاهدان عینی و اطلاعات به دست آمده از فعالان خارج از کشور نشان می دهد که نیروهای امنیتی ایران رویه ای «دلخراش» از «کشتار غیرقانونی» را در پیش گرفته اند.</p>
      <p>سازمان عفو بین الملل در گزارش خود گفته است که گزارش هایی مبنی بر کشته شدن حدود ۲۰۰ نفر نیز دریافت کرده است. این سازمان مدافع حقوق بشر خواستار توقف «سرکوب بی رحمانه و مرگبار» معترضان در ایران شده است. عفو بین الملل همچنین از مقامات ایران خواسته است تا به قطع اینترنت در این کشور خاتمه دهند.</p>
      <p>در این گزارش آمده است که مقامات ایران مجروحان درگیری ها و همچنین اجساد کشته شدگان را از خیابان ها و بیمارستان ها به مکانی دیگر منتقل می کنند. در گزارش عفو بین الملل همچنین آمده است که مقامات ایران از تحویل اجساد کشته شدگان به خانواده ها خودداری می کنند.</p>
      <p>بنا به گزارش عفو بین الملل ۱۴ نفر در بندر ماهشهر و نواحی اطراف آن، هشت نفر در بهبهان، چهار نفر در بوکان، ۱۴ نفر در جوانرود، چهار نفر در کرج، ۱۶ نفر در کرمانشاه، ۹ نفر در مریوان، شش نفر در رامهرمز، چهار نفر در رباط کریم، شش نفر در صدرا و شش نفر در شیراز کشته شده اند.</p>
      <figure>
        <iframe data-src="https://twitter.com/euronewses/status/1196833442807394309" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>عضو شورای عالی فضای مجازی: زیرساخت ها برای فعالیت شبکه ملی اطلاعات فراهم نیست</h3>
      <p>محمدحسن انتظاری، عضو شورای عالی فضای مجازی ایران روز سه شنبه گفت «اگر شبکه ملی اطلاعات به طور کامل و موثر راه می‌افتاد در شرایط کنونی می‌توانستم آن را جایگزین اینترنت کنیم.»</p>
      <p>دسترسی به اینترنت از روز شنبه و به دنبال اعتراض ها به افزایش قیمت بنزین قطع شده است.</p>
      <p>به گزارش خبرگزاری ایلنا محمد حسن انتظاری گفت: «شش تا هفت سال پیش شورای عالی فضای مجازی احتمال بروز این مشکل به شکل امروزی را پیش‌بینی کرده بود به همین دلیل راه اندازی شبکه ملی اطلاعات تصویب شد.»</p>
      <p>به گفته عضو شورای عالی فضای مجازی زیر ساخت ها برای فعالیت شبکه ملی اطلاعات در ایران فراهم نیست. وی گله‌ مندی مردم از مشکلات به وجود آمد در ارتباطات با قطع اینترنت را «بجا» دانست.</p>
      <h3>جلسه کمیسیون امنیت ملی مجلس به هفته آینده موکول شد</h3>
      <p>یک عضو هیات رئیسه کمیسیون امنیت ملی مجلس ایران روز سه شنبه اعلام که جلسه این کمیسیون برای بررسی اعتراضات اخیر به هفته آینده موکول شده است.</p>
      <p>به گزارش خبرگزاری ایسنا قاسم جاسمی، عضو هیات رئیسه کمیسیون امنیت ملی مجلس گفت: «قرار بود تعدادی از مسئولان امنیتی و انتظامی و دستگاه‌های مربوطه در جلسه امروز کمیسیون برای بررسی اقدامات انجام شده جهت کنترل اعتراضات و ارائه گزارشات حضور پیدا کند که این اتفاق رخ نداد. به همین دلیل قرار شد این جلسه دوشنبه هفته آینده (چهارم آذر) تشکیل شود.»</p>
      <p>نمایندگان مجلس ایران پیش از سخنرانی روز یکشنبه علی خامنه ای، رهبر ایران به تصمیم گیری در مورد افزایش قیمت بنزین در خارج از مجلس اعتراض کرده بودند.</p>
      <h3>پخش تصاویری از بازداشت شدگان اعتراضات ایران</h3>
      <p>صداوسیمای ایران روز سه شنبه تصاویری از بازداشت شدگان اعتراضات اخیر پخش کرد.</p>
      <p>در حالی که مقامات ایران از اعلام آمار کشته شدگان اعتراضات پنج روز اخیر خودداری کرده اند برخی از مسئولان محلی در استان های مختلف آمارهایی از بازداشت شدگان ارائه کرده بودند.</p>
      <h3>فرمانده انتظامی تهران: شمار زیادی بازداشت شدند</h3>
      <p>حسین رحیمی، فرمانده انتظامی تهران بزرگ روز سه شنبه اعلام کرد که «شمار زیادی از اخلالگران نظم عمومی» در پایتخت بازداشت شده اند.</p>
      <p>به گزارش خبرگزاری ایسنا حسین رحیمی افزود که «به زودی افراد دیگر هم که دست به اقدامات خرابکارانه زده و متواری شده بودند، دستگیر خواهند شد.»</p>
      <h3>رئیس اورژانس فارس: پایگاه اورژانس در شهر جدید صدرا به آتش کشیده شد</h3>
      <p>محمد جواد مرادیان، رئیس اورژانس استان فارس از آتش‌زدن پایگاه اورژانس در شهر جدید صدرا خبر داد.</p>
      <p>به گزارش خبرگزاری ایلنا رئیس اورژانس استان فارس اعلام کرد که یک دستگاه آمبولانس پایگاه اورژانس در شهر جدید صدرا در ناآرامی های اخیر به آتش کشیده شده است. وی «بسته بودن مسیر، تعرض به خودروهای اورژانس، ترافیک و حتی سنگ‌زدن به خودروهای اورژانس» را مهم‌ترین چالش در زمان امداد رسانی بیان کرد.</p>
      <p>وی افزود: «در این مدت ۱۰ بار حمله به آمبولانس داشتیم که با سنگ زدن خودرو را متوقف کردند همچنین در امداد رسانی نیز آمبولانس‌ها را تهدید می کردند.»</p>
      <h3>سخنگوی قوه قضائیه: اینترنت باید زودتر قطع می شد</h3>
      <p>غلامحسین اسماعیلی، سخنگوی قوه قضائیه ایران می گوید قطع اینترنت «دیرهنگام» انجام شد.</p>
      <p>به گزارش خبرگزاری ایسنا غلامحسین اسماعیلی گفت: «تصمیم اخیر تصمیم قوه قضاییه نبوده. مرجع امنیت ملی کشور بود. اقتضا این بود که ما اجازه ندهیم دشمن از این فضا برای رسیدن به اهداف خودش و آسیب رساندن به سرمایه های مردم استفاده کند. تصمیم غیرمراجع قضایی بوده و تدابیر بعد با همان مرجع است. ما مدعی‌ایم تصمیم دیرهنگام اجرا شد و اگر قدری زودتر اجرا میشد حوادث اخیر کمتر رخ می داد و نسبت به برخی از مراکز تدابیری برای استفاده از اینترنت شده است.»</p>
      <p>وی در بخش دیگری از سخنان خود گفت: «تعدادی از افرادی که مبادرت به آتش زدن بانک‌ها و امکان عمومی داشتند شناسایی شدند و تعدادی که برای شبکه‌های خارجی مبادرت به تهیه و انتشار فیلم می‌کردند شناسایی و دستگیر شدند.»</p>
      <h3>چهار بازی لیگ برتر فوتبال ایران لغو شد</h3>
      <p>سازمان لیگ فوتبال ایران روز سه شنبه اعلام کرد که به دلیل «عدم وجود شرایط لازم» چهار مسابقه هفته یازدهم فوتبال لیگ برتر لغو شده است. این مسابقات در زمان دیگری برگزار خواهند شد.</p>
      <p>به گزارش ایرنا بازی ها گل گهرسیرجان با ماشین سازی تبریز، پارس جنوبی جم با پیکان تهران، تراکتوربا شهر خودرو مشهد و صنعت نفت آبادان با سپاهان اصفهان لغو شده است.</p>
      <h3>تظاهرات حامیان حکومت در تبریز</h3>
      <p>برخی رسانه های داخلی از جمله فارس،‌ رسانه نزدیک به سپاه پاسداران از تظاهرات شماری از مردم تبریز در حمایت از حکومت و رهبر ایران خبر داده اند.</p>
      <p>به گزارش فارس راهپیمایان از ساعات اولیه صبح روز سه شنبه به خیابان آمدند و از مصلای تبریز به سمت میدان ساعت حرکت کردند.</p>
      <p>بر اساس این گزارش شرکت کنندگان در این راهپیمایی شعارهایی چون «اعتراض حق مردم، اغتشاش کار دشمن" یا «تنها راه رهایی اطاعت از رهبری‌ست» سردادند و امنیت و آرامش کشور را خط قرمز آذربایجان دانستند.</p>
      <figure>
        <img src="https://static.euronews.com/articles/stories/04/30/86/16/606x305_cmsv2_e904c339-b510-5759-a059-5dd99c331b6e-4308616.jpg"/>
        <figcaption>تظاهرات حامیان حکومت در تبریزعکس از خبرگزاری فارس</figcaption>
      </figure>
      <h3>ابراز نگرانی سخنگوی سازمان ملل از برخورد با معترضان ایرانی</h3>
      <p>روپرت کالویل، سخنگوی دفتر حقوق بشر سازمان ملل متحد با ابراز نگرانی از نحوه برخورد نیروهای امنیتی در ایران با معترضان رویدادهای مربوط به ناآرامی ها در این کشور را دنبال می کند.</p>
      <p>وی همچنین از تیراندازی نیروهای امنیتی ایران با «گلوله واقعی» به سوی معترضان ابراز نگرانی کرد و خواستار «خویشتنداری» تهران شد.</p>
      <p>آقای کالویل همچنین از مسدود شدن اینترنت در ایران ابراز نگرانی کرد و آزادی بیان و حق راهپیمایی مسالمت آمیز را حق معترضان دانست.</p>
      <h3>رضا پهلوی: شعارها نشان می دهد که خانواده من به این کشور خدمت کرده است</h3>
      <p>رضا پهلوی، فرزند آخرین شاه ایران می گوید اینکه مردم اسم را در تظاهرات صدا می زنند برآمده از علاقه و باور نسبت به خدماتی است که خانواده من به این کشور کرده است.</p>
      <p>وی خطاب به مردم نیز گفته است که به مقاومت ادامه دهید و امید را از دست ندهید تا دیر یا زود شاهد علائم گذر از این حکومت باشیم.</p>
      <h3>علی لاریجانی: سران قوا نظارت بر بازار و قیمت کالاها را پیگیری می کنند</h3>
      <p>علی لاریجانی، رئیس مجلس ایران روز سه شنبه اعلام کرد که کمیسیون برنامه و بودجه امروز برای پیگیری نظارت بر بازار و عدم افزایش قیمت کالاها با حضور وزرای اقتصادی دولت تشکیل جلسه می دهد.</p>
      <p>رئیس مجلس ایران همچنین در ادامه یادآور شد که کمیسیون اقتصادی نیز جلسات مشابهی را برگزار کرده و قرار است گزارش آن را ارائه دهد.</p>
      <h3>علی ربیعی: دسترسی به اینترنت به تدریج در استان‌ها برقرار می‌شود</h3>
      <p>علی ربیعی،‌ سخنگوی دولت ایران روز سه شنبه اعلام کرد که محدودیت های دسترسی به اینترنت به تدریج و با اطمینان از برقراری آرامش برقرار می‌شود.</p>
      <p>سخنگوی دولت با اشاره به اینکه قطعی اینترنت با تصمیم شورای عالی امنیت کشور صورت گرفته است یادآور شد: «نگرانی مردم را درک می‌کنیم اما نگرانی بزرگ‌تر حفظ آرامش در کشور است.»</p>
      <p>علی ربیعی در ادامه افزود: «البته برخی از کارهای دانشجویی و مشاغل دیگر که به نوعی با اینترنت در ارتباط هستند هنوز مشکل دارند و حل نشده و این موضوع برای ما نیز قابل درک است اما همه می‌پذیریم که در این شرایط از این فضا سوء استفاده می‌شود.»</p>
      <figure>
        <iframe data-src="https://twitter.com/euronewses/status/1196701205159907328" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>درخواست وکلای دادگستری ایران از دیوان لاهه برای پیگرد مسببان سرکوب اعتراض‌ها</h3>
      <p>حسین احمدی‌نیاز، وکیل دادگستری و فعال حقوق بشر با انتشار توییتی مدعی شد که وکلای دادگستری ایران با ارسال نامه ای به دادستان دیوان کیفری بین المللی خواستار پیگرد قضایی مسببان و مرتکبان کشتار و سرکوب معترضان ناآرامی های سراسری ایران شدند.</p>
      <figure>
        <iframe data-src="https://twitter.com/euronewses/status/1196716114425843712" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>سخنگوی قوه قضاییه از مردم خواست «آشوب طلبان» را به نهادهای امنیتی معرفی کنند</h3>
      <p>غلامحسین اسماعیلی، سخنگوی قوه قضاییه با اشاره به شناسایی و دستگیری تعدادی از افرادی که برای شبکه های خارجی فیلم و اخبار تهیه می کردند تصرح کرد که دیگر عناصر «آشوب طلب» از ناحیه مردم معرفی و شناسایی خواهند شد.</p>
      <p>سخنگوی قوه قضاییه بدین ترتیب ضمن درخواست تلویحی از مردم برای معرفی معترضان که وی آنان را «آشوب طلبان» خواند، یادآور شد: «در جایی که اموال عمومی و مردم تخریب می‌شود، برخوردهای قاطع و اعمال قانون و اتخاذ سیاست‌های سزاگرایانه در دستور کار است و در ارتباط با مردم و شهروندان و حتی کسانی که از روی ناآگاهی و تحت تاثیر هیجانات اقداماتی را انجام دادند، "رحما بینهم" هستیم و از مردم نیز که خواسته‌های به حقی دارند و از برخی تصمیمات ممکن است ناراضی باشند، به خاطر جدا کردن صف‌شان از افراد خشونت طلب تشکر می‌کنم.»</p>
      <h3>پس از هشدارهای سپاه، روزنامه کیهان هم معترضان را به اعدام تهدید کرد</h3>
      <p>روزنامه اصولگرای کیهان که زیر مجموعه دفتر رهبر ایران محسوب می شود با انتشار گزارشی در خصوص ناآرامی های پس از افزایش قیمت سوخت افرادی که از آنها به عنوان شرور نام برده شده است را به اعدام تهدید کرد.</p>
      <p>در این گزارش تاکید شده است که مراجع قضایی «اغتشاش‌های» انجام شده طی روزهای گذشته را مصداق «بغی» تلقی کرده و برای لیدرهای «آشوب» های اخیر مجازات اعدام با طناب دار را قطعی می‌دانند.</p>
      <p>کیهان در ادامه با نقل قول از برخی افراد دستگیر شده اعلام کرده است که این افراد برای به راه انداختن آشوب مبالغی دریافت کرده و قرار بود در صورت شناسایی شدن با سرپل‌های خود تماس بگیرند تا زمینه خروج آنها از کشور را فراهم کنند.</p>
      <figure>
        <iframe data-src="https://twitter.com/euronewses/status/1196636135612653570" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>بیمه مرکزی اعلام کرد که خسارات ناشی از اعتراض‌های سراسری‌ را پرداخت می‌کند</h3>
      <p>رپیس کل بیمه مرکزی گفته است که خسارات ناشی از اعتراض‌‌‌های سراسری که به دنبال اجرای طرح سهمیه بندی و افزایش قیمت بنزین در شهرهای کشور صورت گرفت قرار است به زودی ارزیابی و پرداخت می‌شود.</p>
      <p>غلامرضا سلیمانی،‌ رئیس کل بیمه مرکزی بدون اشاره به آمار مرتبط با میزان خسارت وارد آمده به بانک‌ها و ساختمان‌های اداری گفت: « ساختمان بانک ها و اسکناس های موجود در دستگاه های خودپرداز آنها در مقابل آتش سوزی و اغتشاشات بیمه بوده اند و بر این اساس ارزیابی خسارات و میزان پول های به سرقت رفته یا خسارت های ناشی از آتش سوزی ساختمان ها در حال انجام است.»</p>
      <p>رئیس کل بیمه مرکزی در باره خسارات وارد آمده به خودورهای شخصی یادآور شد: « شرکت های بیمه تنها در شرایطی می توانند به صاحبان خودروهای آسیب دیده خسارت پرداخت کنند که در بیمه نامه های آنها به خصوص بیمه نامه بدنه، آتش سوزی و خسارت ناشی از بلوا و آشوب تحت پوشش قرار گرفته و به صورت مشخص ذکر شده باشد.»</p>
      <h3>فرماندار ماهشهر: اوضاع به حالت عادی بازگشته است</h3>
      <p>فرماندار ماهشهر روز سه شنبه اعلام کرد که ناآرامی‌ها از شب گذشته تا کنون فروکش کرده و شرایط به حالت عادی درآمده است.</p>
      <p>محسن بیرانوند همچنین در گفتگو با خبرگزاری ایسنا کشته شدن یکی از فرماندهان سپاه در این شهر را تکذیب کرده است.</p>
      <h3>سپاه: سه بسیجی در ناآرامی‌‌های غرب استان تهران کشته شدند</h3>
      <p>سپاه سیدالشهداء استان تهران اعلام کرده است که در جریان ناآرامی های اخیر در نواحی غربی این استان سه عضو نیروی بسیج کشته شده اند.</p>
      <p>نام افراد کشته شده بدین فرار اعلام شده است:</p>
      <p>مرتضی ابراهیمی،‌ فرمانده گردان امام حسین شهرستان ملارد</p>
      <p>مجید شیخی،‌ بسیجی شهرستان بهارستان</p>
      <p>مصطفی رضایی،‌ بسیجی شهرستان ملارد</p>
      <p>ایسنا با انتشار گزارشی در این خصوص به نقل از سپاه سیدالشهداء آورده است که افراد یاد شده با سلاح سرد کشته شده‌اند.</p>
      <h3>واکنش ظریف به حمایت آمریکا از معترضان ایرانی</h3>
      <p>محمد جواد ظریف،‌ وزیر امور خارجه ایران روز دوشنبه به مواضع برخی کشورهای غربی و بویژه ایالات متحده آمریکا نسبت به اعتراض‌های مردمی در شهرهای این کشور واکنش نشان داد.</p>
      <p>وزیر امور خارجه ایران که پس از اظهارات مایک پمپئو و بیانیه کاخ سفید در حمایت از معترضان سخن می‌گفت این اعلام حمایت را «دروغی شرم‌آور» خواند و تاکید کرد: « رژیمی که با اعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می شود هیچگاه نمی تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام شده تروریستی و جنایت علیه بشریت ضد مردم ایران باشد.»</p>
      <p>آقای ظریف در بخش دیگری از سخنان خود که به ظاهر اروپا را مخاطب خود داشت،‌ تصریح کرد: «کشورهایی که نتوانسته‌اند از خود هیچ توان و اراده‌ای در برابر تروریسم اقتصادی آمریکا نشان دهند و اکنون برای پنهان کردن ناتوانی خود از آشوب و برهم زدن نظم عمومی حمایت سیاسی و میدانی می‌نمایند، مسئولیت کلیه عواقب تحریکات خطرناک خود را بر عهده خواهند داشت.»</p>
      <p>گفتی است که فرانسه پیش از این ضمن ابراز نگرانی از سرکوب معترضان در ایران اعلام کرده است که تحولات ایران را به دقت زیرنظر دارد. آلمان نیز از دولت ایران خواسته است که به خواست‌های مشروع معترضان احترام بگذازد.</p>
      <figure>
        <iframe data-src="https://twitter.com/euronewses/status/1196515973563666433" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>فرمانده سپاه نهاوند: هشت لیدر را دستگیر کردیم</h3>
      <p>فرمانده سپاه نهاوند در استان همدان مدعی شده است که هشت نفر که از آنها به عنوان «لیدر اغتشاش‌ها» نام برده شده در جریان ناآرامی‌های این استان دستگیر شده اند.</p>
      <p>باشگاه خبرنگاران جوان با انتشار این خبر به نقل از فرمانده سپاه نهاوند آورده است که افراد دستگیر شده مامور به برنامه ریزی و تهیج احساسات جوانان برای انجام عملیات خرابکارانه و تخریب اموال عمومی بوده‌اند.</p>
      <p>در این گزارش ادعا شده است که افراد یاد شده پیش از انجام هر اقدامی شناسایی و دستگیر شده اند.</p>
      <h3>دستگیری مجدد تعدادی از دانشجویان معترض در تهران</h3>
      <p>آخرین گزارش‌ها از ادامه تجمعات پراکنده اعتراض‌آمیز در برخی نقاط ایران در شامگاه دوشنبه حکایت دارد که تجمع اعتراضی در دانشگاه تهران و درگیری میان معترضان و نیروهای امنیتی در ماهشهر از جمله این ناآرامی‌هاست. معاون امنیتی استاندار خوزستان با تایید وقوع درگیری در ماهشهر در خصوص احتمال کشته شدن تعدادی از معترضان در جریان درگیری‌ها ابراز بی اطلاعی کرده است.</p>
      <p>این درحالیست که برخی منابع پشتر اعلام کرده بودند که در جریان درگیریی های ماهشهر تعدادی از معترضان به ضرب گلوله جان باخته‌اند.</p>
      <p>همچنین گزارش‌های رسیده از ناآرامی‌‌های پایتخت حکایت از آن دارد که جمعی از دانشجویان دانشگاه تهران که دوشنبه شب در اعتراض به دستگیری تعدادی از هم‌دانشگاهی‌های خود تجمع کرده بودند توسط ماموران امنیتی بازداشت شدند.</p>
      <p>به مجموعه ناآرامی‌های دوشنبه شب باید درگیری‌های پراکنده در کرج، بهبهان، شیراز، اصفهان، و چند شهر دیگر در استان‌های خوزستان و کردستان را نیز افزود.</p>
      <p>
        <a href="https://farsi.euronews.com/follow-us">
          <b>برای دریافت آسان آخرین اخبار ایران و جهان به خبرنامه و شبکه‌‌های اجتماعی یورونیوز فارسی بپیوندید</b>
        </a>
      </p>
    </article>
  </body>
</html>