<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742569"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T23:29:00+00:00"/>
    <meta property="og:title" content="นิรโทษฯเผย'อิหร่าน'ประท้วงน้ำมันแพงตายกว่า100ศพ"/>
    <meta property="og:description" content="องค์การนิรโทษกรรมสากลเผยผู้ชุมนุมประท้วงกว่า 100 คนเชื่อว่าถูกฆ่าตายทั่วประเทศอิหร่านหลังทางการสั่งหน่วยความมั่นคงปราบปรามผู้ชุมนุมประท้วงเพราะราคาน้ำมันแพง"/>
  </head>
  <body>
    <article>
      <h1>นิรโทษฯเผย'อิหร่าน'ประท้วงน้ำมันแพงตายกว่า100ศพ</h1>
      <address>
        <time datetime="2019-11-19T23:29:00+00:00">19 Nov 2019, 23:29</time>
      </address>
      <slideshow>
        <figure>
          <img src="https://www.dailynews.co.th/admin/upload/20191120/news_ZbrJMRWiER045933_533.jpg?v=201911200810"/>
        </figure>
        <figure>
          <img src="https://www.dailynews.co.th/admin/upload/20191120/news_aLPdhncLZc045934_533.jpg?v=201911200810"/>
        </figure>
      </slideshow>
      <p>
        <b>องค์การนิรโทษกรรมสากลเผยผู้ชุมนุมประท้วงกว่า 100 คนเชื่อว่าถูกฆ่าตายทั่วประเทศอิหร่านหลังทางการสั่งหน่วยความมั่นคงปราบปรามผู้ชุมนุมประท้วงเพราะราคาน้ำมันแพง</b>
      </p>
      <p>สำนักข่าวเอเอฟพีรายงานจากกรุงลอนดอนประเทศอังกฤษเมื่อวันที่ 19 พ.ย.ว่า องค์การนิรโทษกรรมสากลหน่วยงานด้านสิทธิมนุษยชนซึ่งมีสำนักงานอยู่ที่กรุงลอนดอนแถลงว่า จากรายงานข่าวที่เชื่อถือได้พบว่า มีผู้ชุมนุมประท้วง 106 คนใน 21 เมืองทั่วประเทศอิหร่านถูกฆ่าตาย จากการชุมนุมประท้วงเรื่องราคาน้ำมันเชื้อเพลิงปรับสูงขึ้นตามประกาศของทางการ แต่ตัวเลขที่แท้จริงอาจสูงกว่านี้ซึ่งบางรายงานระบุว่าอาจมากถึง 200 คน<br/>องค์การนิรโทษกรรมสากลระบุว่า หน่วยความมั่นคงได้รับไฟเขียวจากทางการอิหร่านให้ปราบปรามผู้ชุมนุมประท้วง ซึ่งเกิดขึ้นเมื่อวันศุกร์ที่ผ่านมาและกระจายไปกว่า 100 เมืองทั่วประเทศ<br/>นายฟิลิป ลูเธอร์แห่งองค์การนิรโทษกรรมสากลกล่าวด้วยว่า ทางการอิหร่านจะต้องยุติการกวาดล้างอย่างโหดร้ายและอันตราย เพราะมีรายงานจากคลิปวิดีโอที่ตรวจสอบได้ และคำให้การของพยานบุคคล รวมทั้งข้อมูลจากนักเคลื่อนไหวด้านสิทธิมนุษยชนนอกประเทศอิหร่าน รวมทั้งยังเรียกร้องให้ทางการอิหร่านยุติการปิดกั้นการเข้าถึงเครือข่ายอินเตอร์เน็ต เพื่อให้ข้อมูลข่าวสารถูกเผยแพร่สู่โลกภายนอก และมีคลิปวิดีโอที่แสดงให้เห็นว่าหน่วยแม่นปืนยิงผู้ประท้วงจากบนหลังคาและบนเฮลิคอปเตอร์ด้วย<br/><br/>เครดิตภาพAFP</p>
    </article>
  </body>
</html>