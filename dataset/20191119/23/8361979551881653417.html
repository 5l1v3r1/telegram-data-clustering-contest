<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/svidchennya-kurta-volkera-u-kongresi-novini-svitu-50054520.html"/>
    <meta property="og:site_name" content="НВ"/>
    <meta property="article:published_time" content="2019-11-19T23:35:00+00:00"/>
    <meta property="og:title" content="Волкер: Я не пов’язував розслідування щодо Burisma з Байденом, а затримку допомоги Україні - з розслідуваннями"/>
    <meta property="og:description" content="Ексспеціальний представник США в Україні Курт Волкер заявив, що не пов’язував розслідування щодо енергетичної компанії Burisma з ексвіцепрезидентом США Джо Байденом, а затримку військової допомоги — з початком розслідувань Україною."/>
  </head>
  <body>
    <article>
      <h1>Волкер: Я не пов’язував розслідування щодо Burisma з Байденом, а затримку допомоги Україні - з розслідуваннями</h1>
      <h2>Ексспеціальний представник США в Україні Курт Волкер заявив, що не пов’язував розслідування щодо енергетичної компанії Burisma з ексвіцепрезидентом США Джо Байденом, а затримку військової допомоги — з початком розслідувань Україною.</h2>
      <address>
        <time datetime="2019-11-19T23:35:00+00:00">19 Nov 2019, 23:35</time>
      </address>
      <p>Про це він заявив під час відкритих слухань перед трьома комітетами Палатами представників, які ведуть розслідування щодо імпічменту президента США Дональда Трампа, повідомляє <a href="https://ukrainian.voanews.com/a/burisma-volker-komentari/5172929.html">Голос Америки</a>.</p>
      <p>Волкер розповів, що коли він обговорював із помічником президента України Андрієм Єрмаком та персональним юристом Трампа Рудольфом Джуліані видання потенційної заяви від імені президента України Володимира Зеленського, він не знав про зв’язок між початком розслідувань Україною та затриманням військової допомоги.</p>
      <p>«Ніхто мені цього не казав і я ніколи не повідомляв про цей зв’язок українцям. Я був проти заморозки безпекової допомоги Україні. Коли я про це дізнався 18 липня, я думав, що її можна розблокувати ще до того, як про неї довідаються українці, що спричинить у них занепокоєння», — сказав він.</p>
      <p>Волкер зазначив, що розглядав це як внутрішню політичну проблему США і, коли українці про це дізналися, радив їм нічого не робити та чекати, поки вона буде розв’язана у Вашингтоні.</p>
      <p>«Я не знав, що інші їм говорили зворотне у цей же час», — підкреслив він.</p>
      <p>Також Волкер заявив, що не пов’язував розслідування щодо Burisma та ексвіцепрезидента США Джо Байдена.</p>
      <p>«Я не знав, що інші вірили, що будь-які розслідування української компанії Burisma, яка має історію звинувачень в корупції, була аналогічною розслідуванню проти Байдена. Для мене це були чітко різні речі. Це було сталою політикою США протягом кількох адміністрацій закликати українців боротися із корупцією. Я спокійно ставився до того, щоб українці робили власні заяви про розслідування та викорінювали власну корупцію», — розповів Волкер.</p>
      <p>Він зазначив, що відкинув припущення Джуліані, що на виконання обов’язків Байдена можна було вплинути грошима, які виплачувалися його синові Хантеру.</p>
      <p>«Як я раніше свідчив, знаю віцепрезидента Байдена 24 роки. Він шляхетна людина і я його дуже поважаю», — уточнив Волкер.</p>
      <p>Волкер зазначив, що сам він ніколи не закликав українців до розслідування проти Байденів, про що свідчать документи, включно із особистою перепискою, яку він надав.</p>
      <p>За словами Волкера, він дізнався про те, що Трамп вважає розслідування проти Burisma рівнозначним розслідуванню проти Байденів, тільки після оприлюднення стенограми дзвінка 25 липня.</p>
      <p>Також Волкер розповів, що не знав, що Трамп призначив посла США в ЄС Гордона Сондленда чи їхню групу відповідальними за політику США щодо України.</p>
      <p>«Я розумів, що кожен із нас у своїй офіційній посаді продовжують працювати разом після відвідання інавгурації президента Зеленського, щоб просувати збільшення підтримки США Україні», — зазначив Волкер.</p>
    </article>
  </body>
</html>