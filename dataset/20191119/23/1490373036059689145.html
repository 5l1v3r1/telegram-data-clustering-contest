<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace-cesky-narodni-tym-nasazeni-v_1911192304_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T23:04:00+00:00"/>
    <meta property="og:title" content="Wales po výhře nad Maďarskem slaví postup na Euro, Češi budou při losování ve třetím koši"/>
    <meta property="og:description" content="Prohra Maďarů zároveň znamená, že Češi budou při losování, které se uskuteční v sobotu 30. listopadu v Bukurešti, nasazeni ve třetím ze čtyř výkonnostních košů."/>
  </head>
  <body>
    <article>
      <h1>Wales po výhře nad Maďarskem slaví postup na Euro, Češi budou při losování ve třetím koši</h1>
      <address><time datetime="2019-11-19T23:04:00+00:00">19 Nov 2019, 23:04</time> by <a rel="author">ČTK</a></address>
      <p>
        <b>Fotbalisté Walesu se stali dvacátým a zároveň posledním týmem, který na mistrovství Evropy 2020 postoupil z kvalifikace. V přímém souboji o druhé místo ve skupině E zdolali doma Maďarsko 2:0 a zůstali o bod před třetím Slovenskem, kterému nepomohla ani výhra 2:0 nad Ázerbájdžánem.</b>
      </p>
      <p>Prohra Maďarů zároveň znamená, že Češi budou při losování, které se uskuteční v sobotu 30. listopadu v Bukurešti, nasazeni ve třetím ze čtyř výkonnostních košů.</p>
      <p>Na šampionátu, který se premiérově uskuteční ve 12 zemích, bude startovat 24 mužstev. Před Walesem si účast zajistily Česká republika, Anglie, Belgie, Dánsko, Finsko, Francie, Chorvatsko, Itálie, Německo, Nizozemsko, Polsko, Portugalsko, Rakousko, Rusko, Španělsko, Švédsko, Švýcarsko, Turecko a Ukrajina. Zbývající čtyři účastníky turnaje určí březnové play off Ligy národů.</p>
      <p>O triumf Walesu, který při své premiérové účasti na Euru v roce 2016 ve Francii došel do semifinále, se dvěma góly postaral Aaron Ramsey. Záložník Juventusu se nejprve trefil po čtvrthodině hry a druhou trefu přidal dvě minuty po změně stran.</p>
      <p>Výhru Slováků, které vede český trenér Pavel Hapal, zařídili Róbert Boženík a Marek Hamšík.</p>
      <p>Německo díky hattricku Sergeho Gnabryho rozdrtilo Severní Irsko 6:1. Další dva góly přidal Gnabryho klubový spoluhráč z Bayernu Mnichov Leon Goretzka. Němci ovládli skupinu C o dva body před Nizozemci. „Oranje“ si s posledním Estonskem poradili 5:0. Třikrát se mezi střelce zapsal Georginio Wijnaldum.</p>
      <h3>Stoprocentní Belgie</h3>
      <p>Belgie rozstřílela Kypr 6:1 a spolu s Itálií je jediným celkem, který v kvalifikaci naplno bodoval ve všech deseti utkáních. Pod jasné vítězství bronzového mužstva z posledního mistrovství světa se dvěma brankami podepsali Christian Benteke a Kevin De Bruyne. Druhé skončilo ve skupině Rusko, které vyhrálo v San Marinu 5:0. Premiérový gól v reprezentaci zaznamenal mladoboleslavský kanonýr Nikolaj Komličenko.</p>
      <p>Kvůli složitému systému nasazování jednotlivých týmů do skupin je už nyní jasné, že Belgie se s Ruskem utká i na samotném šampionátu. Třetím soupeřem ve skupině bude Dánsko.</p>
      <p>Kazachstán pod vedením kouče Michala Bílka prohrál ve Skotsku 1:3, přestože po prvním poločase vedl. Strůjcem obratu byl autor dvou gólů John McGinn.</p>
      <p>Ve skupině D první Polsko porazilo ve Varšavě Slovinsko 3:2. Rakousko prohrálo 0:1 v Lotyšsku, které v závěru kvalifikace poprvé bodovalo. Severní Makedonie zdolala Izrael 1:0.</p>
      <p>
        <b>Kvalifikace fotbalového mistrovství Evropy 2020:</b>
      </p>
      <p>Skupina C:</p>
      <p><b>Německo - Severní Irsko 6:1 (2:1),<br/></b>Branky: 19., 47. a 60. Gnabry, 43. a 73. Goretzka, 90.+1 Brandt - 7. Smith.</p>
      <p><b>Nizozemsko - Estonsko 5:0 (2:0)<br/></b>Branky: 6., 66. a 79. Wijnaldum, 19. Aké, 87. Boadu.</p>
      <p>Skupina E:</p>
      <p><b>Slovensko - Ázerbájdžán 2:0 (1:0)<br/></b>Branky: 19. Boženík, 86. Hamšík.</p>
      <p><b>Wales - Maďarsko 2:0 (1:0).<br/></b>Branky: 15. a 47. Ramsey.</p>
      <p>Skupina G:</p>
      <p><b>Lotyšsko - Rakousko 1:0 (0:0)<br/></b>Branka: 65. Oss.</p>
      <p><b>Polsko - Slovinsko 3:2 (1:1),<br/></b>Branky: 3. Szymanski, 54. Lewandowski, 81. Goralski - 14. Matavž, 61. Iličič. ČK: 86. Kurtič (Slovinsko).</p>
      <p><b>Severní Makedonie - Izrael 1:0 (1:0)<br/></b>Branka: 45.+2 Nikolov.</p>
      <p>Skupina I:</p>
      <p><b>Skotsko - Kazachstán 3:1 (0:1)<br/></b>Branky: 48. a 90.+1 McGinn, 64. Naismith - 34. Zajnutdinov.</p>
      <p><b>Belgie - Kypr 6:1 (4:1),<br/></b>Branky: 16. a 68. Benteke, 36. a 42. De Bruyne, 44. Carrasco, 51. vlastní Christoforou - 14. Ioannu.</p>
      <p><b>San Marino - Rusko 0:5 (0:2).<br/></b>Branky: 3. Kuzjajev, 19. Petrov, 49. Alexej Mirančuk, 56. Ionov, 78. Komličenko.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-spanelska-fotbalova-reprezentace-luis-enrique-dcera-smrt-rakovina-navrat_1911191555_mim"/>
        <a href="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace_1911182250_mim"/>
      </related>
    </article>
  </body>
</html>