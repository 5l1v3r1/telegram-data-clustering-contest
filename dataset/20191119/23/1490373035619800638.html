<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/francie-soud-hluk-reuters_1911192348_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T23:48:00+00:00"/>
    <meta property="og:title" content="‚Kachny vyhrály.‘ Soud zamítl stížnost sousedů, kterým vadilo příliš hlasité kachní a husí štěbetání"/>
    <meta property="og:description" content="Soud ve městě Dax se zabýval kuriózní stížností. Lidé, sousedící s farmou, žádali soud o pomoc ohledně nadměrného hluku opeřenců."/>
  </head>
  <body>
    <article>
      <h1>‚Kachny vyhrály.‘ Soud zamítl stížnost sousedů, kterým vadilo příliš hlasité kachní a husí štěbetání</h1>
      <address><time datetime="2019-11-19T23:48:00+00:00">19 Nov 2019, 23:48</time> by <a rel="author">ČTK</a></address>
      <p>
        <b>Zvuk kachen na malé francouzské farmě u pobřeží Atlantiku byl předmětem stížnosti, kterou podali sousedé. Podle nich je hluk opeřenců nadměrný. V úterý soud ve městě Dax tento návrh zamítl, informovala agentura Reuters.</b>
      </p>
      <p>Stížnost na hluk vycházející z malé kachní a husí farmy majitelky Dominique Doutheové podali sousedé, kteří se do městečka Soustons nedaleko Biarritzu přistěhovali loni v červnu z většího města. Nelíbilo se jim, že nemohou nerušeně pobývat na své zahradě a mít v noci otevřené okno v ložnici. Stěžovatelé požadovali přijetí okamžitých opatření ke snížení hluku a několik tisíc eur odškodného.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/kohout-rochefort-francie-maurice-kokrhani-tradice-soud-sousedi-majitelka-kauza_1909051316_mpr"/>
      </related>
      <p>Soudce v Dax ale rozhodl, že kachní a husí štěbetání nepřekračuje přijatelné meze. „Kachny vyhrály,“ řekla agentuře Reuters po zveřejnění soudního verdiktu 67letá Doutheová, která má farmu v Soustonsu 36 let. „Jsem velmi šťastná, protože jsem svoje kachny nechtěla vybít,“ dodala.</p>
      <p>Stanici France 3 Doutheová řekla, že kachny skončí stejně v paštice. „Ale budu to já, která je zabije, a nikdo jiný,“ dodala.</p>
      <p>Spor o hluk, který vydává šest desítek kachen a hus v městečku Soustons, je dalším ze série soudních bitev, v nichž se střetl svět tradičního francouzského venkova a moderní městské společnosti, upozornila agentura Reuters.</p>
      <p>Na začátku září soud v Rochefortu rozhodl ve prospěch kohouta Maurice, jehož brzké ranní kokrhání budilo sousedy. Maurice na základě rozsudku může dál kokrhat a sousedé, kteří si na jeho majitelku stěžovali, museli zaplatit odškodné 1000 eur (25 600 korun). Také v tomto případě se lidé, kteří si na kohouta stěžovali, přistěhovali na venkov z města.</p>
      <related>
        <h4>Související články</h4>
        <a href="https://www.irozhlas.cz/veda-technologie/priroda/krysa-rizeni-auta-vyzkum_1910262110_mat"/>
        <a href="https://www.irozhlas.cz/zivotni-styl/host-lucie-vyborne-vycvik-zvirata-radiozurnal-pohadky-filmy-toceni_1908311944_mpr"/>
        <a href="https://www.irozhlas.cz/veda-technologie/priroda/sumava-brouk-kornatec-velky-ekologove-medvedi-stezska-stozecko-hucina_1908240911_nkr"/>
      </related>
    </article>
  </body>
</html>