<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622419/%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%85%D8%B3%D8%A7%D9%81%D8%B1%D8%A8%D8%B1-%D8%B4%D8%AE%D8%B5%DB%8C-%D9%88-%D8%B3%D8%B1%D9%88%DB%8C%D8%B3-%D9%87%D8%A7%DB%8C-%D9%85%D8%AF%D8%A7%D8%B1%D8%B3-%D8%AF%D8%B1-%D8%B3%D8%A7%D9%85%D8%A7%D9%86%D9%87-%D8%A8%D9%86%D8%B2%DB%8C%D9%86-%D8%AB%D8%A8%D8%AA-%D9%86%D8%A7%D9%85-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T23:29:00+00:00"/>
    <meta property="og:title" content="خودروهای مسافربر شخصی و سرویس های مدارس در سامانه بنزین ثبت نام کنند"/>
    <meta property="og:description" content="معاون هماهنگی امور اقتصادی استاندار ایلام گفت: خودروهای مسافربر شخصی و سرویس های مدارس هر چه سریعتر در سامانه ثبت نام کنند تا نسبت به اختصاص سهمیه به آنها اقدام شود."/>
  </head>
  <body>
    <article>
      <h1>خودروهای مسافربر شخصی و سرویس های مدارس در سامانه بنزین ثبت نام کنند</h1>
      <address>
        <time datetime="2019-11-19T23:29:00+00:00">19 Nov 2019, 23:29</time>
      </address>
      <p>
        <i>معاون هماهنگی امور اقتصادی استاندار ایلام گفت: خودروهای مسافربر شخصی و سرویس های مدارس هر چه سریعتر در سامانه ثبت نام کنند تا نسبت به اختصاص سهمیه به آنها اقدام شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حیدر نعمتی روز سه شنبه در نشست روزانه ستاد تنظیم بازار استان ایلام اظهار داشت: سهمیه بندی بنزین فرصتی مناسب برای ساماندهی برخی صنوف است.</p>
      <p>وی یادآور شد: برخی از صنوف نظیر باربری ها، خودروهای مسافربر بین شهری و روستایی، برخی آژانس ها و سرویس های مدارس می توانند به کمک این طرح ساماندهی شوند.</p>
      <figure>
        <img src="https://aftabnews.ir/files/fa/news/1398/8/28/361351_598.jpg"/>
      </figure>
      <p>وی اضافه کرد: مردم هنوز به طور کامل از ظرفیت های طرح سهمیه بندی بنزین مطلع نیستند و همین مساله موجب نگرانی آنها شده است.</p>
      <p>وی از همه مدیران دستگاه ها خواست: علاوه بر بازرسی مستمر نسبت به ساماندهی، دسته بندی و بررسی مصداقی مشکلات بپردازند.</p>
      <p>وی تاکید کرد: با توجه به برگزاری نشست ستاد تنظیم بازار در کشور هر گونه مشکلی که از عهده استان برنیاید و در اختیار ما نباشد به مرکز اطلاع می شود.</p>
      <p>مدیرکل تعزیرات ایلام نیز در این نشست گفت: با حضور مستمر بازرسان مجالی برای گران فروشی و تخلف در بازار باقی نمی ماند.</p>
      <p>لطفی اظهار داشت: پس از بازرسی هر مورد خلاف بلافاصله تشکیل پرونده شده و جرایم قضایی و قانونی برای فرد متخلف اعمال می شود.</p>
      <p>وی اضافه کرد: نباید کسی از فرصت سهمیه بندی بنزین سو استفاده کند و اقدام به گران فروشی کند.</p>
      <p>وی افزود: هدف ما پیشگیری از ایجاد نارضایتی و اجحاف در حق مردم است.</p>
      <p>رییس سازمان صنعت، معدن و تجارت ایلام نیز گفت: نباید اجازه دهیم سلیقه های غیر اقتصادی بهانه ای برای افزایش قیمت باشد.</p>
      <p>یاراله نصیری اظهار داشت: عملکرد گشت های بازرسی بسیار خوب بود و همه حوزه ها با حضور به موقع از افزایش قیمت کالا وخدمات جلوگیری کردند.</p>
      <p>وی اضافه کرد: برخی مسافربرهای شخصی، آژانس ها ،فروشندگان میوه و تره بار و آهن الات اقدام به گران فروشی کردند که با آنها برخورد شد.</p>
      <p>وی افزود: ۱۳۰ قلم کالا و ۱۹ قلم کالای اساسی نیز پیگیری و رصد قیمتی شده اند.</p>
      <p>تشکیل ۱۰ پرونده برای آژانس ها، شش مورد گران فروشی خشکبار، هفت مورد افزایش قیمت آهن الات و امتناع از فروش، ۱۵ مورد میوه و تره بار و ۱۵ فقره سایر کالاها از جمله پرونده های امروز نظارت بر بازار ایلام بوده است.</p>
    </article>
  </body>
</html>