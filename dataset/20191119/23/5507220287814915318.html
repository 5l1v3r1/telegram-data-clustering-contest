<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187122/"/>
    <meta property="og:site_name" content="Janam TV"/>
    <meta property="article:published_time" content="2019-11-19T23:25:28+00:00"/>
    <meta property="og:title" content="മോഡറേഷന്‍ തട്ടിപ്പ്: സോഫ്റ്റ് വെയര്‍ തകരാറെന്ന പേരില്‍ ഒതുക്കാന്‍ ശ്രമം, അന്വേഷണത്തില്‍ അട്ടിമറിയെന്ന് ആരോപണം"/>
    <meta property="og:description" content="തിരുവനന്തപുരം: കേരള സര്‍വ്വകലാശാല മോഡറേഷന്‍ തട്ടിപ്പ് കേസിലെ അന്വേഷണം അട്ടിമറിക്കപ്പെടുന്നുവെന്ന് ആരോപണം. കൃത്രിമമോ, തട്ടിപ്പോ അല്ല സോഫറ്റ് വെയര്‍ തകരാര്‍"/>
  </head>
  <body>
    <article>
      <h1>മോഡറേഷന്‍ തട്ടിപ്പ്: സോഫ്റ്റ് വെയര്‍ തകരാറെന്ന പേരില്‍ ഒതുക്കാന്‍ ശ്രമം, അന്വേഷണത്തില്‍ അട്ടിമറിയെന്ന് ആരോപണം</h1>
      <address><time datetime="2019-11-19T23:25:28+00:00">19 Nov 2019, 23:25</time> by <a rel="author">Janam TV Web Desk</a></address>
      <p>തിരുവനന്തപുരം: കേരള സര്‍വ്വകലാശാല മോഡറേഷന്‍ തട്ടിപ്പ് കേസിലെ അന്വേഷണം അട്ടിമറിക്കപ്പെടുന്നുവെന്ന് ആരോപണം. കൃത്രിമമോ, തട്ടിപ്പോ അല്ല സോഫറ്റ് വെയര്‍ തകരാര്‍ മാത്രമാണ് ഉണ്ടായതെന്ന്<br/>സര്‍വകലാശാലയിലെ ഒരു വിഭാഗം ഉദ്യോഗസ്ഥര്‍ വ്യക്തമാക്കിയിരുന്നു. ക്രൈംബ്രാഞ്ച് അന്വേഷണം പ്രഖ്യാപിച്ചതിന് ശേഷമാണ് കേസ് ഒതുക്കി തീര്‍ക്കാനുള്ള ശ്രമം നടക്കുന്നതെന്നാണ് ആരോപണം.</p>
      <p>കേരള സര്‍വ്വകലാശാലയിലെ ക്രെഡിറ്റ് ആന്‍ഡ് സെമസ്റ്റര്‍ സംവിധാനത്തിന് കീഴിലെ 16 പരീക്ഷകളിലാണ് മോഡറേഷന്‍ തട്ടിപ്പ് നടന്നത്. ഇത് വിവാദമായതോടെ ക്രൈംബ്രാഞ്ച് അന്വേഷിക്കുമെന്ന് ഉന്നത വിദ്യാഭ്യാസ മന്ത്രി കെടി ജലീല്‍ പ്രഖ്യാപിച്ചിരുന്നു.</p>
      <p>2017- മുതല്‍ നടക്കുന്ന മാര്‍ക്ക് തട്ടിപ്പിന് പിന്നില്‍ മാഫിയ സംഘമാണെന്ന ആരോപണം ഉയര്‍ന്ന സാഹചര്യത്തില്‍ കേസ് സംസ്ഥാന ക്രൈംബ്രാഞ്ചിനേയോ, സൈബര്‍ വിഭാഗത്തേയോ ഏല്‍പ്പിക്കേണ്ടതിന് പകരം ജില്ലാ ക്രൈംബ്രാഞ്ചിലെ ജൂനിയര്‍ ഉദ്യോഗസ്ഥരെയാണ് കേസ് ഏല്‍പ്പിച്ചത്. കേസ് ഒതുക്കി തീര്‍ക്കാനാനുള്ള ശ്രമത്തിന്റെ ഭാഗമായാണിതെന്നും ആക്ഷേപമുണ്ട്.</p>
      <p>അതേസമയം, പോലീസിന് സമാന്തരമായി മോഡറേഷന്‍ തട്ടിപ്പുമായി ബന്ധപ്പെട്ട് സര്‍വകലാശാല രൂപം കൊടുത്ത ഇടതു അനുകൂല മൂന്നംഗ സമിതിയും അന്വേഷണം നടത്തുന്നുണ്ട്. ക്രിമിനല്‍ കേസന്വേഷണത്തില്‍ കഴിവ് ഇല്ലാത്തവരെ കൊണ്ട് അന്വേഷിക്കുന്നതിലും സംശയം ഉയരുന്നുണ്ട്.</p>
    </article>
  </body>
</html>