<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/591761/%E0%A7%A8%E0%A7%AF-%E0%A6%A8%E0%A6%AD%E0%A7%87%E0%A6%AE%E0%A7%8D%E0%A6%AC%E0%A6%B0-%E0%A6%AD%E0%A6%BE%E0%A6%B0%E0%A6%A4-%E0%A6%86%E0%A6%B8%E0%A6%AC%E0%A7%87%E0%A6%A8-%E0%A6%B2%E0%A6%99%E0%A7%8D%E0%A6%95%E0%A6%BE%E0%A6%A8-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F-%E0%A6%B0%E0%A6%BE%E0%A6%9C%E0%A6%BE%E0%A6%AA%E0%A6%95%E0%A7%8D%E0%A6%B7%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T23:33:00+00:00"/>
    <meta property="og:title" content="২৯ নভেম্বর ভারত আসবেন লঙ্কান প্রেসিডেন্ট রাজাপক্ষে"/>
    <meta property="og:description" content="শ্রীলঙ্কার নতুন প্রেসিডেন্ট গোটাবায়া রাজাপক্ষে ২৯ নভেম্বর ভারত সফর করবেন। ভারতীয় প্রধানমন্ত্রী নরেন্দ্র মোদির আমন্ত্রণ গ্রহণ করে দিল্লি আসবেন তিনি। মঙ্গলবার রাজাপক্ষের সঙ্গে বৈঠকের পর এই তথ্য জানিয়েছেন ভারতের পররাষ্ট্রমন্ত্রী এস জয়শঙ্কর। এনডিটিভি&amp;rsquo;র এক খবরে বিষয়টি জানা গেছে।..."/>
  </head>
  <body>
    <article>
      <h1>২৯ নভেম্বর ভারত আসবেন লঙ্কান প্রেসিডেন্ট রাজাপক্ষে</h1>
      <address><time datetime="2019-11-19T23:33:00+00:00">19 Nov 2019, 23:33</time> by <a rel="author">বিদেশ ডেস্ক</a></address>
      <p>
        <b>শ্রীলঙ্কার নতুন প্রেসিডেন্ট গোটাবায়া রাজাপক্ষে ২৯ নভেম্বর ভারত সফর করবেন। ভারতীয় প্রধানমন্ত্রী নরেন্দ্র মোদির আমন্ত্রণ গ্রহণ করে দিল্লি আসবেন তিনি। মঙ্গলবার রাজাপক্ষের সঙ্গে বৈঠকের পর এই তথ্য জানিয়েছেন ভারতের পররাষ্ট্রমন্ত্রী এস জয়শঙ্কর। এনডিটিভি’র এক খবরে বিষয়টি জানা গেছে।</b>
      </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/20/37b14ee5741c5f970fb866bec82082ed-5dd47bf6c470f.jpg"/>
        <figcaption>EJvZ_1dWwAN4jV</figcaption>
      </figure>
      <p>এনডিটিভির খবরে বলা হয়েছে, রাজাপক্ষে পরিবারের শ্রীলঙ্কার ক্ষমতায় ফেরা ভারতের পক্ষে উদ্বেগের হতে পারে। রাজাপক্ষের ভাই মহেন্দ্র রাজাপক্ষে চীনের প্রতি ঝুঁকে রয়েছেন বলে ধারণা করা হয়। মহেন্দ্র যখন প্রেসিডেন্ট ছিলেন তখন  ভারতকে না জানিয়েই শ্রীলঙ্কার বন্দরে নোঙর করতে পারত চীনা সাবমেরিন।</p>
      <p>শ্রীলঙ্কায় টাইগার অফ তামিল এলাম বা এলটিটিই-এর সঙ্গে দীর্ঘদিনের গৃহযুদ্ধ চলাকালীন প্রতিরক্ষামন্ত্রী ছিলেন রাজাপক্ষে। লঙ্কান গৃহযুদ্ধের অবসানে তার ভূমিকা রয়েছে। সিংহলিজ ও বৌদ্ধ যাজকরাও তাকে শ্রদ্ধা করেন। তবে তামিল ও মুসলিম সংখ্যালঘুদের মধ্যে তার জনপ্রিয়তা খুব একটা নেই।</p>
      <p>সোমবার প্রেসিডেন্ট পদে শপথ গ্রহণ করেন রাজাপক্ষে। এর একদিন পর মঙ্গলবার পূর্ব কোনও ঘোষণা ছাড়াই কলম্বো পৌঁছেন জয়শঙ্কর। লঙ্কান প্রেসিডেন্টের সঙ্গে বৈঠকের পর ভারতীয় পররাষ্ট্রমন্ত্রী টুইটারে জানান, ২৯ নভেম্বর রাজাপক্ষে ভারত সফর করবেন। তিনি আরও লিখেছেন, রাজাপক্ষের নেতৃত্বে ভারত-শ্রীলঙ্কা সম্পর্ক আরও উচ্চতায় পৌঁছানোর ব্যাপারে আত্মবিশ্বাসী।</p>
      <p>শান্তি, উন্নতি, সমৃদ্ধি এবং নিরাপত্তা নিয়ে আলোচনার জন্য প্রধানমন্ত্রী নরেন্দ্র মোদির আমন্ত্রণ জানিয়েছেন বলেও টুইট বার্তায় উল্লেখ করেন জয়শঙ্কর।</p>
      <p> </p>
      <footer>/এএ/</footer>
    </article>
  </body>
</html>