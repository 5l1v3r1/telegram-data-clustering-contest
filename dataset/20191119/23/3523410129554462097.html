<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640862/%DA%AF%D9%84%DA%A9%D8%B3%DB%8C-%D8%A7%D8%B3-11-%D9%86%D9%85%D8%A7%DB%8C%D8%B4%DA%AF%D8%B1-%D8%A2%D8%A8%D8%B4%D8%A7%D8%B1%DB%8C-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T23:33:00+00:00"/>
    <meta property="og:title" content="گلکسی اس 11 نمایشگر آبشاری نخواهد داشت"/>
    <meta property="og:description" content="بر اساس گزارش افشاگر معروف دنیای فناوری یعنی Ice Universe، گلکسی اس 11 نمایشگر آبشاری نخواهد داشت."/>
  </head>
  <body>
    <article>
      <h1>
        <a href="https://www.bultannews.com/fa/news/640862/%DA%AF%D9%84%DA%A9%D8%B3%DB%8C-%D8%A7%D8%B3-11-%D9%86%D9%85%D8%A7%DB%8C%D8%B4%DA%AF%D8%B1-%D8%A2%D8%A8%D8%B4%D8%A7%D8%B1%DB%8C-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA">گلکسی اس 11 نمایشگر آبشاری نخواهد داشت</a>
      </h1>
      <h2>بر اساس گزارش افشاگر معروف دنیای فناوری یعنی Ice Universe، گلکسی اس 11 نمایشگر آبشاری نخواهد داشت.</h2>
      <address><time datetime="2019-11-19T23:33:00+00:00">19 Nov 2019, 23:33</time> by <a rel="author">بولتن نیوز | bultannews.com</a></address>
      <p>بر اساس گزارش افشاگر معروف دنیای فناوری یعنی Ice Universe، گلکسی اس 11 نمایشگر آبشاری نخواهد داشت.</p>
      <p>افشاگر مورد بحث در صفحه توییتر خود در این رابطه می نویسد:</p>
      <p>«شرکت سامسونگ پس از بررسی های دقیقی که انجام داده، گلکسی اس 11 را به نمایشگر آبشاری مجهز نخواهد کرد ولی حاشیه نمایشگر این گوشی باریک تر از گلکسی نوت 10 خواهد بود.»</p>
      <p>سامسونگ احتمالاً به خاطر کاربردی نبودن نمایشگر آبشاری، از آن صرف نظر کرده است. همچنین این طراحی آزمایشات سامسونگ را نیز با موفقیت پشت سر نگذاشته است. به نظر می رسد کاربران هم با این تصمیم سازنده کره ای موافق باشند چون این نوع طراحی معایب خود را دارد.</p>
      <p>با اینکه نمایشگر آبشاری از لحاظ ظاهری زیباست ولی خمیدگی بیش از حد مشکلاتی را به همراه دارد و در تجربه کاربری و حتی مقاومت گوشی تاثیر منفی می گذارد. استفاده از این نمایشگر سازندگان را هم مجبور می کند تا مکان دکمه های پاور و ولوم را تغییر داده و یا از دکمه های مجازی استفاده کنند.</p>
      <p>بهره نبردن گلکسی اس 11 از نمایشگر آبشاری به معنی بی کیفیت بودن نمایشگر این گوشی نیست. پیش بینی می شود حاشیه نمایشگر در این گوشی باریک تر از گلکسی نوت 10 باشد و برای اولین بار در گوشی های سامسونگ، نمایشگر آن از نرخ رفرش 90 و یا حتی 120 هرتزی برخوردار باشد.</p>
      <p>خمیده شدن لبه های نمایشگر نوآوری شرکت سامسونگ است و در زمان معرفی، یک ویژگی غیرضروری و عجیب محسوب می شد. حالا اما از این ویژگی به عنوان یکی از روش های پنهان کردن حاشیه نمایشگر یاد شده و کاربر اینطور حس می کند که نمایشگر فضای بیشتری دارد.</p>
      <p>اگر نمایشگر فراتر از لبه ها خمیده شود، طرحی موسوم به نمایشگر آبشاری ایجاد می شود. سازندگان گوشی (از جمله ویوو) از این طرح در محصولات خود استفاده کرده اند اما سامسونگ تاکنون به استفاده از آن روی خوش نشان نداده است.</p>
      <p>شایعه شده سامسونگ از گلکسی اس 11 در ماه فوریه سال آینده میلادی به طور رسمی رونمایی خواهد کرد.</p>
    </article>
  </body>
</html>