<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232465/"/>
    <meta property="og:site_name" content="Українська правда"/>
    <meta property="article:published_time" content="2019-11-19T23:53:21+00:00"/>
    <meta property="og:title" content="Волкер підтвердив, що не вимагав розслідування проти Байдена"/>
    <meta property="og:description" content="Колишній спецпредставник США по Україні Курт Волкер заявив, що ніколи не вимагав від української сторони проводити розслідування проти Джо Байдена."/>
  </head>
  <body>
    <article>
      <h1>Волкер підтвердив, що не вимагав розслідування проти Байдена</h1>
      <address>
        <time datetime="2019-11-19T23:53:21+00:00">19 Nov 2019, 23:53</time>
      </address>
      <p>Колишній спецпредставник США по Україні Курт Волкер заявив, що ніколи не вимагав від української сторони проводити розслідування проти Джо Байдена.</p>
      <p><b>Джерело:</b> свідчення Волкера під час слухань щодо імпічменту президента Трампа, повідомляє <a href="https://www.ukrinform.ru/rubric-polytics/2821492-volker-podtverdil-cto-ne-treboval-ot-ukrainy-rassledovania-protiv-bajdena.html">Укрінформ</a></p>
      <p><b>Деталі:</b> Волкер запевнив, що "ніколи не знав і не брав участі у спробах змусити українську сторону провести розслідування проти Байдена" та не обговорював цього питання з представниками української влади.</p>
      <p><b>Пряма мова:</b> "Зараз я розумію, що інші сприймали ідею розслідування можливої корупції, пов’язаної з українською компанією Burisma, як еквівалент розслідуванню проти колишнього віцепрезидента Байдена. Я сприймав це як різні речі. Перше ( розслідування - УП ) було би доречним і нічим не примітним, друге – неприйнятним...Я мав би сприймати цей зв'язок по-іншому, і якби це сталося, я б виступив з власними запереченнями".</p>
      <p><b>Більше деталей</b>: Колишній спецпредставник США зауважив, що не згоден з формулюванням його діяльності на посаді як учасника групи "трьох аміго", які забезпечували тіньовий дипломатичний канал кабінету Трампа щодо України.</p>
      <p><b>Пряма мова: </b>"Я ніколи не чув про будь-яке призначення президентом Трампом чи кимось іншим посла Сондленда або когось із нас трьох до складу групи, відповідальної за українську політику".</p>
      <p><b>Знати більше:</b> <i><b><a href="https://www.eurointegration.com.ua/articles/2019/09/25/7101172/">Імпічмент на тлі Зеленського: які звинувачення висунули Дональду Трампу</a></b></i></p>
      <p>
        <i>
          <b>
            <a href="https://www.pravda.com.ua/articles/2019/09/25/7227329/">Чи шантажував Трамп Зеленського. Повний текст розмови</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>Сенат <a href="https://www.pravda.com.ua/news/2018/08/2/7188049/">США </a>підтримав виділення 250 мільйонів доларів на безпекову допомогу Україні у 2019 році.</li>
        <li>29 серпня стало відомо, що Трамп доручив своїй команді з нацбезпеки <a href="https://www.eurointegration.com.ua/news/2019/08/29/7100180/">переглянути</a> програму фінансування системи безпеки в Україні.</li>
        <li>12 вересня Державний департамент США <a href="https://www.pravda.com.ua/news/2019/09/12/7226131/">cхвалив</a> виплату 141,5 мільйона доларів Україні.</li>
        <li>24 вересня спікерка Палати представників Ненсі Пелосі зробила офіційну заяву про ініціювання процедури <a href="https://www.pravda.com.ua/news/2019/09/24/7227246/">імпічменту</a> президента США Дональда Трампа.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру імпічменту.</li>
        <li>26 вересня Комітет з питань розвідки Палати представників США оприлюднив <a href="https://www.pravda.com.ua/news/2019/09/26/7227409/">текст скарги</a> неназваного співробітника американських спецслужб на порушення під час телефонного дзвінка Трампа з Зеленським.</li>
        <li>Анонімний інформатор звинуватив Трампа в тому, що він відмовив у допомозі Україні, щоб змусити українську владу розслідувати обставини, які, як сподівався Трамп, могли б завдати політичної шкоди колишньому віце-президенту і головному супернику Трампа на виборах-2020 Джо Байдену.</li>
        <li>У телефонній розмові Трамп наполегливо натякав Зеленському на розслідування діяльності сина <a href="https://www.pravda.com.ua/news/2019/09/20/7226816/">Джо Байдена</a> Данкана Хантера в Україні, який входив до складу наглядової ради української газової компанії Burisma, причетної до корупційних схем.</li>
      </ul>
      <related>
        <a href="https://www.pravda.com.ua/news/2019/11/19/7232459/"/>
        <a href="https://www.pravda.com.ua/news/2019/11/18/7232353/"/>
        <a href="https://www.pravda.com.ua/news/2019/11/18/7232337/"/>
      </related>
    </article>
  </body>
</html>