<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/veretout-il-fuoco-dentro-vivo-con-la-vittoria-addosso-nainggolan-un-esempio-in-campo/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-19T23:56:37+00:00"/>
    <meta property="og:title" content="Veretout, il fuoco dentro: “Vivo con la vittoria addosso. Nainggolan un esempio in campo”"/>
    <meta property="og:description" content="Il centrocampista si racconta a France Football:"/>
  </head>
  <body>
    <article>
      <h1>Veretout, il fuoco dentro: “Vivo con la vittoria addosso. Nainggolan un esempio in campo”</h1>
      <h2>Il centrocampista si racconta a France Football: “Sono aggressivo, urlo anche ai compagni se serve. Ora sogno il ritorno in nazionale. Fonseca decisivo nel passaggio alla Roma”</h2>
      <address><time datetime="2019-11-19T23:56:37+00:00">19 Nov 2019, 23:56</time> by <a rel="author" href="https://www.forzaroma.info/author/valeriosalviani/" target="_blank">Valerio Salviani</a></address>
      <p>Per un mese il peso del centrocampo dei giallorossi si è retto sulle sue spalle. Lui, senza paura, ha mantenuto la barra dritta e ha fatto la differenza con tanta corsa e qualità. Jordan <b>Veretout</b> in poco tempo si è preso la Roma<b>,</b> entrando nei cuori dei tifosi che lo hanno già eletto come possibile erede di Nainggolan. In una lunga intervista a <i>France Football</i>, il numero 21 romanista ha raccontato il suo momento felice che gli ha permesso anche di tornare a sognare la nazionale.</p>
      <p>Veretout racconta la sua evoluzione graduale nel <b>centrocampista completo</b> che è oggi:<i> “Nell’esperienza al Nantes ho imparato a gestire e passare la palla e a giocare nei piccoli spazi. All’Aston Villa ho lavorato sul fisico e sull’intensità. In Italia ovviamente c’è più tattica e più attenzione alla fase difensiva. A inizio carriera giocavo come numero 10, ma non mi sento a mio agio in quel ruolo, non mi piace stare vicino all’attaccante, devo partire da più lontano. Nel centrocampo a tre mi metto a sinistra e amo rientrare per cercare un passaggio e tentare la percussione. Amo fare gioco, ma devo migliorare nel gestire le forze. All’inizio pensavo che i grandi giocatori dovessero correre molto. Poi, in un Roma-Fiorentina, Nainggolan mi ha pressato ovunque per tutto il match. Nelle statistiche alla fine ho scoperto che aveva corso 3 km meno di me. Faceva corse intense, ma brevi, mentre io tendevo a fare corse più lunghe che mi stancavano di più. Oggi cerco di posizionarmi bene e pressare al momento giusto”.</i></p>
      <p>Alla <b>Fiorentina</b> si è messo in mostra ad alti livelli: <i>“Ai primi allenamenti nessuno mi conosceva: ero un giovane che arrivava campionato francese, ma non mi conoscevano. Per un francese, la Serie A non è il campionato di riferimento, ma mi sono adattato subito alla cultura e alla mentalità italiana. E’ tutto calcio, calcio, calcio. Sono andato d’accordo con gli italiani e esploso rapidamente”.</i></p>
      <p>Il mercato nell’estate 2019 e la possibilità di tornare in <b>Francia</b>: <i>“I tifosi della Fiorentina non erano contenti del mio addio, ma come in tutte le squadre, vorrebbero tenere sempre i migliori giocatori. Ho avuto l’occasione di trasferirmi in un top team del campionato francese, non sarebbe stato un passo indietro, ma amo troppo la Serie A per lasciarla. Anche l’opinione di mia moglie ha contato. L’Italia ci piace molto”<br/></i>Quindi l’occasione <b>Roma </b>e il feeling istantaneo con <b>Fonseca</b>: “<i>La mia priorità era trasferirmi in una grande squadra italiana. Mi sono preso il mio tempo, poi mi sono affidato alle sensazioni. </i><i>Il tecnico mi ha telefonato per parlarmi della sua visione di calcio e di come voleva che evolvessi. Ha guardato quasi tutte le mie partite e mi ha descritto come ho giocato. Mi è sembrato molto interessato. Mi voleva, poi sta a me guadagnarmi il posto sul campo e questo è quello che provo a fare tutti i giorni. Lui ama avere il possesso della palla, è un gioco che mi si addice. E’ una squadra nuova per me quindi ho bisogno di tempo. Sulla carta sostituisco una leggenda come De Rossi, ma non posso paragonarmi a lui”</i>.</p>
      <p>Il sogno <b>nazionale</b>, con l’Europeo alle porte, grazie alla Roma può tornare a essere realtà: “<i>Mi sarebbe piaciuto essere tra i campioni del mondo del 2018, ma non ho provato invidia, ero felice per loro. E mi dico: “Magari un giorno sarò lì”. Ho già avuto delle pre-convocazioni, sta a me continuare a lavorare. Le buone prestazioni non sono sufficienti, ci vogliono prestazioni molto, molto alte perché il livello è alto. Giocare in Champions aiuta, ma non è fondamentale”.</i></p>
      <p>Sulla tragedia di <b>Astori</b>: <i>“Non avevo mai vissuto eventi simili nella mia vita privata. Ci penso ancora molto spesso. Davide, in modo assurdo, è morto nel sonno il giorno di una partita fuori. Era un grande capitano, mi aveva aiutato a integrarmi bene con la Fiorentina”.</i></p>
      <p>Infine, sul suo <b>carattere</b> spiega: <i>“Mi viene spesso detto che sono uno riservato, anche se mi piace scherzare. Non so se sia una cosa che gioca a mio favore oppure no. Il mio atteggiamento sul campo è completamente differente. Sono uno che ha la vittoria dentro. Ho già preso un rosso per eccesso di foga. Sono aggressivo, urlo contro i miei compagni se è necessario. Non ho intenzione di cambiare”.</i></p>
    </article>
  </body>
</html>