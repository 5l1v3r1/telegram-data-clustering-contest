<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/economy/259877/katoxyronetai-syntagmatika-to-elaxisto-eggyimeno-eisodima-posoys-tha-afora"/>
    <meta property="og:site_name" content="LiFO"/>
    <meta property="article:published_time" content="2019-11-19T19:34:00+00:00"/>
    <meta property="og:title" content="Κατοχυρώνεται συνταγματικά το ελάχιστο εγγυημένο εισόδημα - Πόσους θα αφορά"/>
    <meta property="og:description" content="Το ελάχιστο εγγυημένο εισόδημα κατοχυρώνεται συνταγματικά και θα καλύπτει 800.000 πολίτες"/>
  </head>
  <body>
    <article>
      <h1>Κατοχυρώνεται συνταγματικά το ελάχιστο εγγυημένο εισόδημα - Πόσους θα αφορά</h1>
      <h2>Το ελάχιστο εγγυημένο εισόδημα κατοχυρώνεται συνταγματικά και θα καλύπτει 800.000 πολίτες</h2>
      <address><time datetime="2019-11-19T19:34:00+00:00">19 Nov 2019, 19:34</time> by <a rel="author">NEWSROOM</a></address>
      <p>
        <b>Διπλασιάζεται ο αριθμός των ανθρώπων που θα επωφεληθούν από το <a href="https://www.lifo.gr/tags/%CE%95%CE%BB%CE%AC%CF%87%CE%B9%CF%83%CF%84%CE%BF+%CE%95%CE%B3%CE%B3%CF%85%CE%B7%CE%BC%CE%AD%CE%BD%CE%BF+%CE%95%CE%B9%CF%83%CF%8C%CE%B4%CE%B7%CE%BC%CE%B1">ελάχιστο εγγυημένο εισόδημα</a>, το οποίο κατοχυρώνεται πλέον συνταγματικά, σύμφωνα με την κυβέρνηση.</b>
      </p>
      <p>Στα επόμενα χρόνια ο προϋπολογισμός για το ελάχιστο εγγυημένο εισόδημα θα αυξηθεί στο 1 δισ. ευρώ ετησίως, αντί των 760 εκατ. ευρώ που προέβλεπε ο προϋπολογισμός του 2019 και 670 εκατ. ευρώ, σύμφωνα με την τελευταία εκτίμηση για φέτος. Την ίδια στιγμή, θα καλύπτει 800.000 οικονομικά αδύναμους.</p>
      <p>Στόχος είναι το 0,5% του ΑΕΠ να διατίθεται για το ελάχιστο εγγυημένο εισόδημα, αναφέρει χαρακτηριστικά το Μέγαρο Μαξίμου.</p>
      <p>Σήμερα το ελάχιστο εγγυημένο εισόδημα αφορά σε 240.000 νοικοκυριά και καλύπτει συνολικά 450.000 άτομα. Από αυτούς τα 156.000 είναι άνεργοι. Ειδικότερα, καλύπτονται 20.000 μονογονεϊκές οικογένειες και πάνω από 56.000 νοικοκυριά με παιδιά. Από το σύνολο των οικογενειών, οι 236.000 έχουν εισόδημα κάτω από 5.000 ευρώ, ενώ τα 130.000 έχουν μηδενικό εισόδημα. Ο μέσος όρος παροχής ανά νοικοκυριό είναι 213 ευρώ μηνιαίως.</p>
      <p>Οι σημερινές παροχές:</p>
      <p>- 200 ευρώ το μήνα για μονοπρόσωπο νοικοκυριό<br/>- 100 ευρώ για κάθε επιπλέον ενήλικο μέλος<br/>- Ετήσιο εγγυημένο ποσό για κάθε ενήλικα : 2.400 ευρώ<br/>- Ετήσιο εγγυημένο ποσό για κάθε μονογονεϊκή με ανήλικο τέκνο: 3.600 ευρώ<br/>- Ετήσιο εγγυημένο ποσό για κάθε ζευγάρι με δύο ανήλικα τέκνα: 4.800 ευρώ<br/>- Ετήσιο εγγυημένο ποσό για έναν ενήλικο με ένα επιπλέον ενήλικο μέλος: 3.600 ευρώ<br/>- Ετήσιο εγγυημένο ποσό για κάθε ζευγάρι με ενήλικο μέλος: 4.800 ευρώ</p>
      <p>«Η κυβέρνηση ΣΥΡΙΖΑ - ΑΝΕΛ, όταν ανέλαβε την εξουσία, πάγωσε την εφαρμογή του μέτρου. Στη συνέχεια, ο ΣΥΡΙΖΑ εξαναγκάστηκε να υιοθετήσει το μέτρο λόγω πιέσεων της τρόικας καθώς ήταν η εποχή που η κυβέρνηση εφήρμοζε το νέο κύμα της υπερφορολόγησης και της περικοπής του ΕΚΑΣ που έπληττε τη μεσαία τάξη και τους πλέον αδύναμους εισοδηματικά πολίτες με άμεσους και έμμεσους φόρους. Όπως συνέβη και σε άλλες περιπτώσεις, ο ΣΥΡΙΖΑ απλώς άλλαξε το όνομα του μέτρου, το βάφτισε Κοινωνικό Εισόδημα Αλληλεγγύης (ΚΕΑ) και κατόπιν πανηγύριζε για την εφαρμογή του παρουσιάζοντάς το ως δικό του», επισημαίνει το Μαξίμου.</p>
    </article>
  </body>
</html>