<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kiskov-blok-zmeny-a-zaporne-uroky-na-vklady-najdolezitejsie-spravy-dna.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T19:00:00+00:00"/>
    <meta property="og:title" content="Kiskov Blok zmeny a záporné úroky na vklady: Najdôležitejšie správy dňa"/>
    <meta property="og:description" content="Výber najdôležitejších správ dňa zo Slovenska a zo sveta"/>
  </head>
  <body>
    <article>
      <h1>Kiskov Blok zmeny a záporné úroky na vklady: Najdôležitejšie správy dňa</h1>
      <address><time datetime="2019-11-19T19:00:00+00:00">19 Nov 2019, 19:00</time> by <a rel="author">TREND.sk</a></address>
      <p>
        <b>Výber najdôležitejších správ dňa zo Slovenska a zo sveta.</b>
      </p>
      <h3>
        <a href="https://www.etrend.sk/ekonomika/kiskovci-chcu-blok-zmeny-navrhli-vytvorit-koaliciu-s-ps-spolu-sas-kdh-a-olano.html">Kiskovci chcú vytvoriť koalíciu</a>
      </h3>
      <p>Strana Za ľudí navrhuje vytvoriť koalíciu so stranami a hnutiami PS-Spolu, SaS, KDH a OĽaNO nazvanú Blok zmeny. Strana uviedla, že stále rokuje o jej vytvorení. Exprezident a predseda Za ľudí Andrej Kiska absolvoval za posledný týždeň niekoľko stretnutí so všetkými demokratickými opozičnými stranami.</p>
      <h3>
        <a href="https://www.etrend.sk/ekonomika/vacsina-nemeckych-bank-uz-uctuje-zaporne-urokove-sadzby-z-vkladov-klientom.html">Banky účtujú záporné úrokové sadzby z vkladov</a>
      </h3>
      <p>Takmer 60 percent nemeckých bánk už účtuje záporné úrokové sadzby z vkladov firemným klientom. A viac ako 20 percent robí to isté aj retailovým klientom. Ukázal to prieskum nemeckej centrálnej banky Bundesbank, ktorý je jedným z najjasnejších údajov o tom, koľko veriteľov spoplatňuje zákazníkom vklady peňazí, keďže Európska centrálna banka (ECB) v polovici septembra znížila úrokové sadzby hlbšie do záporného teritória.</p>
      <related>
        <a href="https://www.etrend.sk/ekonomika/za-tranzit-plynu-ziskavame-stovky-milionov-co-sa-zmeni-spustenim-nord-stream-2.html"/>
        <a href="https://www.etrend.sk/ekonomika/informatici-it-plat-mzdy-slovensko-prieskum.html"/>
        <a href="https://www.etrend.sk/financie/po-apple-pay-prichadza-do-unicredit-aj-google-pay.html"/>
        <a href="https://www.etrend.sk/ekonomika/sef-wizz-air-biznis-triedu-treba-zakazat-je-to-archaicky-prezitok.html"/>
      </related>
      <h3>
        <a href="https://www.etrend.sk/firmy/novy-lidersky-velkostatok-sanagro-prebera-spormi-zatazene-farmy-esin-u.html?itm_site=etrend&amp;itm_template=homepage&amp;itm_area=homepage&amp;itm_module=topbox&amp;itm_position=3">Sanagro preberá spormi zaťažené farmy ESIN-u</a>
      </h3>
      <p>Zhruba 30-tisíc hektárov agrárnej pôdy ovláda na Slovenku juhoslovenský obchodník s hnojivami a osivami - spoločnosť Gamota a právnik Daniel Kratky. Andrej Babiš, Ján Sabol, ako aj Jozef Špirko a viaceré dánske skupiny, pôsobiace na Slovensku, majú farmy na menších plochách. Aktuálne sa medzi lídrov domáceho veľkostatkárstva zaraďuje farmárske zoskupenie Sanagro expartnera J&amp;T Martina Fedora, ktorý je aktívny aj v IT sektore či v retaile cez svoju sieť Terno.</p>
      <h3>
        <a href="https://reality.etrend.sk/realitny-biznis/vallo-zmeni-developerom-pravidla-budu-moct-stavat-viac-bytov-ak-mestu-zaplatia.html?itm_site=etrend&amp;itm_template=homepage&amp;itm_area=homepage&amp;itm_module=topbox&amp;itm_position=4">Vallo zmení developerom pravidlá</a>
      </h3>
      <p>Nový územný plán nebude mať Bratislava skôr ako za osem až desať rokov. Potrebné zmeny tak bude zatiaľ riešiť naďalej doplnkami, ktoré však bude vedenie mesta predkladať v menších balíčkoch. Developerom mesto zároveň vyjde v ústrety tým, že im v určitých územiach, kde to dnes nie je možné, umožní postaviť viac bytov. Podľa primátora Matúša Valla však za to bude chcieť protihodnotu.</p>
      <h3>Slovensko už nechce štatút infekčnej oblasti</h3>
      <p>Šírenie afrického moru ošípaných (AMO) je pre Slovensko stále menším strašiakom. Slovensko dokonca zvažuje, že požiada Európsku úniu o vyradenie východoslovenských okresov Trebišov a Michalovce zo zoznamu infekčných oblastí pre výskyt tejto choroby v chovoch ošípaných. Ide o jediné slovenské okresy, kde bola nákaza doposiaľ zistená a kde aj reálne došlo k obmedzeniu biznisu s bravčovinou. Situácia za hranicami Slovenska je oveľa horšia a nové prípady naďalej pribúdajú. V krajinách únie len v tomto kalendárnom roku zaznamenali už viac ako 5 200 potvrdených prípadov AMO u diviačej zveri. Najviac prípadov je potvrdených v Poľsku.</p>
    </article>
  </body>
</html>