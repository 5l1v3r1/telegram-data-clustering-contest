<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/infografika/polityka/opalnyj-poroshenko-yakyx-kryminalnyx-spravax-fihuruye-pyatyj-prezydent-ukrayiny"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T19:15:15+00:00"/>
    <meta property="og:title" content="Опальний Порошенко: в яких кримінальних справах фігурує п’ятий президент України"/>
    <meta property="og:description" content="ДБР розслідує 13 кримінальних проваджень, де Петро Порошенко поки що фігурує як свідок. Що інкримінують п’ятому президенту?"/>
  </head>
  <body>
    <article>
      <h1>Опальний Порошенко: в яких кримінальних справах фігурує п’ятий президент України</h1>
      <address>
        <time datetime="2019-11-19T19:15:15+00:00">19 Nov 2019, 19:15</time>
      </address>
      <p>
        <b>У фракції «Слуга народу» вважають, що мають <a href="https://www.slovoidilo.ua/2019/11/19/novyna/polityka/sluzi-narodu-vyznachylysya-chy-pidtrymayut-znyattya-nedotorkannosti-poroshenka">достатньо голосів для зняття депутатської недоторканості з народного депутата та п’ятого президента України Петра Порошенка.</a> Справа тільки в тому, чи достатньо переконливим буде подання генпрокурора після Державного бюро розслідувань, яке готове оголосити Петру Олексійовичу підозру у замаху на захоплення державної влади. «Слово і Діло» розбиралося, в яких ще справах фігурує п’ятий президент України.</b>
      </p>
      <p>Наразі ДБР відкрило 13 кримінальних проваджень, у яких Петро Порошенко поки що проходить як свідок. Зазначимо, що <a href="https://www.dw.com/uk/%D0%B0%D0%B4%D0%B2%D0%BE%D0%BA%D0%B0%D1%82-%D0%BD%D0%BE%D0%B2%D1%96%D0%BA%D0%BE%D0%B2-%D1%84%D0%BE%D1%80%D0%BC%D1%83%D0%BB%D1%8E%D0%B2%D0%B0%D0%BD%D0%BD%D1%8F-%D1%81%D0%BF%D1%80%D0%B0%D0%B2%D0%B8-%D0%BF%D1%80%D0%BE%D1%82%D0%B8-%D0%BF%D0%BE%D1%80%D0%BE%D1%88%D0%B5%D0%BD%D0%BA%D0%B0-%D0%B2%D0%B5%D0%BB%D1%8C%D0%BC%D0%B8-%D0%BD%D0%B5%D0%BA%D0%BE%D1%80%D0%B5%D0%BA%D1%82%D0%BD%D0%B5/a-51269899">за словами одного з адвокатів Порошенка Іллі Новікова,</a> всі провадження були ініційовані ексзаступником адміністрації Януковича Андрієм Портновим, який не приховує, що мститься попередній владі «за переслідування і роки у вигнанні».</p>
      <figure>
        <img src="http://media.slovoidilo.ua/media/infographics/10/99375/99375-1_uk_origin.jpg"/>
      </figure>
      <p>У першому кримінальному провадження ДБР проводить перевірку того, <i>«<a href="https://www.slovoidilo.ua/2019/11/11/novyna/polityka/dbr-pereviryaye-poroshenka-prychetnist-zaxoplennya-moryakiv-azovi">чи навмисно керівництво держави направило українських моряків до Керченської протоки,</a> розуміючи, в тому числі, високу ймовірність того, що вони потраплять в полон».</i> Про це заявив глава ДБР Труба, пояснюючи суть справи, у якій йдеться про перевищення повноважень з метою захоплення влади шляхом запровадження воєнного стану та відміни виборів.</p>
      <p>Ще одна справа, яка може перевести Порошенка зі статусу свідка у статус підозрюваного, стосується призначення ним двох членів Вищої ради правосуддя одразу після президентських виборів у 2019 році, але до інавгурації Зеленського. Замість проведення конкурсу члени ВРП були призначені непрозоро та з порушенням процедури.</p>
      <p>Через призначення Порошенком «своїх» членів Вищої ради правосуддя <a href="https://www.slovoidilo.ua/2019/11/18/novyna/polityka/dbr-prosyt-pozbavyty-poroshenka-nedotorkannosti">ДБР готово оголосити йому підозру</a> не тільки у перевищенні службових обов’язків, але й у діях, спрямованих на насильницьке повалення конституційного ладу або захоплення державної влади. <a href="https://www.slovoidilo.ua/2019/11/18/novyna/polityka/hpu-vyvchaye-pidozru-poroshenku-ryaboshapka">Проєкт підозри вже у Генпрокуратурі</a> і тепер Рябошапка має або відхилити його, якщо доказів буде замало, або готувати подання до Верховної ради на зняття недоторканості з нардепа Порошенка.</p>
      <p>При цьому сам <a href="https://www.slovoidilo.ua/2019/09/27/novyna/polityka/poroshenko-ne-zyavyvsya-dopyt-spravi-pro-incydent-kerchenskij-protoczi">Порошенко систематично не ходить на допити</a> та пояснює це тим, що вчасно не отримує повістки.</p>
      <p>У досудовому розслідуванні кримінальної <a href="https://www.slovoidilo.ua/2019/09/13/novyna/polityka/dbr-nazvaly-prychynu-obshuku-banku-poroshenka">справи щодо купівлі-продажу заводу «Кузня на Рибальському»</a> в Києві Порошенко також проходить як свідок. Справу порушено за ознаками ухилення від сплати податків та подальшої легалізації доходів під час укладання угоди про купівлю заводу.</p>
      <p>За тими ж статтями Кримінального кодексу розслідується справа продажу телеканалу «Прямий».</p>
      <p>Щодо порушення процедур та зловживання владою є ще справа про призначення прем’єра за відсутності коаліції в парламенті. Тоді Порошенко передав до ВР подання про призначення Гройсмана. Також ДБР розслідує втручання влади в роботу суддів Апеляційного суду, причетність Порошенка до втечі з України до Молдови екссудді Чауса та втручання в діяльність суддів шляхом несвоєчасного призначення на посади.</p>
      <p>Після того, як Порошенко звільнив приміщення Адміністрації президента на Банковій, було відкрито кримінальне провадження про зниклі сервери та втрату матеріальних носіїв секретної інформації. Коли виник скандал, прессекретар п’ятого президента Святослав Цеголко заявив, що <a href="https://www.slovoidilo.ua/2019/05/28/novyna/polityka/poroshenka-vidreahuvaly-znyknennya-serveriv-ap">вся техніка із ситуаційної кімнати в АПУ була орендована на кошти Порошенка.</a></p>
      <p>Серед гучних справ, які також розслідує ДБР, є й провадження щодо втручання влади за часів Порошенка в роботу суддів ОАС у справі націоналізації ПриватБанку, а також «земельна справа», де йдеться про порушення при скасуванні розпоряджень місцевої адміністрації при переході земельної ділянки загальною площею понад 1500 га в запас земель держмайна.</p>
      <p>Не забули в ДБР і про відпочинок родини п’ятого президента на Мальдівах. Зокрема, правоохоронці вивчають, чи були факти незаконного перетину держкордону з використанням підроблених документів.</p>
      <p>Нагадаємо, раніше «Слово і Діло» розбиралося із юристом, <a href="https://www.slovoidilo.ua/2019/11/18/pogljad/polityka/dbr-proty-poroshenka-yaki-umovy-vruchennya-pidozry-ta-pro-yaku-kryminalnu-spravu-jdetsya">чи вручать Порошенку підозру</a> та за яких умов це має відбуватись.</p>
      <p>Також ми досліджували <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny">як змінювалися рейтинги довіри до президентів України</a> та чи вдалося комусь з них уберегтися від розчарування своїх виборців.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/ogljad/polityka/dbr-pidhotuvalo-pidozru-poroshenku-pyshut-soczmerezhax"/>
        <a href="https://www.slovoidilo.ua/2019/11/19/novyna/polityka/sluzi-narodu-vyznachylysya-chy-pidtrymayut-znyattya-nedotorkannosti-poroshenka"/>
        <a href="https://www.slovoidilo.ua/2019/11/19/novyna/polityka/advokat-poroshenka-vidreahuvav-zvynuvachennya-dbr"/>
      </related>
    </article>
  </body>
</html>