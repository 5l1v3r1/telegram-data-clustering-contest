<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821475-sap-napravila-spravu-eksgolovi-zaporizkoi-oda-brila-do-sudu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T19:32:00+00:00"/>
    <meta property="og:title" content="САП направила справу ексголови Запорізької ОДА Бриля до суду"/>
    <meta property="og:description" content="Спеціалізована антикорупційна прокуратура направила до суду обвинувальний акт стосовно ексголови Запорізької обласної державної адміністрації Костянтина Бриля за декларування недостовірної інформації."/>
  </head>
  <body>
    <article>
      <h1>САП направила справу ексголови Запорізької ОДА Бриля до суду</h1>
      <h2>Спеціалізована антикорупційна прокуратура направила до суду обвинувальний акт стосовно ексголови Запорізької обласної державної адміністрації Костянтина Бриля за декларування недостовірної інформації.</h2>
      <address>
        <time datetime="2019-11-19T19:32:00+00:00">19 Nov 2019, 19:32</time>
      </address>
      <p>Про це повідомляє <a href="https://nabu.gov.ua/novyny/spravu-shchodo-nedeklaruvannya-statkiv-eksgolovoyu-oda-skerovano-do-sudu">пресслужба НАБУ.</a></p>
      <p>“Розслідування щодо внесення недостовірних відомостей до е-декларацій колишнім головою однієї з обласних державних адміністрацій закінчено. 18 листопада 2019 року прокурори САП скерували до суду обвинувальний акт стосовно експосадовця для розгляду справи по суті”, - йдеться в повідомленні.</p>
      <p>Дії обвинуваченого кваліфікують за ст. 366-1 Кримінального кодексу України (декларування недостовірної інформації).</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818999-sap-prosit-arestuvati-ekszastupnicu-ministra-kulturi-iz-zastavou-u-76-miljona.html">САП просить арештувати ексзаступницю міністра культури із заставою у 7,6 мільйона</a>
      </blockquote>
      <p>За даними слідства, у деклараціях за 2016 та 2017 роки ексголова ОДА не задекларував статки на суму близько 35 млн грн та 8 млн грн відповідно, а декларацію за 2015 рік взагалі не подав. Серед незадекларованого у 2016-2017 роках майна — нерухомість, авто, доходи, корпоративні права.</p>
      <p>Досудове розслідування вказаних фактів детективи <b><a href="https://www.ukrinform.ua/tag-nabu">НАБУ </a></b>здійснювали з січня 2017 року. Про підозру чиновнику повідомлено 9 липня 2019 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2767990-nabu-zaversilo-rozsliduvanna-proti-eksgolovi-zaporizkoi-oda-brila.html">НАБУ завершило розслідування проти ексголови Запорізької ОДА Бриля</a>
      </blockquote>
      <p>Як повідомлялося, раніше ексголова Запорізької ОДА Бриль висловлював впевненість, що його справа не має судової перспективи.</p>
    </article>
  </body>
</html>