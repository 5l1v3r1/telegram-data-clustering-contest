<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125620/anaptyxi-19-problepei-i-trapeza-tis-ellados-gia-2019"/>
    <meta property="og:site_name" content="Insider"/>
    <meta property="article:published_time" content="2019-11-19T19:26:00+00:00"/>
    <meta property="og:title" content="Ανάπτυξη 1,9% προβλέπει η Τράπεζα της Ελλάδος για το 2019"/>
    <meta property="og:description" content="«Σύμφωνα με τις προβλέψεις μας στην Τράπεζα της Ελλάδος, η οικονομική δραστηριότητα αναμένεται να αυξηθεί κατά 2,3% το δεύτερο εξάμηνο του 2019» ανέφερε ο Διοικητής της Τράπεζας της Ελλάδος Γιάννης Στουρνάρας."/>
  </head>
  <body>
    <article>
      <h1>Ανάπτυξη 1,9% προβλέπει η Τράπεζα της Ελλάδος για το 2019</h1>
      <h2>«Σύμφωνα με τις προβλέψεις μας στην Τράπεζα της Ελλάδος, η οικονομική δραστηριότητα αναμένεται να αυξηθεί κατά 2,3% το δεύτερο εξάμηνο του 2019» ανέφερε ο Διοικητής της Τράπεζας της Ελλάδος Γιάννης Στουρνάρας.</h2>
      <address><time datetime="2019-11-19T19:26:00+00:00">19 Nov 2019, 19:26</time> by <a rel="author">Θανάσης Κουκάκης</a></address>
      <p>Ανάπτυξη της <b>ελληνικής οικονομίας με ρυθμό 1,9% </b>αναμένει για το σύνολο του <b>2019 η Τράπεζα της Ελλάδος</b> σύμφωνα με όσα ανέφερε ο Διοικητής της ΤτΕ <b>Γιάννης Στουρνάρας </b>μιλώντας σήμερα σε εκδήλωση για την παρουσίαση του βιβλίου του Κωνσταντίνου Γκράβα «Οικονομικός Πόλεμος και Νομισματική Ειρήνη: Η Ελληνική Οικονομική Κατάθλιψη».</p>
      <p>«Σύμφωνα με τις προβλέψεις μας στην Τράπεζα της Ελλάδος, η οικονομική δραστηριότητα αναμένεται να αυξηθεί κατά 2,3% το δεύτερο εξάμηνο του 2019 από 1,5% το πρώτο εξάμηνο και κατά 1,9% συνολικά για το 2019», ανέφερε ο κ. Στουρνάρας.</p>
      <p>Ο ίδιος τόνισε πως η ανάκαμψη γίνεται με συγκρατημένους ρυθμούς εξαιτίας της επιβράδυνσης της παγκόσμιας οικονομίας, ωστόσο είπε πως ο δείκτης του οικονομικού κλίματος στη χώρα μας βρίσκεται στα υψηλότερα επίπεδα των τελευταίων ετών, η ρευστότητα και η χρηματοδότηση των τραπεζών εξομαλύνεται, οι αποδόσεις των ομολόγων υποχωρούν σε ιστορικά ρεκόρ και η αγορά των ακινήτων βρίσκεται σε ανοδική τροχιά.</p>
      <p>«Όλα αυτά δεν σημαίνουν ότι πρέπει να επαναπαυθούμε στις πρόσφατες επιτυχίες μας και να μειώσουμε τις προσπάθειές μας, γιατί οι προκλήσεις μπροστά μας είναι ακόμη πολλές. Με δεδομένους τους δημογραφικούς περιορισμούς, η πραγματοποίηση μεταρρυθμίσεων και ιδιωτικοποιήσεων και η αύξηση του ρυθμού των επενδύσεων, κυρίως των άμεσων ξένων επενδύσεων που βοηθούν την κάλυψη του επενδυτικού κενού χωρίς δανεισμό, είναι μονόδρομος για την αύξηση της παραγωγικότητας και το ρυθμό οικονομικής ανάπτυξης σε μακροπρόθεσμο ορίζοντα», ανέφερε ο Κεντρικός Τραπεζίτης.</p>
      <p>Ο κ. Στουρνάρας σημείωσε σε αυτό το σημείο πως το πρόβλημα των μη εξυπηρετούμενων δανείων, που ως ποσοστό του συνόλου των δανείων βρίσκονται σε επίπεδα μεγαλύτερα του 40%, είναι ένας βρόχος που πνίγει το τραπεζικό μας σύστημα.</p>
      <p>«<b>Το σχέδιο «Ηρακλής»</b> που εκπόνησε η κυβέρνηση είναι ένα σημαντικό βήμα για την επίλυση του προβλήματος. Δεν αρκεί όμως, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ», υπογράμμισε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125387/stoyrnaras-orimes-oi-synthikes-gia-meiosi-ton-stohon-gia-protogenes"/>
        <a href="https://www.insider.gr/epiheiriseis/trapezes/125065/synantisi-gianni-stoyrnara-me-antiprosopeia-tis-industrial-and"/>
        <a href="https://www.insider.gr/eidiseis/oikonomia/124458/stoyrnaras-i-ellada-paradosiaka-einai-mia-hora-noikokyridon"/>
      </related>
    </article>
  </body>
</html>