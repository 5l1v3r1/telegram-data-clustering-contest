<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/259880/i-lina-mendoni-apeneime-to-vraveio-melina-merkoyri-tis-unesco"/>
    <meta property="og:site_name" content="LiFO"/>
    <meta property="article:published_time" content="2019-11-19T19:53:00+00:00"/>
    <meta property="og:title" content="Η Λίνα Μενδώνη απένειμε το βραβείο «Μελίνα Μερκούρη» της UNESCO"/>
    <meta property="og:description" content="Σε περιβαλλοντική οργάνωση του Πράσινου Ακρωτηρίου απένειμε η Λίνα Μενδώνη το βραβείο «Μελίνα Μερκούρη» της UNESCO"/>
  </head>
  <body>
    <article>
      <h1>Η Λίνα Μενδώνη απένειμε το βραβείο «Μελίνα Μερκούρη» της UNESCO</h1>
      <h2>Σε περιβαλλοντική οργάνωση του Πράσινου Ακρωτηρίου απένειμε η Λίνα Μενδώνη το βραβείο «Μελίνα Μερκούρη» της UNESCO</h2>
      <address><time datetime="2019-11-19T19:53:00+00:00">19 Nov 2019, 19:53</time> by <a rel="author">NEWSROOM</a></address>
      <p>
        <b>Το <a href="https://www.lifo.gr/tags/%CE%92%CF%81%CE%B1%CE%B2%CE%B5%CE%AF%CE%BF+%C2%AB%CE%9C%CE%B5%CE%BB%CE%AF%CE%BD%CE%B1+%CE%9C%CE%B5%CF%81%CE%BA%CE%BF%CF%8D%CF%81%CE%B7%C2%BB">βραβείο «Μελίνα Μερκούρη»</a> απονεμήθηκε σήμερα στην περιβαλλοντική οργάνωση Instituto do Patrimonio Cultural του <a href="https://www.lifo.gr/tags/%CE%A0%CF%81%CE%AC%CF%83%CE%B9%CE%BD%CE%BF+%CE%91%CE%BA%CF%81%CF%89%CF%84%CE%AE%CF%81%CE%B9%CE%BF">Πράσινου Ακρωτηρίου</a> από τη <a href="https://www.lifo.gr/tags/%CE%9B%CE%AF%CE%BD%CE%B1+%CE%9C%CE%B5%CE%BD%CE%B4%CF%8E%CE%BD%CE%B7">Λίνα Μενδώνη</a>, στο κτίριο της <a href="https://www.lifo.gr/tags/UNESCO">UNESCO</a> στο Παρίσι.</b>
      </p>
      <p>Όπως αναφέρει σχετική ανακοίνωση του ΥΠΠΟΑ, η λαμπρή τελετή απονομής πραγματοποιήθηκε στη μεγάλη αίθουσα των εκδηλώσεων του εμβληματικού κτιρίου της UNESCO στο Παρίσι, η οποία ήταν κατάμεστη από μονίμους αντιπροσώπους των κρατών-μελών, στελέχη διπλωματικών αποστολών και επισήμους.</p>
      <p>Το βραβείο «Μελίνα Μερκούρη», που θεσπίστηκε από την Ελλάδα το 1995, απονέμεται ανά διετία σε θεσμούς, ιδρύματα ή προσωπικότητες που διακρίνονται στην προστασία του πολιτιστικού τοπίου και είναι το μοναδικό βραβείο σε αυτόν τον τομέα. Σύμφωνα με την ανακοίνωση του ΥΠΠΟΑ, «από το 2011 το βραβείο δεν είχε αποδοθεί», ενώ «φέτος επαναπροκηρύχθηκε και θα απονέμεται ανά διετία, μετά από ισχυρές παρεμβάσεις της ελληνικής αντιπροσωπείας και σχετικής απόφασης του Εκτελεστικού Συμβουλίου της UNESCO. Το ΥΠΠΟΑ έχει αναλάβει εξ ολοκλήρου την κάλυψη της δαπάνης του βραβείου». Όπως συμπληρώνει η ανακοίνωση του ΥΠΠΟΑ, καθ' όλη τη διάρκεια της απονομής, η Μελίνα Μερκούρη ήταν «παρούσα» στη γιγάντια οθόνη της αίθουσας, «μιλώντας» για «τα δικά της Γλυπτά του Παρθενώνα», ενώ σχετική αναφορά έκανε εκτός κειμένου και η υπουργός Πολιτισμού και Αθλητισμού, Λίνα Μενδώνη.</p>
      <figure>
        <img src="https://www.lifo.gr/uploads/image/1569688/lina-mendoni-unesco-parisi-melina-merkoyrh_-1-.jpg"/>
        <figcaption>Φωτογραφία: Υπουργείο Πολιτισμού</figcaption>
      </figure>
      <p>«Η επανεκκίνηση του Διεθνούς Βραβείου UNESCO "Μελίνα Μερκούρη" αποτελεί γεγονός εξέχουσας σημασίας. Η Ελλάδα με τη χρηματοδότηση του μεγάλου διεθνούς βραβείου Πολιτισμού ισχυροποιεί την θέση της στους μεγάλους διεθνείς Οργανισμούς και αναδεικνύει την πολύπλευρη δράση του Υπουργείου Πολιτισμού και Αθλητισμού», δήλωσε, μεταξύ άλλων, η υπουργός Πολιτισμού, απευθυνόμενη στους μόνιμους αντιπροσώπους των κρατών-μελών της UNESCO. Για την απονομή του βραβείου στο Instituto do Patrimonio Cultural από το Πράσινο Ακρωτήρι, κ. Μενδώνη επισήμανε: «Είναι μία οργάνωση αναγνωρισμένη για την ξεχωριστή της συμβολή στην προστασία και τη διαχείριση του πολιτιστικού τοπίου στον εθνικό δρυμό Cova, Paul και Ribeira da Torre, καθώς και για τις προσπάθειες της στον τομέα της βιώσιμης ανάπτυξης για τους ανθρώπους που ζουν εκεί. Συγκεκριμένα, η οργάνωση δίνει προτεραιότητα σε μέτρα παραδοσιακής διαχείρισης, μέσα από τη συλλογική συνεργασία. Αυτό βοηθά στη βελτίωση των συνθηκών ζωής των τοπικών κοινωνιών, προστατεύοντας παράλληλα τις πολιτιστικές τους παραδόσεις, το μοναδικό οικοσύστημα του πάρκου και τη βιωσιμότητά του».</p>
      <figure>
        <img src="https://www.lifo.gr/uploads/image/1569690/lina-mendoni-unesco-parisi-melina-merkoyrh_-3-.jpg"/>
        <figcaption>Φωτογραφία: Υπουργείο Πολιτισμού</figcaption>
      </figure>
      <p>Ο διευθυντής του βραβευθέντος θεσμού Instituto do Patrimonio Cultural, Hamilton Jair Fernandes, που παρέλαβε το βραβείο από την υπουργό, εξέφρασε «την ευγνωμοσύνη του προς την Ελλάδα για την τιμή που κάνει στο Ινστιτούτο και στην πατρίδα του», αλλά και τον θαυμασμό του για τον ελληνικό πολιτισμό, διαβεβαιώνοντας «για την πρόθεση της χώρας του να εφαρμόσει τις πολιτικές για την προστασία του οικοσυστήματος και την διασφάλιση της ποιότητας ζωής της μικρής χώρας του».</p>
      <p>Όπως πληροφορεί το ΥΠΠΟΑ στην ανακοίνωσή του, η υπουργός Πολιτισμού και Αθλητισμού προσέφερε στο Ινστιτούτο, σε μια συμβολική χειρονομία, το αντίγραφο της Σκεπτομένης Αθηνάς, που εκτίθεται στο Μουσείο της Ακρόπολης. Η γενική διευθύντρια της UNESCO, Audrey Azoulay, στον δικό της χαιρετισμό έκανε ειδική αναφορά στην ελληνική πρωτοβουλία για την προστασία των πολιτιστικών μνημείων από την κλιματική αλλαγή.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>