<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/nuoro-provincia/2019/11/19/mitra-e-kalashnikov-in-officina-orune-29enne-condannato-a-3-anni-136-954583.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T19:35:45+00:00"/>
    <meta property="og:title" content="Mitra e kalashnikov in officina: Orune, 29enne condannato a 3 anni"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la sentenza</h6>
      <h1>Mitra e kalashnikov in officina: Orune, 29enne condannato a 3 anni</h1>
      <h2>Terminato il processo nei confronti di un giovane che teneva nascosto un vero e proprio arsenale</h2>
      <address><time datetime="2019-11-19T19:35:45+00:00">19 Nov 2019, 19:35</time> by <a rel="author" href="https://www.unionesarda.it/autore/fabio_ledda/4977" target="_blank">Fabio Ledda</a></address>
      <p>Tre anni e quattro mesi, più ottomila euro di multa. È la pena inflitta questa mattina col rito abbreviato dal gip del Tribunale di Nuoro, Claudio Cozzella, a Piergiuseppe Pittalis, il 29enne di Orune accusato di detenzione di armi da guerra, ricettazione e detenzione illecita di munizioni.</p>
      <p>Pittalis (difeso dagli avvocati Margherita Baragliu e Rinaldo Lai) era finito nei guai a maggio, quando durante una perquisizione nell'officina da carrozziere alle porte di Orune dove lavorava, sotto cumuli di pezzi di ricambio, i carabinieri del nucleo investigativo del comando provinciale di Nuoro avevano trovato <a href="https://www.unionesarda.it/video/video/cronaca-sardegna/2019/05/28/orune-meccanico-nascondeva-armi-da-guerra-arrestato-52-886044.html">un vero e proprio arsenale</a>.</p>
      <p>Ben custodite in due buste, le armi da guerra: un fucile d'assalto riproduzione iugoslava dell'Ak-47 Kalashnikov e un mitragliatore americano utilizzato in Vietnam dall'esercito statunitense.</p>
      <p>Oltre al fucile Kalashnikov Ak-47 e al mitra, un M3A1 Grease Gun Thomson, erano state ritrovate una carabina Underwood calibro 30, una pistola Beretta 76 calibro 22 e la baionetta.</p>
      <p>In più il relativo munizionamento con sette caricatori per i mitra, 50 cartucce calibro 7.62, novanta calibro 30, nove cartucce calibro 9x21 parabellum e otto cartucce calibro 22.</p>
      <p>Poi, in una successiva perquisizione nell'abitazione del giovane, era stato sequestrato un sacchetto di cellophane con all'interno 26 grammi di marijuana.</p>
      <p>Per Pittalis, incensurato, l'accusa aveva chiesto una pena ben più severa: cinque anni e sei mesi di reclusione, con lo sconto per il rito.</p>
    </article>
  </body>
</html>