<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/knepent-tap-for-u21-gutta/71838915"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T19:29:27+00:00"/>
    <meta property="og:title" content="Knepent tap for U21-gutta"/>
    <meta property="og:description" content="Kristian Thorstvedt og Jørgen Strand Larsen scoret to sene mål mot Portugal i tirsdagens EM-kvalifiseringskamp for U21-laget, men gjestene vant 3-2 i Drammen."/>
  </head>
  <body>
    <article>
      <h1>Knepent tap for U21-gutta</h1>
      <h2>Kristian Thorstvedt og Jørgen Strand Larsen scoret to sene mål mot Portugal i tirsdagens EM-kvalifiseringskamp for U21-laget, men gjestene vant 3-2 i Drammen.</h2>
      <address><time datetime="2019-11-19T19:29:27+00:00">19 Nov 2019, 19:29</time> by <a rel="author">NTB I</a></address>
      <p>Portugal vartet opp med festfotball og utspilte det norske U21-laget en drøy halvtime i tirsdagens EM-kvalifiseringskamp i Drammen. På de 30 minuttene feide gjestene Leif Gunnar Smeruds menn av banen og scoret to mål.</p>
      <p>Det var først da gjestens kaptein Diogo Queirós ble utvist at kampen jevnet seg ut og Norge tok over. Men da var skaden allerede skjedd.</p>
      <p>Selv med én mann mer på banen i 60 minutter klarte ikke Norge å hente inn den portugisiske ledelsen. Det ble dessverre bare nesten. Portugal vant 3–2.</p>
      <h3>Festfotball</h3>
      <p>Allerede før to minutter var spilt måtte Kristoffer Klaesson i det norske målet plukke den første ballen ut av nettet. Portugal vant ballen etter en klarering fra VIF-keeperen og spilte seg ned til linjen før ballen ble slått inn i feltet.</p>
      <p>
        <b>Selv med norsk overtall i sekstenmeteren fikk Fabio Vieira tid til å dempe ballen på brystet, og banke Portugal i ledelsen. Deretter fulgte portugisisk festfotball den neste halve timen, og de norske gutta hang ikke med.</b>
      </p>
      <p>Portugal doblet ledelsen etter 20 minutters spill etter at Rafael Leão kom seg fri på høyresiden og la ballen inn i feltet. Der kom Jota og doblet ledelsen.</p>
      <h3>Sene scoringer</h3>
      <p>Norge tok over banespillet det siste kvarteret av første omgang, men klarte ikke skape særlig med farligheter foran gjestenes mål.</p>
      <p>Heller ikke i annen omgang klarte det norske laget å spille seg til de store mulighetene før det var for sent. Unntaket var da Birk Risa var millimeter fra å redusere kvarteret før slutt etter et glitrende innlegg fra Christian Dahle Borchgrevink.</p>
      <p>I stedet var det Portugal som økte til 3-0 etter scoring av Florentino etter 78. minutter.</p>
      <p>
        <b>Da våknet det norske laget.</b>
      </p>
      <p>Sju minutter før slutt var Kristian Thorstvedt sikker fra straffemerket etter at Aaron Dømmum ble lagt ned i feltet, og ett minutt før full tid satte Jørgen Strand Larsen inn 2-3.</p>
      <p>Da ble det spennende i Drammen, men det skulle vise seg at det var for sent. Portugal vant kampen 3-2.</p>
      <h3>Tredjeplass</h3>
      <p>Med tap mot Portugal ble veien til EM-sluttspillet enda lengre. Nederland leder gruppen med 12 poeng etter fire spilte kamper. Portugal gikk opp på andreplass med ni poeng etter tirsdagens seier, også de med fire kamper spilt.</p>
      <p>
        <b>Gruppevinnerne pluss beste gruppetoer går direkte til EM. Resterende åtte toere spiller playoff om de fire siste plassene. Det norske U21-laget har spilt fem kamper og ligger på tredjeplass med sju poeng, mens Hviterussland og Kypros følger bak med henholdsvis fem og fire poeng.</b>
      </p>
      <p>Norge har så langt i kvalifiseringen vunnet to ganger mot Kypros (2-1 begge kamper), spilt uavgjort borte mot Hviterussland og tapt 0-4 hjemme mot Nederland.</p>
      <p>Neste kamp for det norske laget er borte mot Gibraltar i mars.</p>
    </article>
  </body>
</html>