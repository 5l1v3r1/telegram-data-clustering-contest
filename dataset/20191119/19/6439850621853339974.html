<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461862/%E0%A6%93%E0%A6%9C%E0%A6%A8-%E0%A6%93-%E0%A6%AA%E0%A6%B0%E0%A6%BF%E0%A6%AE%E0%A6%BE%E0%A6%AA%E0%A7%87-%E0%A6%95%E0%A6%BE%E0%A6%B0%E0%A6%9A%E0%A7%81%E0%A6%AA%E0%A6%BF%E0%A6%B0-%E0%A6%85%E0%A6%AA%E0%A6%B0%E0%A6%BE%E0%A6%A7%E0%A7%87-%E0%A6%A6%E0%A7%81%E0%A6%87-%E0%A6%AA%E0%A7%87%E0%A6%9F%E0%A7%8D%E0%A6%B0%E0%A7%8B%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T19:11:00+00:00"/>
    <meta property="og:title" content="ওজন ও পরিমাপে কারচুপির অপরাধে দুই পেট্রোল পাম্পকে জরিমানা ও তেল বিক্রি বন্ধ"/>
    <meta property="og:description" content="স্টাফ রিপোর্টার ॥ ওজন ও পরিমাপে কারচুপির অপরাধে রাজধানীর যাত্রাবাড়িতে ২টি পেট্রোল পাম্পের বিরুদ্ধে মামলার পাশাপাশি তেল বিক্রি বন্ধ করে দিয়েছে বাংলাদেশ স্ট্যান্ডার্ডস এ্যান্ড টেস্টিং ইনস্টিটিউশন (বিএসটিআই)। সেই সঙ্গে সংশ্লিষ্ট তেল বিপণন কোম্পানিকে প্রতিষ্ঠান দুটিকে তেল সরবরাহ বন্ধের জন্য অনুরোধ জানানো হয়েছে। মঙ্গলবার বিএসটিআই সূত্র জানায়, ..."/>
  </head>
  <body>
    <article>
      <h1>ওজন ও পরিমাপে কারচুপির অপরাধে দুই পেট্রোল পাম্পকে জরিমানা ও তেল বিক্রি বন্ধ</h1>
      <address>
        <time datetime="2019-11-19T19:11:00+00:00">19 Nov 2019, 19:11</time>
      </address>
      <figure>
        <img src="http://www.dailyjanakantha.com/files/201911/1574194291_65.jpg"/>
      </figure>
      <p>স্টাফ রিপোর্টার ॥ ওজন ও পরিমাপে কারচুপির অপরাধে রাজধানীর যাত্রাবাড়িতে ২টি পেট্রোল পাম্পের বিরুদ্ধে মামলার পাশাপাশি তেল বিক্রি বন্ধ করে দিয়েছে বাংলাদেশ স্ট্যান্ডার্ডস এ্যান্ড টেস্টিং ইনস্টিটিউশন (বিএসটিআই)। সেই সঙ্গে সংশ্লিষ্ট তেল বিপণন কোম্পানিকে প্রতিষ্ঠান দুটিকে তেল সরবরাহ বন্ধের জন্য অনুরোধ জানানো হয়েছে।</p>
      <p>মঙ্গলবার বিএসটিআই সূত্র জানায়, সোমবার দিনভর রাজধানীর যাত্রাবাড়ি এলাকার মেসার্স ফাতেমা নাজ ফিলিং স্টেশন ও ধামরাই এলাকার মেসার্স বোরাক ফিলিং স্টেশন এ্যান্ড সার্ভিস সেন্টারে অভিযান পরিচালনা করে ২টি পেট্রোল পাম্পের তেল বিক্রি বন্ধ ঘোষণা করা হয়। বিএসটিআই’র অভিযানে দেখা যায়, যাত্রাবাড়ী এলাকার মেসার্স ফাতেমা নাজ ফিলিং স্টেশন ৩টি ডিসপেন্সিং ইউনিট দ্বারা প্রতি ১০ লিটারে ডিজেলে যথাক্রমে ৮৩০ ও ৭৬০ মিলি লিটার এবং অকটেন ৫১০ মিলি লিটার কম দিয়ে আসছে। পরেরদিন ধামরাই উপজেলায় বিএসটিআই’র অভিযানে দেখা যায়, মেসার্স বোরাক ফিলিং স্টেশন এ্যান্ড সার্ভিস সেন্টার ৬টি ডিসপেন্সিং ইউনিট দ্বারা প্রতি ১০ লিটার ডিজেলে যথাক্রমে ৩৪০, ৩৪০, ৩২০ ও ২৯০ মিলি লিটার, অকটেন ৩০০ মিলি লিটার ও পেট্রোলে ২৯০ মিলি লিটার তেল কম দিয়ে আসছে। এ কারণে প্রতিষ্ঠান দুটির বিরুদ্ধে ‘ওজন ও পরিমাপ মানদণ্ড আইন-২০১৮’ অনুযায়ী আদালতে নিয়মিত মামলা করা হয়। পাশাপাশি পেট্রোল পাম্প দুটির তেল বিক্রি বন্ধ করে দেয়া হয়। বিএসটিআই’র এ সার্ভিল্যান্স অভিযানে সংস্থাটির উপপরিচালক মোঃ রেজাউল করিমের নেতৃত্বে সহকারী পরিচালক মোঃ মোন্নাফ হোসেন, পরিদর্শক মোঃ লিয়াকত হোসেন, মোঃ রাকিবুল আলম ও মোঃ বিল্লাল হোসেন অংশগ্রহন করেন।</p>
    </article>
  </body>
</html>