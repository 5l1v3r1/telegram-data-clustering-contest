<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821477-impicment-trampa-u-kongresi-ssa-pocalisa-sluhanna-za-ucasti-volkera-ta-morrisona.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T19:50:00+00:00"/>
    <meta property="og:title" content="Імпічмент Трампа: У Конгресі почалися слухання за участі Волкера та Моррісона"/>
    <meta property="og:description" content="Палата представників США, що веде розслідування з імпічменту президента Трампа, розпочала нові відкриті слухання за участі колишнього спецпредставника США по Україні Курта Волкера й ексдиректора російського напряму Ради нацбезпеки США Тіма Моррісона."/>
  </head>
  <body>
    <article>
      <h1>Імпічмент Трампа: У Конгресі почалися слухання за участі Волкера та Моррісона</h1>
      <h2>Палата представників США, що веде розслідування з імпічменту президента Трампа, розпочала нові відкриті слухання за участі колишнього спецпредставника США по Україні Курта Волкера й ексдиректора російського напряму Ради нацбезпеки США Тіма Моррісона.</h2>
      <address>
        <time datetime="2019-11-19T19:50:00+00:00">19 Nov 2019, 19:50</time>
      </address>
      <p>Законодавці проводять друге за день засідання — одразу після слухань з чиновниками Білого дому Олександром Віндманом і Дженніфер Вільямс, повідомляє власний кореспондент Укрінформу.</p>
      <p>Свідчення Волкера й Моррісона довелося перенести на годину через те, що перші слухання у вівторок затягнулися.</p>
      <p>Як очікується, Курт Волкер розкриє деталі роботи так званого "тіньового каналу" дипломатії Трампа на українському напрямі, який координувався здебільшого з боку особистого адвоката президента Руді Джуліані. Крім того, колишній спецпредставник США може дати більше інформації про свої контакти з українською владою, а також про наміри Білого дому поновити оборонну допомогу Україні та організувати зустріч президентів у Вашингтоні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819038-u-ssa-rozsliduut-pricetnist-dzuliani-do-mozlivogo-finansuvanna-zakordonnih-cinovnikiv.html">У США розслідують причетність Джуліані до можливого фінансування закордонних чиновників</a>
      </blockquote>
      <p>Колишній радник глави Білого дому з питань Росії Тім Моррісон, який замінив ненадовго на цій посаді Фіону Гілл, володіє інформацією щодо прийняття рішень адміністрації Трампа про припинення оборонної допомоги Україні. На попередніх закритих слуханнях у Палаті представників він підтвердив, що в команді Трампа пов'язували поновлення військової допомоги з вимогами до України провести розслідування щодо Байденів. Однак при цьому Моррісон вказав, що він не побачив у стенограмі розмови Трампа з Зеленським від 25 липня нічого незаконного.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821353-vindman-u-kongresi-akbi-kiiv-pocav-slidstvo-proti-bajdena-ce-zigralo-b-na-ruku-kremlu.html">Віндман — у Конгресі: Якби Київ почав слідство проти Байдена, це зіграло б на руку Кремлю</a>
      </blockquote>
      <p>Нагадаємо: минулого тижня в нижній палаті Конгресу США розпочалася фаза публічних слухань по справі імпічменту президента Дональда Трампа. За цей час перед законодавцями вже виступили представник Держдепартаменту США Джон Кент, тимчасово повірений у справах США в Україні Вільям Тейлор, експосол США в Києві Марі Йованович, представник Ради нацбезпеки підполковник Олександр Віндман та радниця віцепрезидента США Дженніфер Вільямс.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821378-sluhanna-u-kongresi-pens-ne-kazav-zelenskomu-comu-zatrimali-vijskovu-dopomogu.html">Слухання у Конгресі: Пенс не казав Зеленському, чому затримали військову допомогу</a>
      </blockquote>
      <p>Розслідування шукає докази, що президент <b><a href="https://www.ukrinform.ua/tag-tramp">Трамп </a></b>міг тиснути на Україну з метою проведення там розслідування проти Джо Байдена, який є його основним конкурентом на президентських виборах у США.</p>
    </article>
  </body>
</html>