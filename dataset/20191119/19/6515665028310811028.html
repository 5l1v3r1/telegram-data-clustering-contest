<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3360993/srpska-studentkinja-pobegla-iz-pakla-u-hongkongu-andjela-je-dane-provodila-kao-u-zatvoru-a-onda-je-kap-prelila-casu"/>
    <meta property="og:site_name" content="kurir.rs"/>
    <meta property="article:published_time" content="2019-11-19T19:39:00+00:00"/>
    <meta property="og:title" content="SRPSKA STUDENTKINJA POBEGLA IZ PAKLA U HONGKONGU: Anđela je dane provodila kao u zatvoru, a onda je kap prelila čašu!"/>
    <meta property="og:description" content="Anđela Janković, jedan od studenata iz Srbije koji su se našli u žarištu sukoba policije i demonstranata u Hongkongu i koja se sa kolegama u utorak vratila u Beograd."/>
  </head>
  <body>
    <article>
      <h6 class="kicker">vratila se kući</h6>
      <h1>SRPSKA STUDENTKINJA POBEGLA IZ PAKLA U HONGKONGU: Anđela je dane provodila kao u zatvoru, a onda je kap prelila čašu!</h1>
      <address>
        <time datetime="2019-11-19T19:39:00+00:00">19 Nov 2019, 19:39</time>
      </address>
      <p>
        <b>Anđela Janković, jedan od studenata iz Srbije koji su se našli u žarištu sukoba policije i demonstranata u Hongkongu i koja se sa kolegama u utorak vratila u Beograd.</b>
      </p>
      <p>Ona napominje da je odluku da napusti Hongkong donela tek kada im je saopšteno da su demonstranti u toku noći demolirali fakultet na kojem studira.</p>
      <p>„Kada sam ustala ujutru i sve to čula i videla, bilo mi je jasno da moram što pre da idem kući. Dobili smo potvrdu taj dan od fakulteta da moramo što pre da napustimo Hongkong. Fakultet je saopštio da više ne može da bude odgovoran za našu bezbednost, jer je vlada izglasala zakon po kojem je policija mogla da uđe u bilo koji kampus, na bilo kom fakultetu i za to im nije bila potrebna dozvola fakulteta“, priča studentkinja Lignan univerziteta Anđela Janković.</p>
      <p>Ona kaže da je slušala savete profesora da što manje napušta dom, te da su ona i ostale kolege u prodavnicu išli jednom u dva-tri dana, da su kupovali puno hrane i međusobno je delili.</p>
      <p>Ona se našla između dve sukobljene strane, a u ispovesti za Kurir navodi da joj je bezbednost ugrožena i da zbog toga dane provodi kao u zatvoru i ne izlazi iz sobe.</p>
      <figure>
        <img src="https://www.kurir.rs/data/images/2019/11/18/21/2056899_0701-studenti-iz-kine_ff.jpg?ver=1574188770"/>
        <figcaption>
          <cite>foto: Instagram</cite>
        </figcaption>
      </figure>
      <p>- Noćas oko dva učesnici protesta ušli su u kampus Univerziteta Lingnan, gde sam smeštena, i demolirali menzu zato što je u vlasništvu kineske kompanije. Sve staklo na kampusu takođe je razbijeno. Savetovali su nam da ne izlazimo iz sobe, ali iskreno ne znam koliko dugo će to biti moguće. Možemo da odemo do radnje preko puta kampusa po hranu, ali nam savetuju da ne napuštamo dom baš često. Plašimo se, kao u zatvoru smo, sami u četiri zida - upozorava Jankovićeva, koja je jedina studentkinja iz Srbije u demoliranom kampusu.</p>
      <p>Jankovićeva napominje da su ona i ostale kolege minibusom koji je unajmio fakultet, bez pratnje policije, odvezeni do aerodroma.</p>
      <p>„Niko od nas nije bio evakuisan po hitnom postupku, kako su pisali mediji, jer nismo bili na tom Politehničkom fakultetu koji je bio u opasnosti prethodnih nekoliko dana. Mi smo svi faktički napustili kampuse u petak, neki su odmah otišli kućama, a neki su se sklonili u mirnije delove grada, ali niko više nije bio u kampusu i nije bilo nikakve izrazite evakuacije što se tiče policije ili bilo čega drugog, prosto, sami smo izašli i otišli van kampusa“, zaključila je Jankovićeva.</p>
      <p>Kurir.rs/Sputnjik Srbijaž</p>
      <p>Foto Privatna arhiva</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3357725/srpski-studenti-u-grotlu-protesta-pakao-u-hongkongu-plasimo-se-zivimo-kao-da-smo-u-zatvoru"/>
        <a href="https://www.kurir.rs/vesti/drustvo/3360291/srpski-studenti-spaseni-iz-pakla-hong-konga-danima-strepeli-za-zivote-policija-ih-sprovela-do-aerodroma"/>
        <a href="https://www.kurir.rs/vesti/drustvo/3357041/neredi-u-hongkongu-roditelji-zabrinuti-srpski-studenti-zarobljeni-u-domovima"/>
      </related>
    </article>
  </body>
</html>