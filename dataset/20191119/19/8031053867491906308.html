<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bf%ce%bb%ce%bf%ce%bc%ce%b2%ce%af%ce%b1-%ce%ba%ce%bb%ce%b5%ce%af%ce%bd%ce%bf%cf%85%ce%bd-%cf%84%ce%b1-%cf%83%cf%8d%ce%bd%ce%bf%cf%81%ce%b1-%cf%84%ce%b7%cf%82-%cf%87%cf%8e%cf%81%ce%b1%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T19:32:15+00:00"/>
    <meta property="og:title" content="Κολομβία: Κλείνουν τα σύνορα της χώρας εν όψει αντικυβερνητικών διαδηλώσεων"/>
    <meta property="og:description" content="Η Κολομβία θα κλείσει σύμφωνα με ανακοίνωση τα χερσαία σύνορά της εν όψει των προαναγγελθέντων αντικυβερνητικών διαδηλώσεων."/>
  </head>
  <body>
    <article>
      <h1>Κολομβία: Κλείνουν τα σύνορα της χώρας εν όψει αντικυβερνητικών διαδηλώσεων</h1>
      <address>
        <time datetime="2019-11-19T19:32:15+00:00">19 Nov 2019, 19:32</time>
      </address>
      <p>
        <b>Η Κολομβία θα κλείσει σύμφωνα με ανακοίνωση τα χερσαία σύνορά της εν όψει των προαναγγελθέντων αντικυβερνητικών διαδηλώσεων.</b>
      </p>
      <p>Την απόφαση να κλείσει όλα τα χερσαία σύνορα έλαβε η κυβέρνηση της Κολομβίας, εν όψει των μαζικών αντικυβερνητικών διαδηλώσεων που αναμένεται να λάβουν χώρα την Πέμπτη.</p>
      <p>Στο κλείσιμο όλων των χερσαίων συνόρων της χώρας προχωράει από τα μεσάνυχτα της Πέμπτης η κυβέρνηση της Κολομβίας, εν μέσω των προαναγγελθέντων διαδηλώσεων εναντίον του προέδρου, Ιβάν Ντούκε.</p>
      <p>«Το κλείσιμο των συνόρων θα διαρκέσει έως την Παρασκευή, 22 Νοεμβρίου» γνωστοποίησε η κολομβιανή συνοριοφυλακή.</p>
      <p>Και πρόσθεσε: «Η απόφαση αφορά όλα τα χερσαία σύνορα με τη Βραζιλία, τη Βενεζουέλα, το Περού και το Εκουαδόρ, με στόχο τη διασφάλιση της ασφάλειας, κατά τη διάρκεια των κινητοποιήσεων που πρόκειται να λάβουν χώρα σε διάφορες περιοχές της χώρας την Πέμπτη, 21 Νοεμβρίου».<br/>Σύμφωνα με τις κρατικές αρχές, κατά τη διάρκεια των επόμενων ημερών, οι συνοριακοί σταθμοί ελέγχου θα ενισχυθούν με πρόσθετο προσωπικό.</p>
      <p>Οι διαδηλωτές αναμένεται να καταλάβουν τους δρόμους όλων των μεγάλων πόλεων, στο πλαίσιο της προαναγγελθείσας γενικής απεργίας, με στόχο τη διεκδίκηση εργασιακών και συνταξιοδοτικών μεταρρυθμίσεων.</p>
      <p>Η κυβέρνηση της χώρας προετοιμάζεται για τις κινητοποιήσεις, εν μέσω του ευρύτερου κύματος αναταράξεων που λαμβάνει χώρα σε αρκετές περιοχές της Λατινικής Αμερικής.</p>
    </article>
  </body>
</html>