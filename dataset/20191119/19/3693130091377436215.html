<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bakan-selcuk-tan-eyt-aciklamasi-1208883.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T19:10:00+00:00"/>
    <meta property="og:title" content="Bakan Selçuk'tan EYT açıklaması"/>
    <meta property="og:description" content="Aile Çalışma ve Sosyal Hizmetler Bakanı Zehra Zümrüt Selçuk, &quot;EYT ile ilgili en az 10 analiz yaptık. Her türlü kombinasyonu denedik. Hiçbirinin maliyeti sürdürülebilir değil.&quot; ifadelerini kullandı."/>
  </head>
  <body>
    <article>
      <h1>Bakan Selçuk'tan EYT açıklaması</h1>
      <h2>Aile Çalışma ve Sosyal Hizmetler Bakanı Zehra Zümrüt Selçuk, "EYT ile ilgili en az 10 analiz yaptık. Her türlü kombinasyonu denedik. Hiçbirinin maliyeti sürdürülebilir değil." ifadelerini kullandı.</h2>
      <address>
        <time datetime="2019-11-19T19:10:00+00:00">19 Nov 2019, 19:10</time>
      </address>
      <p><b>Aile, Çalışma ve Sosyal Hizmetler Bakanı Selçuk, TBMM Plan ve Bütçe Komisyonu'nda EYT'</b>lilere ilişkin soruları yanıtladı. <b>Bakan Selçuk,</b> ellerindeki tüm kombinasyonların denenmesine rağmen hiçbirinin maliyetinin sürdürülebilir olmadığını söyledi. Selçuk, konuya ilişkin şunları söyledi:<br/><br/>"Benim elimde 10 küsür analiz var. Her türlü kombinasyonu denedik. Fakat hiç birisinin maliyeti sürdürülebilir bir maliyet değil. Emeklilik için yaş şartını bekleyen 1998 öncesi işe giren sigortalımızın ortalama yaşı 48. 65 yaşını bekleyecek değiller. Bunlar <b>kademeli olarak emekli olacak. </b>Emeklilik yaşının 65 olduğu iddiası da doğru değil. 2008 reformu tam kendi seviyesine ulaştığı zaman gerçekleşecek yaş. 65 yaş şartı kadın ve erkek sigortalı için 2048'de sağlanacak. 2048 yılına kadar bütün emekliler kademeli olarak belli yaş aralıklarında emekli oluyor. Şu anda 52,7 ortalama emeklilik yaşımız var. <b>EYT </b>olan kesimin yaklaşık yarısı şu anda 657 kapsamında."</p>
      <p>
        <b>CUMHURBAŞKANI ERDOĞAN NE DEMİŞTİ?</b>
      </p>
      <p>İstanbul'da toplu açılış törenine katılan <b>Cumhurbaşkanı Erdoğan </b>"Tutturmuş bir <b>EYT</b>, erken emeklilik.  İskandinav ülkelerinin hepsi bu sistemle battı. Bizim ülkenin başına da bu erken emekliliği dolayanlar bunun bedelini ödediler. Niçin erken emeklilik? Bırakalım ne zaman emekli olması gerekiyorsa o zaman emekli olsun ve parasını alsın. Erken emekli olduğu zaman ideal ücreti alamayacak hem de ikinci bir iş aramak suretiyle ikinci iş ile işsizliğe öncü olacak.</p>
      <p>
        <b>'Seçim kaybetsek de yokum'</b>
      </p>
      <p>SGK sistemimizin çökmesini istemelerinin tek sebebi kaos ortamından kendilerine siyasi rant devşirme hesabıdır. Biz bunu yapmayacağız. Arkadaşlarıma söylüyorum. Beni bu yola asla teşvik etmeyin. Milletimin zararına olan bir şeye asla yokum. Seçim kaybetsek de yokum. Bütün dünya bizim sistemimizi kendine uyarlamaya çalışıyor, bizdeki bazı köhne zihniyetler sistemi çökertmek için hinlik peşinde koşuyor." açıklamasında bulundu.</p>
      <p>
        <b>BAHÇELİ: DESTEKLİYORUZ!</b>
      </p>
      <p><b>TBMM'</b>de basın mensuplarının sorularını yanıtlayan <b>MHP Lideri Devlet Bahçeli EYT</b> ile ilgili olarak "Hükümetin tavrını destekliyoruz!" dedi.</p>
    </article>
  </body>
</html>