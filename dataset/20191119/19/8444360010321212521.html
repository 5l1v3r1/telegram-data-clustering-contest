<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/elaxisto-eggyimeno-eisodima-syriza-thrasos-dimiourgoun-pagida-ftoxeias/2919248/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T19:33:58+00:00"/>
    <meta property="og:title" content="Ελάχιστο εγγυημένο εισόδημα – ΣΥΡΙΖΑ: “Θράσος! Δημιουργούν παγίδα φτώχειας”"/>
    <meta property="og:description" content="Πηγές του ΣΥΡΙΖΑ ασκούν σφοδρή κριτική στην κυβέρνηση και τον Κυριάκο Μητσοτάκη μετά την ανάρτησή του για το ελάχιστο εγγυημένο εισόδημα."/>
  </head>
  <body>
    <article>
      <h1>Ελάχιστο εγγυημένο εισόδημα – ΣΥΡΙΖΑ: “Θράσος! Δημιουργούν παγίδα φτώχειας”</h1>
      <h2>Πηγές του ΣΥΡΙΖΑ ασκούν σφοδρή κριτική στην κυβέρνηση και τον Κυριάκο Μητσοτάκη μετά την ανάρτησή του για το ελάχιστο εγγυημένο εισόδημα.</h2>
      <address><time datetime="2019-11-19T19:33:58+00:00">19 Nov 2019, 19:33</time> by <a rel="author">Newsit Newsroom</a></address>
      <p>«Θέλει μεγάλο θράσος να λες ότι μέσω του Συντάγματος εξασφαλίζεις συνθήκες αξιοπρεπούς διαβίωσης με το Ελάχιστο Εγγυημένο Εισόδημα, όταν ο ίδιος ο κ. Βρούτσης σήμερα στη Βουλή είπε ότι ο μέσος όρος παροχής ανά νοικοκυριό είναι 213 ευρώ μηνιαίως. Αυτό το μέλλον αξιοπρεπούς διαβίωσης μας επιφυλάσσει ο κ. Μητσοτάκης;» αναφέρουν πηγές του ΣΥΡΙΖΑ.</p>
      <h3>Στην άτυπη ενημέρωση του κόμματος της αξιωματικής αντιπολίτευσης για το ελάχιστο εγγυημένο εισόδημα, αναφέρονται τα παρακάτω σε σχέση με την πολιτική της ΝΔ</h3>
      <p>“- Συνταγματοποιούν τα Μνημόνια και τις συνταγές του ΔΝΤ, που ήθελε κόψιμο των επιδομάτων κατά ένα δισ. και να τα ενσωματώσουμε στο ΕΕΕ.</p>
      <p>– Το ΕΕΕ ορίζεται αυθαίρετα από κάθε κυβέρνηση, ανάλογα με τι ποσό μπορεί να διαθέσει για την ακραία φτώχεια. Γι’ αυτό δεν συνταγματοποιήθηκε από καμία χώρα.</p>
      <p>– Η πρόταση της ΝΔ είναι η συνταγματοποίηση του νεοφιλελευθερισμού, δημιουργεί παγίδα φτώχειας και είναι μηχανισμός συμπίεσης του κατώτατου μισθού.</p>
      <related>
        <h4>Click4more:</h4>
        <a href="https://www.newsit.gr/politikh/mitsotakis-katoxyronoume-syntagmatika-to-elaxisto-eggyimeno-eisodima/2919250/"/>
      </related>
      <p>– Το 2017 όταν εφαρμόστηκε το ΚΕΑ το έπαιρναν 700 χιλιάδες άτομα. Σήμερα, κατά ομολογία του κ. Βρούτση, το παίρνουν 450 χιλιάδες άτομα. Δεν υπάρχει μεγαλύτερη απόδειξη ότι ο ΣΥΡΙΖΑ με το σύνολο των πολιτικών του μείωσε την ακραία φτώχεια.</p>
      <p>– Το ποιος νοιάζεται για τους φτωχούς, το παιδί, τους ανάπηρους, τους χωρίς ιδιόκτητη στέγη, τους ηλικιωμένους το ξέρει ο ελληνικός λαός. Ο ΣΥΡΙΖΑ παρέλαβε την Πρόνοια με 1,4 δισ. και την παραδώσαμε 3,5 δισ. σε συνθήκες οικονομικής ασφυξίας.</p>
      <p>– Το προνοιακό κράτος δεν είναι φιλανθρωπικός μηχανισμός, αλλά μηχανισμός παρέμβασης του κράτους κατά των κοινωνικών ανισοτήτων προς αποκατάσταση όρων ισοτιμίας των πολιτών. Αυτή είναι η κόκκινη γραμμή μας από τις πολιτικές του νεοφιλελευθερισμού του κ. Μητσοτάκη, που θεωρεί τις ανισότητες φυσική κατάσταση.</p>
      <p>– Η πρόταση μας για τη συνταγματική αναθεώρηση, διακηρύσσει ότι το προνοιακό κράτος για την Αριστερά, δεν είναι μόνο προστασία κατά της ακραίας φτώχειας, αλλά προστασία του παιδιού, των αναπήρων, των ηλικιωμένων, όσων δεν έχουν ιδιόκτητη στέγη”.</p>
      <p>Φωτογραφίες αρχείου: Intime.</p>
    </article>
  </body>
</html>