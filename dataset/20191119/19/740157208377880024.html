<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/bezpieczenstwo/warszawa-rozpoczela-budowe-sygnalizacji-swietlnej-wzdluz-alei-ken,135217.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T19:15:00+00:00"/>
    <meta property="og:title" content="Warszawa rozpoczęła budowę sygnalizacji świetlnej wzdłuż alei KEN"/>
    <meta property="og:description" content="Jeszcze w tym roku Zarząd Dróg Miejskich przewiduje ukończenie budowy sygnalizacji świetlnych na sześciu przejściach dla pieszych wzdłuż alei KEN w Warszawie. Ze statystyk wynika, że przejścia te są najbardziej niebezpieczne na Ursynowie. Koszt przedsięwzięcia to niemal 4 mln zł."/>
  </head>
  <body>
    <article>
      <h1>Warszawa rozpoczęła budowę sygnalizacji świetlnej wzdłuż alei KEN</h1>
      <address><time datetime="2019-11-19T19:15:00+00:00">19 Nov 2019, 19:15</time> by <a rel="author">PAP/JS  </a></address>
      <h4>Jeszcze w tym roku Zarząd Dróg Miejskich przewiduje ukończenie budowy sygnalizacji świetlnych na sześciu przejściach dla pieszych wzdłuż alei KEN w Warszawie. Ze statystyk wynika, że przejścia te są najbardziej niebezpieczne na Ursynowie. Koszt przedsięwzięcia to niemal 4 mln zł.</h4>
      <hr/>
      <p>ZDM poinformował na swojej stronie internetowej, że sygnalizacje wzdłuż al. KEN będą wyposażone w automatyczną detekcję, dzięki której pieszy wykrywany jest po podejściu w okolice przejścia.</p>
      <p>Dwie sygnalizacje zostaną ustawione przy przejściach dla pieszych w rejonie ul. Koński Jar, po jednej przy ulicach Telekiego i Jeżewskiego oraz przy numerach 81 i 101 al. KEN. "Prace te są możliwe dzięki dodatkowym środkom od Rady Warszawy i władz dzielnicy. Ich zakończenie przewidujemy jeszcze w tym roku" - podał ZDM.</p>
      <p>Jak wyjaśniła rzeczniczka ZDM Karolina Gałecka, zgodnie z audytem bezpieczeństwa ruchu drogowego ruch uspokoi tylko budowa sygnalizacji na wszystkich przejściach. Gdyby zdecydowano się na jedno, niebezpieczeństwo przeniosłoby się na sąsiednie.</p>
      <p>"Te sygnalizacje pojawią się, zgodnie z zaleceniem audytorów, na każdym przejściu i na pewno będą promować tych kierowców, którzy będą jechali zgodnie z przepisami, czyli zachowując 50 km/h" - powiedziała Gałecka. Koszt inwestycji to 3,8 mln zł.</p>
      <p>Ze statystyk wypadków, pomiarów prędkości i audytów przywołanych przez zarządcę wynika, że przejścia wzdłuż al. KEN są najbardziej niebezpieczne w skali dzielnicy. W ciągu ostatnich pięciu lat, dziewięciokrotnie najechano na pieszego - jeden z nich zginął. Jak wskazał ZDM, we wszystkich przypadkach winę ponosił kierowca.</p>
      <p>"Wyniki prowadzonych przez nas pomiarów prędkości w al. KEN (w rejonie metra Stokłosy) wykazały, że dopuszczalną prędkość przekraczało ponad 61 proc. kierowców jadących w kierunku północnym oraz prawie 20 proc. w kierunku południowym. Oznacza to, że w ciągu doby przepisy były łamane przez ponad 11 tys. kierowców" - podkreślił ZDM.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>