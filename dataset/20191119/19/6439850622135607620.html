<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461861/%E0%A6%B6%E0%A7%87%E0%A6%96-%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE-%E0%A6%B8%E0%A7%8D%E0%A6%AC%E0%A6%BE%E0%A6%B8%E0%A7%8D%E0%A6%A5%E0%A7%8D%E0%A6%AF%E0%A6%96%E0%A6%BE%E0%A6%A4%E0%A7%87%E0%A6%B0-%E0%A6%85%E0%A6%A8%E0%A7%87%E0%A6%95-%E0%A6%95%E0%A7%8D%E0%A6%B7%E0%A7%87%E0%A6%A4%E0%A7%8D%E0%A6%B0%E0%A7%87%E0%A6%87-%E0%A6%86%E0%A6%AE%E0%A7%82%E0%A6%B2-%E0%A6%AA%E0%A6%B0%E0%A6%BF%E0%A6%AC%E0%A6%B0%E0%A7%8D%E0%A6%A4%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T19:09:00+00:00"/>
    <meta property="og:title" content="শেখ হাসিনা স্বাস্থ্যখাতের অনেক ক্ষেত্রেই আমূল পরিবর্তন এনেছেন: পল্লী উন্নয়ন ও সমবায় প্রতিমন্ত্রী"/>
    <meta property="og:description" content="স্টাফ রিপোর্টার ॥ স্বাস্থ্যসেবা মানুষের দোরগোড়ায় পৌঁছে দিতে সরকার নিরলসভাবে কাজ করছে বলে জানিয়েছেন পল্লী উন্নয়ন ও সমবায় বিভাগের প্রতিমন্ত্রী স্বপন ভট্টাচার্য্য। মঙ্গলবার দুপুরে ঢাকা আহছানিয়া মিশন পরিচালিত আরবান প্রাইমারি হেলথ কেয়ার সার্ভিসেস ডেলিভারি প্রকল্পের প্রারম্ভিক সভা অনুষ্ঠানে প্রধান অতিথির বক্তব্যে প্রতিমন্ত্রী এসব কথা ..."/>
  </head>
  <body>
    <article>
      <h1>শেখ হাসিনা স্বাস্থ্যখাতের অনেক ক্ষেত্রেই আমূল পরিবর্তন এনেছেন: পল্লী উন্নয়ন ও সমবায় প্রতিমন্ত্রী</h1>
      <address>
        <time datetime="2019-11-19T19:09:00+00:00">19 Nov 2019, 19:09</time>
      </address>
      <figure>
        <img src="http://www.dailyjanakantha.com/files/201911/1574194193_66.jpg"/>
      </figure>
      <p>স্টাফ রিপোর্টার ॥ স্বাস্থ্যসেবা মানুষের দোরগোড়ায় পৌঁছে দিতে সরকার নিরলসভাবে কাজ করছে বলে জানিয়েছেন পল্লী উন্নয়ন ও সমবায় বিভাগের প্রতিমন্ত্রী স্বপন ভট্টাচার্য্য। মঙ্গলবার দুপুরে ঢাকা আহছানিয়া মিশন পরিচালিত আরবান প্রাইমারি হেলথ কেয়ার সার্ভিসেস ডেলিভারি প্রকল্পের প্রারম্ভিক সভা অনুষ্ঠানে প্রধান অতিথির বক্তব্যে প্রতিমন্ত্রী এসব কথা বলেন। ঢাকা আহছানিয়া মিশনের চেয়ারম্যান কাজী রফিকুল আলমের সভাপতিত্বে অনুষ্ঠানে আরবান প্রাইমারি হেলথ কেয়ার সার্ভিসেস ডেলিভারি প্রজেক্ট-দ্বিতীয় পর্যায়ের প্রকল্প পরিচালক মো. আবদুল হাকিম মজুমদার, ঢাকা উত্তর সিটি করপোরেশনের প্রধান স্বাস্থ্য কর্মকর্তা ব্রিগেডিয়ার জেনারেল মো. মোমিনুর রহমান মামুন বক্তব্য প্রদান করেন।</p>
      <p>প্রতিমন্ত্রী বলেন, বর্তমান সরকারের সময় স্বাস্থ্যখাতে দৃশ্যমান উন্নয়ন হয়েছে। সেবার মানোন্নয়নে বহুমুখী পদক্ষেপ গ্রহণ করছে বর্তমান সরকার। তিনি বলেন, প্রধানমন্ত্রী শেখ হাসিনা স্বাস্থ্যখাতের অনেক ক্ষেত্রেই আমূল পরিবর্তন এনেছেন। অনেক ঝুঁকি নিয়ে জনকল্যাণে নানা পদক্ষেপ নিয়েছেন। আমরা বিশ্বাস করি, জনগণের জন্য কাজ করতে হলে পরস্পরকে বুঝতে হবে। সবার মধ্যে সুসম্পর্ক না থাকলে মানুষ সেবা পাবে না। সরকার ও বেসরকারি সংস্থার (এনজিও) পারস্পরিক সহযোগিতায় দেশের উন্নয়ন ত্বরান্বিত হয়।</p>
      <p>স্বপন ভট্টাচার্য্য বলেন,গর্ভবতীদের মাতৃত্বকালীন বা সন্তান জন্মদান পরবর্তী সময়ে মনিটরিং করা অত্যন্ত গুরুত্বপূর্ণ বিষয়। কারণ নতুন প্রজন্ম নিরোগ ও সুস্থভাবে না বেড়ে না উঠতে পারলে তারা মেধাবী হবে না, বলিষ্ঠ হবে না। অসুস্থ বা বিকলাঙ্গ হলে তারা দেশের জন্য বোঝা হবে। ফলে আমাদের প্রথম কাজটি হলো, গর্ভবতী মায়ের দেখাশোনা করা। তাদের পর্যবেক্ষণের মাধ্যমে সুস্থ সন্তান প্রসবে সহায়তা করা।</p>
    </article>
  </body>
</html>