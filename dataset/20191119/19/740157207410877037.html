<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/zwiazek-gmin-wiejskich-rzad-musi-byc-wrazliwy-na-potrzeby-gmin-wiejskich,135214.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T19:25:00+00:00"/>
    <meta property="og:title" content="Związek Gmin Wiejskich: rząd musi być wrażliwy na potrzeby gmin wiejskich"/>
    <meta property="og:description" content="Rząd musi być wrażliwy na potrzeby samorządów, a gminy muszą być w pełni uprawnionym partnerami rządu. Tego w exposé zabrakło. A bez udziału samorządów rządowe scentralizowane programy nie są w stanie się udać - mówi serwisowi PortalSamorządowy.pl Krzysztof Iwaniuk, przewodniczący zarządu Związku Gmin Wiejskich RP."/>
  </head>
  <body>
    <article>
      <h1>Związek Gmin Wiejskich: rząd musi być wrażliwy na potrzeby gmin wiejskich</h1>
      <address><time datetime="2019-11-19T19:25:00+00:00">19 Nov 2019, 19:25</time> by <a rel="author">Tomasz Jakubowski  </a></address>
      <h4>Rząd musi być wrażliwy na potrzeby samorządów, a gminy muszą być w pełni uprawnionym partnerami rządu. Tego w exposé zabrakło. A bez udziału samorządów rządowe scentralizowane programy nie są w stanie się udać - mówi serwisowi PortalSamorządowy.pl Krzysztof Iwaniuk, przewodniczący zarządu Związku Gmin Wiejskich RP.</h4>
      <hr/>
      <ul>
        <li>
          <b>
            <a href="https://www.portalsamorzadowy.pl/polityka-i-spoleczenstwo/szkoly-czyste-powietrze-komunikacja-w-expose-premiera-mateusza-morawieckiego,135177.html">Premier Mateusz Morawiecki przedstawił program działania swojego rządu.</a>
          </b>
        </li>
        <li>
          <b>Exposé miało wysoki stopień ogólności - mówi serwisowi PortalSamorządowy.pl Krzysztof Iwaniuk.</b>
        </li>
        <li>
          <b>Przedstawiciele ZGW RP chcą w najbliższym czasie spotkać się z premierem, by przedstawić własne spostrzeżenia i zwrócić uwagę na problemy gmin, szczególnie tych najbiedniejszych.</b>
        </li>
      </ul>
      <p>Szef ZGW RP w rozmowie z nami podkreślił, że tematy, które dla gmin są najważniejsze, nie były zapowiedziane tak, jak być powinny. - Na przykład modernizacja szkół, czyli temat niezwykle ważny, ale nie do końca uporządkowany. A to jest dla nas wielki kłopot. Jeśli sprawy oświaty nie będą uporządkowane, to każda podwyżka pensji nauczycieli nas wykolei. Podobnie manewry z PIT, które się pojawiły, to dla nas również mało ciekawa sytuacja, bo może my mniej straciliśmy na tym niż miasta, ale my za to mieliśmy bardzo słabe nadwyżki - zwraca uwagę Iwaniuk.</p>
      <p>Dodaje, że w exposé zabrakło tego, co kiedyś było szczególnie podkreślane, zwłaszcza w kampanii wyborczej - zrównoważonego rozwoju, sprawiedliwego rozwoju.</p>
      <p>- Dziś potrzeba pilnego wzmocnienia gmin na prawach wiejskich. Gminy są bardzo zróżnicowane w różnej kondycji. Co z tego, że pojawią się pieniądze na jakąś inwestycje, skoro gmina nie będzie miała środków na wkład własny? Ten rozwój musi być bardziej zrównoważony - podkreśla Iwaniuk. Dodaje, że w ponad 300 gminach sytuacja finansowa jest obecnie „bardzo zła”. -  Wiele gmin nie ma już środków na inwestycje, bez inwestowania trudno walczyć o zatrzymanie mieszkańców - mówi.</p>
      <p>Szef ZGW RP podkreśla, że „tymczasem koszta rosną”. - Wzrost płacy minimalnej także zwiększył poziom wydatków samorządów, które zatrudniają blisko 2 milionów pracowników. Rosną np. ceny energii, a w expose nie było nic na temat osłon takich, jak w tym roku. A to są kwestie np. oświetlenia ulicznego. Jeśli mamy go nie gasić, musi się coś zmienić - mówi.</p>
      <p>W jego opinii największe zaniedbania w Polsce dotyczą właśnie obszarów wiejskich. - To są kwestie np. zapóźnienia cywilizacyjnego, czyli np. gospodarki wodno-ściekowej. Gminy wiejskie mają potężny problem ze ściekami. Zresztą problemy są nie tylko w tym obszarze. O czym byśmy nie pomyśleli, potrzebne są na to pieniądze, a nawet jak są te pieniądze z budżetu centralnego, to potrzeby jest udział własny - mówi.</p>
      <p>Zwraca też uwagę na poruszaną w exposé walkę ze smogiem. - To nie może być program centralny, to powinny być programy terenowe i właściwie wyliczone zadania gmin. A jeśli to ma być kombinacja, połączenie programów rządowego i gminnego, chyba należałoby przywrócić gminne fundusze ochrony środowiska. Dziś głównym problemem gmin jest brak realnych środków finansowych, które pozwoliłyby na likwidację np. bezklasowych kotłów - mówi</p>
      <p>W opinii Iwaniuka, centralnie nie da się zrobić dobrego programu ochrony powietrza. - Inne możliwości będą w bogatej gminie podwarszawskiej, inne w biedniejszej. A tych biedniejszych obecnie jest zdecydowanie więcej. Takie programy trzeba dostosowywać do możliwości mieszkańców -dodaje.</p>
      <p>- Rząd musi być wrażliwym na takie potrzeby, a my musimy być w pełni uprawnionym partnerem rządu. Tego mi w exposé zabrakło. A bez udziału samorządów, scentralizowane programy nie są w stanie się udać. - Ponadto boimy się nowych zadań własnych. One są zawsze niedofinansowane, kiedyś zadania państwowe były lepiej opłacane.</p>
      <p>- Bardzo nam exposé zabrakło mechanizmu wyrównawczego, szczególnie w gminach najbiedniejszych, położonych „daleko od szosy”. Stamtąd otrzymujemy bardzo niepokojące sygnały, tam się zaczyna stagnacja. W exposé premiera padły ładne słowa o doganianiu krajów Europy Zachodniej, ale nam jeszcze do nich bardzo daleko - mówi Iwaniuk.</p>
      <p>- Bez udziału, pomocy samorządów, bez zwiększenia dochodów własnych gmin wiejskich trudno mówić, by coś poszło do przodu w najbliższych latach - podsumowuje szef Związku Gmin Wiejskich RP.</p>
    </article>
  </body>
</html>