<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/spant-lage-nar-goteborgs-lukrativa-band-till-kina-provas/"/>
    <meta property="og:site_name" content="DN.SE"/>
    <meta property="article:published_time" content="2019-11-19T19:52:08+00:00"/>
    <meta property="og:title" content="Spänt läge när Göteborgs lukrativa band till Kina prövas"/>
    <meta property="og:description" content="Göteborgs handel med Kina har ökat exceptionellt. – Det blir negativa effekter om avtalen bryts, säger Patrik Andersson, vd för Business Region Göteborg."/>
  </head>
  <body>
    <article>
      <h1>Spänt läge när Göteborgs lukrativa band till Kina prövas</h1>
      <address><time datetime="2019-11-19T19:52:08+00:00">19 Nov 2019, 19:52</time> by <a rel="author" href="https://www.dn.se/av/kristina-hedberg/" target="_blank">Kristina Hedberg</a></address>
      <p>
        <b>Handeln har 300 år på nacken och har ökat exceptionellt de senaste tio åren, men nu ifrågasätts Göteborgs nära relation till Kina. Sverigedemokraterna vill bryta med vänorten Shanghai i protest mot den kinesiska statens politik.<br/>– Det kommer att bli negativa effekter. Jag har inte sett någon nackdel med samarbetet, säger Patrik Andersson, vd för Business Region Göteborg.</b>
      </p>
      <p>När Kina hotar med ”konsekvenser” om <a href="https://www.dn.se/kultur-noje/amanda-lind-svensk-yttrandefrihet-galler/">Sveriges regering står upp för regimkritikern </a>Gui Minhai väcker det våldsamma protester. I <a href="https://www.dn.se/nyheter/sverige/kinesisk-delegation-nobbas-av-linkopings-borgmastare-manga-vanorter-provar-sina-relationer-till-kina/">Linköping vägrar borgmästaren</a> vara värd när stadens vänort kommer på besök och <a href="https://www.dn.se/kultur-noje/starka-reaktioner-efter-kinas-angrepp-pa-pen-ett-fortackt-hot/">många debattörer </a>talar om en upptrappning från kinesisk sida som måste besvaras. </p>
      <p>I Göteborg har Sverigedemokraterna motionerat om att bryta vänortsavtalet med Shanghai, och det är ett laddat krav i en stad som blivit mer och mer beroende av kinesiska pengar det senaste decenniet.</p>
      <p>– Kina fanns inte ens på tio-i-topplistan över Göteborgs exportländer för tio år sedan. Nu är de femma. Exporten till Kina har ökat från 6 miljarder kronor till 19 miljarder, säger Patrik Andersson, vd för det kommunala bolaget BRG - Business region Göteborg - som ska främja stadens näringsliv. </p>
      <p>
        <a href="https://ext.dn.se/qs/widgets/arkku/graphic_swiper/index_34.html?id=42054&amp;TyyppiID=48&amp;security=HAdor">Länk till grafik</a>
      </p>
      <p><b>Uppdraget går bra.</b> Exporten från Göteborg till utlandet ökade 2018, medan till exempel Stockholms och Malmös export minskar. Och tittar man på enbart den svenska exporten till Kina, står just Göteborg för den klart största delen. I landet har den ökat med 74 procent sedan 2010. I Göteborg med 208 procent. </p>
      <p>En annan avgörande inblandning i det västsvenska näringslivet från Kinas sida är så klart Geelys köp av Volvo Cars.</p>
      <p>– Under kinesisk ägo har Cars gått från att vara mer eller mindre på fallrepet, till att bli den största privata arbetsgivaren i Sverige, säger Patrik Andersson. </p>
      <p><b>Göteborgs band till Kina</b> har en 300-årig historia som börjar med det Ostindiska kompaniet och som i mer modern tid befästs 1986 när staden slöt sitt systerstadsavtal med Shanghai. Det är den långa och lönsamma relationen som prövas nu, av politiska skäl. </p>
      <p>– Mitt jobb är inte att göra de politiska värderingarna, men jag har inte sett någon nackdel med systerstadsavtalet. Att bara abrupt bryta det skulle jag inte kalla positivt i alla fall, säger Patrik Andersson.</p>
      <p>
        <b>De som vill markera mot Kina tänker nog att begrepp som demokrati och yttrandefrihet är ovärderliga. Ska inte en organisation som Business Region Göteborg tänka i de banorna också?</b>
      </p>
      <p>– Nej. Vi förhåller oss till svensk utrikespolitik. Så länge den svenska staten säger att det är okej att handla med landet Kina, så säger vi inte nej på grund av att en aktör är kinesisk. Däremot gör vi bedömningar av varje enskild affär. Vad är det för sorts verksamhet? Ska utländska intressen äga en svensk hamn till exempel – kanske inte. Vad är det för företag? Har de ett dåligt ”track record”, ja då vill vi inte samarbeta, oavsett nationalitet. </p>
      <p>Patrik Andersson säger dock att han kan markera i principiella frågor gentemot kinesiska partners. Gui Minhai blev svensk medborgare i just Göteborg och vad gäller honom har vd:n en klar ståndpunkt.  </p>
      <p>– Att en Göteborgsförläggare sitter i kinesiskt förvar tycker vi absolut inte är acceptabelt. Punkt.</p>
      <p>
        <b>Säger du det då, till Geely?</b>
      </p>
      <p>– Ja. Och till det kinesiska konsulatet. Det handlar ju också om att förstå förutsättningarna för handeln. Svenskarnas syn på Kina har svängt rejält de senaste åren. </p>
      <p>En amerikansk undersökning som <a href="https://www.svt.se/nyheter/inrikes/70-procent-av-svenskarna-negativa-mot-kina">SVT nyligen berättade om</a> visar att svenskarna är det folk i västvärlden som är mest kritiska mot Kina. 70 procent svarar att de är negativt inställda till landet.</p>
      <p>Under onsdagen tas Sverigedemokraternas motion upp i kommunstyrelsen. Om den skulle vinna gehör får det negativa konsekvenser, enligt BRG. Patrik Andersson beskriver det som att ”vi slutar gå på stigar som trampats upp under 30 år”. Men andra relationer – som Geelys – lär bli kvar, tror han. Så lyder analysen om Göteborg skulle markera mot Kina. </p>
      <p>
        <b>Om Kina skulle vilja svara då, med att markera mot Sverige, i stil med </b>
        <a href="https://www.dn.se/ekonomi/diplomatisk-kris-med-kina-resulterade-i-sex-ar-lang-laxbojkott/">
          <b>laxbojkotten mot Norge</b>
        </a>
        <b> efter fredspriset till Liu Xiaobo?</b>
      </p>
      <p>– Om Kina skulle göra det? Då slår det rakt in i ekonomin. Det blir ett akut minus. Det handlar om jättestora värden.</p>
    </article>
  </body>
</html>