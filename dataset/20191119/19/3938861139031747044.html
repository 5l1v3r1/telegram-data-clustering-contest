<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_ni-svarok-ni-pidozrilogo-shumu-novi-podrobici-zagadkovoyi-zagibeli-podruzhzhya-ta-yihnogo-sina/938967"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T19:02:00+00:00"/>
    <meta property="og:title" content="Ні сварок, ні підозрілого шуму: нові подробиці загадкової загибелі подружжя та їхнього сина"/>
    <meta property="og:description" content="Квартира на вул. Ладозькій в Запоріжжі, де знайшли трупи подружжя та їхнього 25-річного сина, була замкнена зсередини. Слідчі відкрили кримінальне провадження за статтею &quot;Умисне вбивство&quot;. Проводяться першочергові слідчі дії, розповів заступник начальника ГУНП в Запорізькій області Олег ..."/>
  </head>
  <body>
    <article>
      <h1>Ні сварок, ні підозрілого шуму: нові подробиці загадкової загибелі подружжя та їхнього сина</h1>
      <address><time datetime="2019-11-19T19:02:00+00:00">19 Nov 2019, 19:02</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938967_w_300.jpg?v=0"/>
        <figcaption>У Запоріжжі в квартирі по вул. Ладозькій знайшли мертвими подружжя та їхнього сина. Фото - ТСН</figcaption>
      </figure>
      <p>Квартира на вул. Ладозькій в Запоріжжі, де знайшли трупи подружжя та їхнього 25-річного сина, була замкнена зсередини. Слідчі відкрили кримінальне провадження за статтею "Умисне вбивство".</p>
      <p>Проводяться першочергові слідчі дії, розповів заступник начальника ГУНП в Запорізькій області <b>Олег Григоров.</b></p>
      <p>"Призначено ряд експертиз з метою встановлення усіх обставин події", - сказав Григоров.</p>
      <p>Коли поліцейські потрапили в оселю, побачили тіло 58-річної жінки з ножовим пораненням шиї. Поруч лежав її 60-річний чоловік, якого буквально пошматували ножем. Їхній син на мотузці висів у тій же кімнаті, повідомляє<a href="https://tsn.ua/ukrayina/smert-rodini-u-zaporizhzhi-25-richniy-hlopec-mig-vbiti-batkiv-i-skoyiti-suyicid-1445898.html"> ТСН.</a></p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_sin-vbiv-molotkom-svoyih-batkiv/932640"/>
      </related>
      <p>В квартирах на поверсі, де сталася трагедія, сусіди не відчиняють. З інших поверхів кажуть, ані сварок, ані підозрілого шуму не чули. Люди шоковані - цю родину тут характеризують як тиху та благополучну. У будинку вони жили більше 30 років.</p>
      <p>Загибла жінка тривалий час ходила до молитовного будинку. Як кажуть сусіди, мати часто брала сина з собою. Бо чоловік у свої 25 років практично не мав друзів, його ніколи не бачили в компаніях з однолітками. Лише самого або разом із батьками.</p>
      <p>Із неофіційних версій – поки все свідчить про те, що чоловік спочатку вбив своїх батьків, а потім поліз у зашморг. Перед смертю намагався перерізати собі вени. Зараз слідчі перевіряють, чи не перебував він на психіатричному обліку.</p>
      <figure>
        <iframe src="https://www.youtube.com/embed/dg16TySTjPQ" width="560" height="315" data-service="Youtube" scrolling="no"/>
      </figure>
      <blockquote>18 листопада у Запоріжжі в квартирі по вул. Ладозькій <a href="https://gazeta.ua/articles/np/_film-zhahiv-u-kvartiri-cholovik-i-zhinka-zarizani-yihnij-sin-u-zashmorgu/938848">знайшли мертвими подружжя та їхнього сина.</a> Вони від суботи не виходили на зв'язок, тому 42-річна сестра зниклої жінки викликала поліцію.</blockquote>
    </article>
  </body>
</html>