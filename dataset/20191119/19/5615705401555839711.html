<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204661-uchenicya-man-rozrobila-metodiku-rannoyi-diagnostiki-melanomi-aparat-koshtue-30-000-grn"/>
    <meta property="og:site_name" content="Mind UA"/>
    <meta property="article:published_time" content="2019-11-19T19:35:00+00:00"/>
    <meta property="og:title" content="Учениця МАН розробила методику ранньої діагностики меланоми: апарат коштує 30 000 грн"/>
    <meta property="og:description" content="Апарат вакуумної фільтрації, розроблений українською школяркою, дозволяє виявити рак ще до появи метастаз, розробкою вже зацікавились Норвегія та Ізраїль"/>
  </head>
  <body>
    <article>
      <h1>Учениця МАН розробила методику ранньої діагностики меланоми: апарат коштує 30 000 грн</h1>
      <h2>Апарат вакуумної фільтрації, розроблений українською школяркою, дозволяє виявити рак ще до появи метастаз, розробкою вже зацікавились Норвегія та Ізраїль</h2>
      <address>
        <time datetime="2019-11-19T19:35:00+00:00">19 Nov 2019, 19:35</time>
      </address>
      <p>18-річна Ольга Харасахал з Маріуполя розробила нову методику дометастазової діагностики раку шкіри: меланому діагностують за аналізом крові на спеціальному апараті вакуумної фільтрації; розробка виграє уже третій міжнародний конкурс та вже два роки успішно застосовується у Маріупольському онкоцентрі.</p>
      <p>Ідея розробки з’явилась у тоді ще 14-річної Ольги під час роботи волонтером у Маріупольському онкодиспансері у 2015 році – йдеться в інтерв’ю Харасахал для <a href="https://tech.liga.net/technology/article/yunaya-devushka-iz-mariupolya-pokoryaet-mir-metodikoy-ranney-diagnostiki-raka-kto-ona">Ліга.Tech</a>. </p>
      <p>В 2017 році перед диспансером гостро постало питання придбання американського обладнання для діагностики циркулюючих онкоклітин, але сертифікований у США Cell SEARCH вартістю в $ 1 млн не вписувався в жоден бюджет медзакладу.</p>
      <p>Натомість учениця Малої академії наук Ольга Харасахал  разом зі своєю командою розробила власний апарат вакуумної фільтрації крові та методику подальшої обробки зібраних даних, що за допомогою світлового мікроскопа допомагає розгледіти меланому ще до утворення метастаз в організмі хворого.</p>
      <p>Розробка допоможе не лише вчасно виявляти меланому, але і корегувати обране лікарем лікування, зазначає юна науковця.</p>
      <p>Як стверджує команда Харасахал, собівартість такого приладу становить 30 000 грн, це у 800 разів дешевше закордонних аналогів (наприклад, апарат Cell SEARCH коштує $1 млн – прим. ред.), аналіз крові на меланому на такому апараті коштуватиме в 100 разів дешевше.</p>
      <p>До речі, дослідний зразок апарату фільтрації було виготовлено на кошти родини Харасахал.</p>
      <p>Методику вже два роки успішно застосовують у Маріупольському оноцентрі.</p>
      <p>З результатами клінічних досліджень методики Ольга Харасахал перемогла в конкурсі Intel Эко Украина та зайняла четверте місце на Intel ISEF (International Science and Engineering Fair) в США.</p>
      <p>За останні два тижні проєкт українки здобув аж дві золоті медалі: на одному з найбільших світових конкурсів наукових проєктів MOSTRATEC 2019 (Бразилія) та Глобальному конкурсі Інновацій (Сінгапур)<br/>Як розповів Liga.Tech науковий керівник Ольги В’ячеслав Пономарчук, розробкою вже зацікавились клініки з Норвегії та Ізраїлю.</p>
      <p>Наразі Ольга Харасахал активно займається патентуванням своєї розробки.</p>
      <p>За даними МОЗ, понад 1 млн українців хворі на рак, щодня реєструють 450 нових випадків онкохвороби.</p>
      <p>Нагадаємо, про права онкохворих в Україні в <a href="https://mind.ua/openmind/20203745-onkologiya-vs-zarobitok-yak-zupiniti-porushennya-prav-ukrayinskih-hvorih">інтерв’ю</a> для Mind, розповів медичний адвокат, керуючий партнер юридичної компанії медичного права Grishakov Law Company Олександр Гришаков. </p>
      <related>
        <h4>Також читайте</h4>
        <a href="https://mind.ua/publications/20204487-zdorove-zrostannya-chomu-majbutne-farmi-za-generikami"/>
        <a href="https://mind.ua/news/20204191-tenderi-na-zakupivlyu-medobladnannya-mayut-oznaki-korupciyi-bbc"/>
        <a href="https://mind.ua/news/20204170-rahunkova-palata-i-derzhauditsluzhba-provodyat-pereviki-u-moz-raduckij"/>
      </related>
    </article>
  </body>
</html>