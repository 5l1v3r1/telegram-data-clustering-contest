<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560786/asoe-irakleiotes-kathigites-sto-pleuro-tou-sulliftheda-dimitri-katrinaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T19:33:00+00:00"/>
    <meta property="og:title" content="ΑΣΟΕΕ: Ηρακλειώτες καθηγητές στο πλευρό του συλληφθέντα Δημήτρη Κατρινάκη"/>
    <meta property="og:description" content="Δίπλα στον πρώην μαθητή τους στέκονται καθηγητές του 8ου ΓΛ Ηρακλείου"/>
  </head>
  <body>
    <article>
      <h1>ΑΣΟΕΕ: Ηρακλειώτες καθηγητές στο πλευρό του συλληφθέντα Δημήτρη Κατρινάκη</h1>
      <address><time datetime="2019-11-19T19:33:00+00:00">19 Nov 2019, 19:33</time> by <a rel="author">Αγγελίνος Νικόλας</a></address>
      <p>
        <b>Δίπλα στον πρώην μαθητή τους στέκονται καθηγητές του 8ου ΓΛ Ηρακλείου</b>
      </p>
      <p>Στο πλευρό του πρώην μαθητή τους, Δημήτρη Κατρινάκη, ο οποίος συνελήφθη προ ημερών, στην ΑΣΟΕΕ, στην Αθήνα, στέκονται καθηγητές του 8ου ΓΛ Ηρακλείου.</p>
      <p>O τελειόφοιτος της Ιατρικής Κρήτης, πρώην πολίστας του ΟΦΗ και νυν ασκούμενος ορθοπεδικός στο ΚΑΤ κατήγγειλε μετά τη σύλληψή του, ότι έπεσε θύμα ξυλοδαρμού από αστυνομικούς.</p>
      <p>Ο νεαρός Κρητικός δικάζεται την Παρασκευή 22 Νοεμβρίου, στην Αθήνα, με την αυτόφωρη διαδικασία και ενόψει της δίκης οι πρώην καθηγητές του στέκονται στο πλευρό του.</p>
      <p>Η ανοικτή επιστολή στήριξης του Δημήτρη Κατρινάκη, συνυπογράφεται από 14 εκπαιδευτικούς του 8ου Λυκείου Ηρακλείου, οι οποίοι, μεταξύ άλλων, αναφέρουν ότι «η ελληνική κοινωνία έχει ανάγκη από τους Δημήτρηδες αυτού του κόσμου».</p>
      <p>Αναλυτικά η ανακοίνωση της ομάδας καθηγητών του 8ου Λυκείου:</p>
      <p>Η είδηση της σύλληψης και προσαγωγής του Δημήτρη Κατρινάκη, απόφοιτου του σχολείου μας πρόσφατα, από την αστυνομική αρχή, αποτέλεσε δυσάρεστη έκπληξη. Για όλους εμάς που παρακολουθούμε τη φοιτητική του πορεία ο Δημήτρης έχει ταυτιστεί με τον ανήσυχο νέο και ενεργό πολίτη που τον κινητοποιεί το όραμα μιας δικαιότερης και ευρύχωρης κοινωνίας. Ο Δημήτρης στη συνείδηση όλων μας είναι ταυτισμένος με την εθελοντική προσφορά στους αδύναμους και πάσχοντες αυτού του κόσμου.</p>
      <p>Για όλους εμάς η φοιτητική του διαδρομή δεν θα μπορούσε να είναι διαφορετική αφού ήδη από τα μαθητικά του χρόνια θυμόμαστε τον έφηβο Δημήτρη, εκτός από τις εξαιρετικές μαθητικές του επιδόσεις και την ακόρεστη βιβλιομανία του, να διακρίνεται με την παρουσία του και να δίνει ουσιαστική διάσταση στο θεσμό των μαθητικών κοινοτήτων, να μετέχει σε ατέρμονες διαλογικές συζητήσεις που συνήθως προκαλούσε ο ίδιος γύρω από ποικίλα ζητήματα, με το πάθος του έφηβου αφενός, με το σεβασμό στη διαφορετική άποψη αφετέρου, στοιχεία μιας πρώιμης ωριμότητας που τον καθιστούσαν ξεχωριστό μέλος της σχολικής μας κοινότητας.</p>
      <p>Είμαστε βέβαιοι πως η ελληνική πολιτεία με τα συντεταγμένα όργανά της θα επιτρέψει την επιστροφή του Δημήτρη στην κοινωνία χωρίς καμιά σκιά, χωρίς κανένα στίγμα. Εξάλλου, η ελληνική κοινωνία έχει ανάγκη από τους Δημήτρηδες αυτού του κόσμου.</p>
      <p>Καθηγητές του Δημήτρη από το 8ο Λύκειο Ηρακλείου</p>
      <p>Λάμπρου Παναγιώτης</p>
      <p>Κόμης Γεώργιος</p>
      <p>Μουντράκης Γεώργιος</p>
      <p>Καλογεράκης Μιχαήλ</p>
      <p>Γουρνιεζάκη Ελένη</p>
      <p>Δηλάρης Κώστας</p>
      <p>Πετράτος Αντώνης</p>
      <p>Επιτροπάκη Μαρία</p>
      <p>Θώμου Ήβη</p>
      <p>Ταμπουρατζή Ζαχαρένια</p>
      <p>Χανιωτάκη Αργυρώ</p>
      <p>Κτιστάκης Γιώργος</p>
      <p>Γεραρχάκη Άρτεμις</p>
      <p>Κανάκη Βίκυ</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560190/adidraseis-sto-irakleio-gia-tin-astunomiki-epemvasi-stin-asoee/"/>
        <a href="https://www.neakriti.gr/article/ellada-nea/1560122/asoee-sugrouseis-kai-ripsi-himikon/"/>
      </related>
    </article>
  </body>
</html>