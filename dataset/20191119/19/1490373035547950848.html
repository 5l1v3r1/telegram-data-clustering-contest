<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/historie/karel-raska-molekularni-biolog-okupace-1989-veda-usa-ceskoslovensko-yale_1911191921_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T19:21:00+00:00"/>
    <meta property="og:title" content="Do USA ho vyhnaly sovětské tanky, přesto se špičkový lékař Karel Raška dodnes cítí hrdým Čechem"/>
    <meta property="og:description" content="Karel Raška se v zámoří stal několikrát nejlepším americkým lékařem, jméno s vybudoval jako virolog a mikrobiolog."/>
  </head>
  <body>
    <article>
      <h1>Do USA ho vyhnaly sovětské tanky, přesto se špičkový lékař Karel Raška dodnes cítí hrdým Čechem</h1>
      <address><time datetime="2019-11-19T19:21:00+00:00">19 Nov 2019, 19:21</time> by <a rel="author">Matěj Skalický</a></address>
      <p>
        <b>Česko a Slovensko si v neděli připomněly 30 let od událostí 17. listopadu 1989, které předznamenaly konec komunistického režimu. Ten vyhnal do exilu až 200 tisíc Čechoslováků, mezi nimi i nadané vědce. Jedním z nich byl Karel Raška junior. Jeho maminka byla významná farmakoložka, jeho tatínek světoznámý epidemiolog, kterému lidstvo vděčí za vymýcení pravých neštovic. Jen doma, v tehdejším Československu si ani jednoho z nich moc nepovažovali.</b>
      </p>
      <p>Karel Raška junior se rozhodl pro jinou cestu - odjel do Spojených států, kde se nakonec stal uznávaným virologem. Se svou rodinou emigroval v den srpnové invaze vojsk Varšavské smlouvy, 21. srpna 1968.</p>
      <figure>
        <audio src="https://www.irozhlas.cz/sites/default/files/audios/ec1edcc32539cc84a9ce4c437cf812b2.mp3"/>
        <figcaption>Jaký byl život molekulárního biologa Karla Rašky jr.?</figcaption>
      </figure>
      <p>„Čekal jsem do pozdního odpoledne, jestli nebude vyhlášená mobilizace. K tomu nedošlo, tak jsem i s manželkou a synem odjel do Rakouska,“ vypráví Karel Raška junior na videu Národního českého a slovenského muzea a knihovny ve státě Iowa.</p>
      <p>Právě do Spojených států směřovaly jeho další kroky. Od začátku se prý za oceánem cítil jako doma. O své kariéře, tentokrát už v rodné češtině promluvil před několika lety i v rozhlasovém vysílání.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/spolecnost/prix-europa-srpen-1968-rekonstrukce-okupace-cesky-rozhlas-nejlepsi-evropsky_1910120953_jgr"/>
      </related>
      <p>„Původně jsem byl biochemik. V Americe jsem pracoval po desetiletí jako molekulární virolog. V Americe je ovšem výhoda být lékařem. Tak jsem si udělal všechny klinické atestace. Postupně se mně dařilo, až jsem se stal přednostou velkého oddělení,“ vzpomíná.</p>
      <h3>Stipendium na Yale</h3>
      <p>V roce 1976 byl profesor Karel Raška jmenovaný profesorem patologie a mikrobiologie. Svůj výzkum zasvětil studiu národových virů, byl několikrát zvolený jedním z nejlepších amerických lékařů.</p>
      <p>Zájem o vědu měli Raškovi v rodině. Dědeček Karla Rašky juniora se prý přátelil s Albertem Einsteinem a také jeho babička byla lékařka. Maminka Helena Rašková pak byla významná farmakoložka a otec, Karel Raška, epidemiolog světového významu.</p>
      <p>Právě on nastartoval v 60. letech program Světové zdravotnické organizace pro boj s pravými neštovicemi a byl velkou inspirací pro své syny Ivana a Karla juniora.</p>
      <p>„Pracoval jsem jako vědecký aspirant v ústavu profesora Františka Šorma, což byl světový biochemik a organický chemik. Dělal jsem tam poměrně slušnou práci. V roce 1965 tam nakrátko přijel profesor univerzity v Yale, který si mě oblíbil a pozval mě tam na stipendium,“ vypráví Karel Raška.</p>
      <related>
        <h4>Číst článek</h4>
        <a href="https://www.irozhlas.cz/sport/ms-hokej/frantisek-musil-emigrace-statni-bezpecnost-nhl_1905171915_and"/>
      </related>
      <p>Tak se Karel Raška junior seznámil se Spojenými státy, svým budoucím domovem. Cestu na západ mu otevřela uvolněná 60. léta, vzpomíná dnes po telefonních linkách z New Jersey.</p>
      <p>„Pro nás byl zážitek dostat se na měsíc do Štětína. Do nemocnice, pracovat. Ve svobodném světě bylo vždycky zcela normální, že vědci a univerzitní studenti cestovali po celém světě. A naopak třeba v Americe bylo téměř nemožné dělat kariéru v akademické sféře, aniž ty vědci nebyli alespoň rok v Anglii, ve Švédsku nebo v Austrálii.“</p>
      <p>Vycestovat je nutné, říká Raška a dodává, že neméně důležité je nabytými zkušenostmi pak pomoct rozvoji vědy doma, ve vlasti. On sám na Českou republiku nikdy nezapomněl, a ta se v roce 2010 odměnila. Václav Klaus mu tehdy udělil medaili za zásluhy o stát</p>
      <p>Profesor Karel Raška letos oslavil 80. narozeniny. Dál žije v USA a pracuje na Rutgersově univerzitě v New Jersey. Je zářným příkladem svého vlastního rčení, že pro schopné lidi není hranic.</p>
      <related>
        <h4>Související články</h4>
        <a href="https://www.irozhlas.cz/zpravy-domov/okupace-1968-poslanecka-snemovna-rusko-vyznamny-den_1906151451_lac"/>
        <a href="https://www.irozhlas.cz/sport/ms-hokej/emigrace-petr-klima-detroit-red-wings-bungalov_1905131551_vman"/>
        <a href="https://www.irozhlas.cz/sport/ms-hokej/hokej-emigrace-totalita-petr-svoboda-montreal-nagano-serial_1905101606_tat"/>
      </related>
    </article>
  </body>
</html>