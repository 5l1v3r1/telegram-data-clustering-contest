<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/19/l-olbia-si-rinforza-con-cocco-la-punta-ex-cagliari-qui-per-risali-4-954585.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T19:56:41+00:00"/>
    <meta property="og:title" content="L'Olbia si rinforza con Cocco: &quot;Qui per risalire in classifica&quot;"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">serie c</h6>
      <h1>L'Olbia si rinforza con Cocco: "Qui per risalire in classifica"</h1>
      <h2>"Sono felice di questa opportunità e grato alla società per avermela concessa", le prime parole del giocatore</h2>
      <address><time datetime="2019-11-19T19:56:41+00:00">19 Nov 2019, 19:56</time> by <a rel="author" href="https://www.unionesarda.it/autore/ilenia_giagnoni/329" target="_blank">Ilenia Giagnoni</a></address>
      <p>Cotto e mangiato. Nemmeno il tempo di essere ventilato come possibile nuovo acquisto dell'Olbia che Andrea Cocco è già sul campo di allenamento della Basa prima di essere ufficializzato e presentato in sede dal presidente Alessandro Marino.</p>
      <p>È successo stasera, tra l'<a href="https://www.unionesarda.it/articolo/sport/calcio/2019/11/18/l-olbia-esonera-filippi-in-attesa-del-sostituto-squadra-a-raineri-4-954177.html">esonero dell'allenatore Michele Filippi</a>, avvenuto ieri, e una gara da vincere assolutamente domenica in trasferta contro la Pergolettese, cenerentola del campionato di Serie C.</p>
      <p>"L'idea di poter venire all'Olbia ha fatto scoccare la scintilla che cercavo", dice l'attaccante classe '86, nato e cresciuto anche calcisticamente a Cagliari, in rossoblù, dove ha esordito in Serie A non ancora 20enne, e reduce da 10 stagioni in Serie B, l'ultima delle quali col Padova.</p>
      <p>"Sono felice di questa opportunità e grato alla società per avermela concessa: non vedo l'ora di poter scendere in campo e dare una mano alla squadra per iniziare la risalita in classifica". Dove l'Olbia è quartultima con 11 punti dopo 15 giornate.</p>
      <p>In attesa di conoscere il successore di Filippi, che potrebbe non essere ufficializzato prima della prossima settimana, Marino si gode il rinforzo pescato dal mercato degli svincolati.</p>
      <p>"Una settimana fa", ha spiegato stasera il presidente dei bianchi, "l'agente mi ha espresso l'interesse di Andrea di venire all'Olbia e non mi sono lasciato sfuggire l'occasione: già 2 anni fa l'avevo sondato per provare a ingaggiarlo, sono molto contento di averlo in rosa".</p>
      <p>Cocco, che non gioca una gara ufficiale da maggio, sarà disponibile per la trasferta di domenica.</p>
    </article>
  </body>
</html>