<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/aysenur-un-intiharina-neden-olan-amcasinin-oglu-yakalandi-1208889.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T19:54:00+00:00"/>
    <meta property="og:title" content="Ayşenur'un intiharına neden olan amcasının oğlu yakalandı"/>
    <meta property="og:description" content="Antalya'nın Alanya ilçesinde Ayşenur Güven'in (22) bir mektup bırakıp intihar etmesinin ardından 14 yıl hapis cezasına çarptırılan ve firari olarak aranan amcasının oğlu Selahattin S. jandarmanın sıkı takibi sonucu gizlediği evde yakalandı."/>
  </head>
  <body>
    <article>
      <h1>Ayşenur'un intiharına neden olan amcasının oğlu yakalandı</h1>
      <h2>Antalya'nın Alanya ilçesinde Ayşenur Güven'in (22) bir mektup bırakıp intihar etmesinin ardından 14 yıl hapis cezasına çarptırılan ve firari olarak aranan amcasının oğlu Selahattin S. jandarmanın sıkı takibi sonucu gizlediği evde yakalandı.</h2>
      <address>
        <time datetime="2019-11-19T19:54:00+00:00">19 Nov 2019, 19:54</time>
      </address>
      <figure>
        <a href="http://www.bursadabugun.com/video/aysenur-un-intiharina-neden-olan-amcasinin-oglu-yakalandi-114709.html">
          <img src="http://images.bursadabugun.com/video/2019/11/19/114709-5dd440f7b2c47.jpg"/>
        </a>
        <figcaption>Ayşenur'un intiharına neden olan amcasının oğlu yakalandı</figcaption>
      </figure>
      <p><b>Antalya'</b>nın <b>Alanya </b>ilçesinde yaşayan <b>Ayşenur Güven</b>, küçük yaşlardan itibaren amcasının oğlu sanık <b>Selahattin Sezer</b> (30), tarafından cinsel istismar eylemlerine maruz bırakıldı ve bu durum Ayşenur'un evlenerek bir çocuk sahibi olmasından sonra da devam etti.</p>
      <p><b>Ayşenur, Selahattin S.'</b>nin cinsel saldırı eylemlerine daha fazla dayanamayınca içinde bulunduğu zor durumu hem eşi hem de ailesi ile paylaştı. Olayın ortaya çıkmasından 3 gün sonra 'Ben bir şeytanın eline düştüm' yazılı mektup bırakıp kendisini asarak yaşamına son verdi.<br/><br/><b>Sanık Selahattin S.,</b> yargılama süresince suçu inkar etti ve <b>Ayşenur'un </b>telefon numarasının dahi olmadığını iddia etmesine rağmen yine iddiaya göre sanık tarafından son 3 yılda 1612 defa arandığı tespit edildi. Yerelde yargılamayı yürüten <b>Alanya 1. Ağır Ceza Mahkemesi </b>tarafından atılı suçlar yönünden sanık Selahattin S., aleyhine 14 yıl hapis cezası verildi ve karar <b>Antalya Bölge Adliye Mahkemesi </b>tarafından onaylandı. Dosyanın temyiz incelemesi için Yargıtay'a gitmesinin ardından yerel mahkemede verilen ve üst yargı denetiminde onanan karar, 2'ye karşı 3 oy ile "sanık tarafından suçun işlendiğine dair şüpheden uzak kesin bir delil bulunmadığı" gerekçesi ile bozuldu ve tutuksuz yargılanma kararı verildi.</p>
      <figure>
        <img src="https://images.bursadabugun.com/editor/haber/19112019/aw859804-01-5dd43fa444029.jpg"/>
      </figure>
      <p>
        <b>Dava Alanya 1'inci Ağır Ceza Mahkemesi'nde yeniden görüldü</b>
      </p>
      <p>14 yıl hapis cezasına çarptırılıp, <b>Yargıtay </b>kararıyla tahliye edilen amcasının oğlu Selahattin S.'nin (30) hakkında yeniden <b>Alanya 1'inci Ağır Ceza Mahkemesi</b>'ndeki dava görüldü. 14 Kasım'da yapılan karar duruşmasında tutuksuz sanık Selahattin S. katılmazken Ayşenur Güven'in annesi, babası, kardeşi, eşi, yakın akrabaları katıldı. Tarafların avukatları da hazır bulundu.<br/><br/><b>Sanığın hakkında tekrar tutuklama kararı verildi</b></p>
      <p>Mahkeme heyeti sanık Selahattin S.'ye daha önce aldığı 14 yıl hapis cezası verilmesine ve sanığın tutuklanmasına hükmetti. Duruşmanın ardından sanık hakkında tutuklama kararı çıkarken, yerel mahkemenin kararı yeniden Yargıtay'a gönderilecek.</p>
      <figure>
        <img src="https://images.bursadabugun.com/editor/haber/19112019/aw859804-02-5dd43fa90e9f6.jpg"/>
      </figure>
      <p>
        <b>JASAT ekipleri sanığı gizlendiği yayla evinde yakaladı</b>
      </p>
      <p>Kararın ardından <b>Alanya İlçe Jandarma Komutanlığı ve Alanya İlçe Emniyet Müdürlüğü</b> bağlı ekipler Selahattin S.'nin yakalanması için çalışma başlattı.<b> Alanya İlçe Jandarma Komutanlığına </b>bağlı <b>Jandarma Suç Araştırma Timleri (JASAT) </b>ekipleri, yaptıkları teknik ve fiziki takibin ardından Selahattin S.'nin <b>Alanya'nın </b>kırsalındaki Susuz Yaylası'ndaki bir evde gizlendiğini tespit etti. Tespit üzerine akşam saatlerinde belirlenen adrese baskın düzenleyen <b>JASAT </b>ekipleri Selahattin S.'yi yakalayarak gözaltına aldı. Gözaltına alınan Selahattin S.'nin yarın sabah adliyeye sevk edileceği bildirildi.<br/> </p>
    </article>
  </body>
</html>