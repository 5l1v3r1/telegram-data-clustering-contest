<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/diplomatisk-kris-med-kina-resulterade-i-sex-ar-lang-laxbojkott/"/>
    <meta property="og:site_name" content="DN.SE"/>
    <meta property="article:published_time" content="2019-11-19T19:52:24+00:00"/>
    <meta property="og:title" content="Diplomatisk kris med Kina resulterade i sex år lång laxbojkott"/>
    <meta property="og:description" content="Norges export påverkades allvarligt efter bråket med Kina kring fredspristagaren Liu Xiaobo."/>
  </head>
  <body>
    <article>
      <h1>Diplomatisk kris med Kina resulterade i sex år lång laxbojkott</h1>
      <address><time datetime="2019-11-19T19:52:24+00:00">19 Nov 2019, 19:52</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>En kontrovers med Kina på det kulturella området kan få stora konsekvenser. Fråga Norge. De officiella förbindelserna mellan länderna återupprättades först sex år efter att regimkritikern Liu Xiaobo tilldelats Nobels fredspris och bråket fick stora konsekvenser för norsk export.</b>
      </p>
      <p>Kinas protester mot att Göteborgsförläggaren Gui Minhai <a href="https://www.dn.se/kultur-noje/amanda-lind-svensk-yttrandefrihet-galler/">tilldelats Tucholskypriset</a> för tankarna till Norge och bråket kring Nobels fredspris. Det var hösten 2010 som den norska Nobelkommittén gav det som brukar kallas världens finaste pris till den kinesiske författaren, människorättsaktivisten och regimkritikern Liu Xiaobo. Beskedet mottogs med vrede av diktaturen i Peking.</p>
      <p>Även om den norska Nobelkommittén består av politiker är den frikopplad från Stortinget, landets riksdag, men i Kina tolkade man beslutet som politiskt och hävdade att Norge gett priset till ”en kriminell”. Det var inte bara Norge som ansåg att Liu Xiabo satt fängslad sedan elva år tillbaka på grund av sitt demokratiarbete.</p>
      <p><b>De officiella förbindelserna mellan länderna </b>bröts och även handeln påverkades kraftigt. 2010 exporterade Norge över 100.000 ton lax per år till Kina och färsk norsk lax hade en 94-procentig marknadsandel i landet. Efter konflikten sjönk siffran till bottennivåer och var 2015 nere i under tre procent.</p>
      <p>När den konservativa regeringen tillträdde i Norge 2013 gjorde man till en prioritet att bryta dödläget. Børge Brende, en tidigare stortingspolitiker som även arbetat som rådgivare åt den kinesiska regimen, handplockades för uppdraget. I en DN-intervju under ett Stockholmsbesök strax efter tillträdandet betonade Brende att fredsprisbråket fått stora konsekvenser även på andra områden</p>
      <p>– Tidigare hade vi även andra viktiga samarbeten, till exempel när det gäller miljö och mänskliga rättigheter. Allt det har stannat upp och så kan det inte fortsätta, sade ministern.</p>
      <p><b>Men det dröjde innan isen tinade. </b>Först tre år senare, i december 2016, kunde Brende tillsammans med statsminister Erna Solberg meddela att de officiella förbindelserna mellan länderna skulle återupptas. Samtidigt återupptogs förhandlingar om ett frihandelsavtal och statsminister Solberg reste på officiellt besök till Kina.</p>
      <p>Men i islossningens spår följde också ny kritik. När Liu Xiaobo 2017, efter att han drabbats av cancer, släpptes villkorligt ur fängelset krävde många länder att han skulle få åka utomlands för vård. Norska Nobelkommittén kritiserade Norges regering för att inte officiellt ställa sig bakom kravet. Man tolkade beslutet som att landet inte ville stöta sig med Kina på nytt. Liu Xiaobo avled kort därefter.</p>
      <p>Sedan 2017 har den norska laxexporten till Kina tagit fart igen, men den har också bromsats efter rapporter om spår av sjukdom i fisk som kommer från norska laxodlingar.</p>
      <p><b>Det finns likheter mellan fallen </b>Liu Xiaobo och Gui Minhai. Svenska städer har nu <a href="https://www.dn.se/nyheter/sverige/kinesisk-delegation-nobbas-av-linkopings-borgmastare-manga-vanorter-provar-sina-relationer-till-kina/">börjat ompröva</a> sina relationer med Kina och i Göteborg <a href="https://www.dn.se/nyheter/sverige/sd-i-goteborg-avbryt-avtalet-med-shanghai-for-gui-minhais-skull/">kräver Sverigedemokraterna</a> att staden ska avsluta sitt vänortsförhållande till Shanghai, men ännu har inte konflikten fått norska proportioner.</p>
    </article>
  </body>
</html>