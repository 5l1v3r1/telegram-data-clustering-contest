<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/mapovanie-prostredia-pomocou-robota-pri-zachrannych-akciach-automaticke-vyhodnocovanie-rontgenovych-snimok-alebo-vylepsene-automaticke-citanie-textu-akademici-vybrali-8-najlepsich-it-diplomovych-pra/264619"/>
    <meta property="og:site_name" content="touchIT"/>
    <meta property="article:published_time" content="2019-11-19T19:50:08+00:00"/>
    <meta property="og:title" content="Mapovanie prostredia pomocou robota pri záchranných akciách, automatické vyhodnocovanie röntgenových snímok alebo vylepšené automatické čítanie textu. Akademici vybrali 8 najlepších IT diplomových prác z Česka a Slovenska za tento rok"/>
    <meta property="og:description" content="Jubilejný desiaty ročník súťaže IT SPY, ktorá vyberá najzaujímavejšiu a najinovatívnejšiu IT diplomovú prácu z Česka a Slovenska, pozná svojich finalistov. O titul najlepšej diplomovky roka finalisti"/>
  </head>
  <body>
    <article>
      <h1>Mapovanie prostredia pomocou robota pri záchranných akciách, automatické vyhodnocovanie röntgenových snímok alebo vylepšené automatické čítanie textu. Akademici vybrali 8 najlepších IT diplomových prác z Česka a Slovenska za tento rok</h1>
      <address><time datetime="2019-11-19T19:50:08+00:00">19 Nov 2019, 19:50</time> by <a rel="author">redakcia touchIT</a></address>
      <p>
        <b>Jubilejný desiaty ročník súťaže IT SPY, ktorá vyberá najzaujímavejšiu a najinovatívnejšiu IT diplomovú prácu z Česka a Slovenska, pozná svojich finalistov.<br/>O titul najlepšej diplomovky roka finalisti zabojujú 12. decembra na pôde pražského MATFYZu. Medzi finálové témy patria, okrem iného, projekty, ktoré sa zaoberajú strojovým učením a zdokonaľovaním umelej inteligencie v čítaní textu alebo vyhodnocovaním röntgenových snímok, kybernetickej bezpečnosti či systém, ktorý dokáže za pomoci robota mapovať zle prístupné miesta, a môže tak záchranárom uľahčiť prácu napríklad pri banských závaloch. 8 najlepších prác zvolila akademická porota z 1579 diplomoviek, ktoré v tomto roku vznikli na 17 IT fakultách v Českej republike a na Slovensku.</b>
      </p>
      <p>Finálové pozície si medzi sebou rozdelilo sedem vysokých škôl. V prípade ČR po jednom zástupcovi do finále vyšlú VUT, Mendelova a Masarykova Univerzita. Dve finálové nominácie, ako jediné zo všetkých zúčastnených, získalo pražské ČVUT. Zo Slovenska sa na finále vypravia absolventi STU v Bratislave, Žilinskej univerzity v Žiline a Univerzity Mateja Bela v Banskej Bystrici.</p>
      <p>
        <i>„Diplomové práce, ktoré postúpili do tohtoročného finále, dokazujú silné zameranie na umelú inteligenciu, ktorá je v IT na vzostupe a je na ňu kladený dôraz naprieč odbormi. To dokazujú hlavne práce zaoberajúce sa strojovým učením a optimalizáciou neurónových sietí. Ja osobne mám každý rok radosť z toho, že sa v súťaži objavujú aj také témy, ktoré sa snažia pomáhať aj celospoločensky. V tomto ročníku máme vo výbere napríklad projekt, ktorý môže prispievať k rýchlejšiemu vyhodnoteniu snímok zubných röntgenov alebo program, ktorý s využitím robotiky dokáže mapovať terén v postkatastrofických oblastiach, a prispieť tak k záchrane životov, „hovorí </i>
        <b>profesorka Mária Bieliková, predsedníčka poroty IT SPY a dekanka Fakulty informatiky a informačných technológií zo Slovenskej technickej univerzity v Bratislave.</b>
      </p>
      <p>O kvalite diplomových prác je presvedčený aj <b>Tomáš Krátky zo spoločnosti Profinit</b>, ktorá je spoluorganizátorom súťaže.</p>
      <p>
        <i>„V tomto ročníku sa vyberalo z množstva veľmi kvalitných a vyrovnaných prác. Množstvo z nich je silne teoretických, čo dokazuje, že v Českej republike a na Slovensku nevychovávame len dobrých pracovníkov, ale aj kvalitných vedcov. To ale neznamená, že o finalistov nebude záujem na trhu práce, pretože veľa diplomových prác vzniká v spolupráci so súkromnými spoločnosťami. Okrem konkrétnych interných problémov, ktoré riešia, často pomáhajú aj v nábore nových zamestnancov.“</i>
      </p>
      <p>To potvrdzuje aj <b>Juraj Prstek, Knowledge &amp; Efficiency Manager z vývojového centra Valeo Praha</b>, ktoré sa zaoberá autonómnou dopravou a smart mobilitou a v rámci súťaže udeľuje svoju vlastnú cenu.</p>
      <p>
        <i>„Podpora študentov a spolupráca s nimi aj s vysokými školami je pre nás veľmi dôležitá, pretože na trhu práce je o IT absolventov obrovský záujem. Preto je dôležité si nádejných študentov, ktorí majú záujem o autonómnu dopravu a príbuzné odbory, vyhliadnuť už s predstihom a spolupracovať s nimi ešte počas štúdia. Radosť nám robí aj to, že sa v súťaži každoročne objaví veľa projektov, ktoré sa nášho odboru dotýkajú, čo dokazuje zvyšujúci sa záujem o vývoj v doprave a autonómne vozidlá.“</i>
      </p>
      <p>Súťaž IT SPY sa v tomto roku koná už po desiatykrát. Zúčastňuje sa jej 1579 absolventov z akademického roka 2018/19 zo 17 IT fakúlt v Českej republike a na Slovensku. Víťaz, ktorý okrem akademického uznania, získa tiež 1000 eur na ďalší rozvoj projektu, bude vyhlásený na finálovom galavečere s prezentáciami jednotlivých projektov, ktorý prebehne v refektári Matfyzu 12. decembra a je prístupný širokej verejnosti.</p>
      <p>Na všetky projekty sa môžete pozrieť na webovej stránke <u>https://www.itspy.cz/cz/galerie-nejlepsich/</u>, kde môžete hlasovať aj o cenu verejnosti pre najsympatickejší projekt.</p>
      <related>
        <h4>Súvisiace články</h4>
        <a href="https://touchit.sk/nove-mini-john-cooper-works-gp/264635"/>
        <a href="https://touchit.sk/skoda-auto-vyrobila-vo-vrchlabi-trojmiliontu-priamo-riadenu-automaticku-prevodovku-dq200/264603"/>
        <a href="https://touchit.sk/mio-uviedlo-novy-rad-autokamier-8xx-vlajkovou-lodou-je-dobre-vybavena-mivue-826-wifi/264592"/>
      </related>
    </article>
  </body>
</html>