<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/1560777/giorti-athlitismou-ola-etoima-gia-ti-megali-ekdilosi-sti-mnimi-tou-giorgou-sifaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T19:17:00+00:00"/>
    <meta property="og:title" content="Γιορτή Αθλητισμού: Όλα έτοιμα για τη μεγάλη εκδήλωση στη μνήμη του Γιώργου Σηφάκη"/>
    <meta property="og:description" content="Την Παρασκευή από τις 9 το πρωί ως τις 2 το μεσημέρι"/>
  </head>
  <body>
    <article>
      <h1>Γιορτή Αθλητισμού: Όλα έτοιμα για τη μεγάλη εκδήλωση στη μνήμη του Γιώργου Σηφάκη</h1>
      <address><time datetime="2019-11-19T19:17:00+00:00">19 Nov 2019, 19:17</time> by <a rel="author">Καλιακάκης Γιάννης</a></address>
      <p>
        <b>Την Παρασκευή από τις 9 το πρωί ως τις 2 το μεσημέρι</b>
      </p>
      <p>
        <b>Αντίστροφη μέτρηση για την Γιορτή Αθλητισμού, που θα πραγματοποιηθεί την ερχόμενη Παρασκευή, στη μνήμη του Πρωταθλητή Ποδηλασίας Α.με.Α. Γιώργου Σηφάκη.</b>
      </p>
      <p>Η ξεχωριστή εκδήλωση θα γίνει στο κλειστό στα «Δύο Αοράκια» από τις 9 το πρωί της Παρασκευής ως τις 2 το μεσημέρι, με την παρουσία της Χρυσής Ολυμπιονίκη και Αντιπεριφερειάρχη Θεσσαλονίκης Βούλας Πατουλίδου και του Ομοσπονδιακού Προπονητή Άρσης Βαρών σε Πάγκο Δημήτρη Ιωαννίδη.</p>
      <p>Συνδιοργανωτές είναι ο Αθλητικός Σύλλογος ΠΑΛ.ΕΥ.Ε., η Περιφέρεια Κρήτης και ο Δήμος Ηρακλείου.</p>
      <p>Η σχετική ανακοίνωση αναφέρει ακόμη: «Η Τροχαία Ηρακλείου, ο Εθελοντικός Σύλλογος Πρόληψης Τροχαίων Ατυχημάτων, το Κέντρο Βιωματικής Εκπαίδευσης Οδικής Ασφάλειας EERSC με τις Σχολές Οδηγών Στεφανάκης (με ένα προσομοιωτή πρόσκρουσης κι έναν ανατροπής οχήματος) και πέντε αθλητικοί φορείς της πόλης μας –ΑΘΛΗΤΙΚΗ ΑΚΑΔΗΜΙΑ ΗΡΑΚΛΕΙΟΥ, ΑΘΛΟΔΡΑΣΗ, ΑΣΚΑ ΗΡΑΚΛΕΙΟ, Α.Σ. Α.με.Α. ΤΑΛΩΣ και ο Α.Σ. «ΠΑΛ.ΕΥ.Ε.»- θα δώσουν ο κάθε φορέας απ’ την μεριά του, την βιωματική δυνατότητα στους μαθητές/θεατές να κατανοήσουν τις συνέπειες των τροχαίων ατυχημάτων, να αντιληφθούν το πόσο σημαντική είναι η σωστή οδική συμπεριφορά, αλλά και να γνωρίσουν και να αγαπήσουν έξι ολυμπιακά και παραολυμπιακά αθλήματα.</p>
      <p>Μία εκδήλωση η οποία απευθύνεται σε παιδιά/μαθητές, που θα τους παρέχει ενημέρωση -με τρόπο συμβατό με την ηλικία τους- σε ένα θέμα όπως αυτό των τροχαίων ατυχημάτων, που δυστυχώς έχει αποδειχθεί μάστιγα της εποχής μας, καθώς και την δυνατότητα και τα ερεθίσματα ώστε να γνωρίσουν και να αγαπήσουν τον αθλητισμό.</p>
      <p>Ευχαριστούμε θερμά την Χρυσή Ολυμπιονίκη και Αντιπεριφερειάρχη Θεσαλονίκης Βούλα Πατουλίδου και τον Ομοσπονδιακό Τεχνικό Δημήτρη Ιωαννίδη για την τιμή που μας κάνουν, τους συμμετέχοντες φορείς, τους εθελοντές Κ.Φ.Α. από την Δομή Φυσικής Αγωγής και Σχολικού Αθλητισμού ΔΠΕ&amp;ΔΔΕ, τους σπουδαστές από το Ι.Ι.Κ.Ε. «ΑΚΜΗ» και τους Σαμαρείτες του Ελληνικού Ερυθρού Σταυρού».</p>
    </article>
  </body>
</html>