<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/monica-anisie-ministrul-educatiei-salut-ideea-unui-pact-pentru-educatie-antreprenoriala.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T19:25:25+00:00"/>
    <meta property="og:title" content="Monica Anisie, ministrul Educației: Salut ideea unui pact pentru educație antreprenorială"/>
    <meta property="og:description" content="Ministrul Educaţiei şi Cercetării, Monica Anisie, a salutat, marţi, ideea unui pact pentru introducerea educaţiei antreprenoriale în şcoala românească,"/>
  </head>
  <body>
    <article>
      <h1> Monica Anisie, ministrul Educației: Salut ideea unui pact pentru educație antreprenorială </h1>
      <address><time datetime="2019-11-19T19:25:25+00:00">19 Nov 2019, 19:25</time> by <a rel="author">Redacția</a></address>
      <p>Ministrul Educaţiei şi Cercetării, Monica Anisie, a salutat, marţi, ideea unui pact pentru introducerea educaţiei antreprenoriale în şcoala românească, dar a precizat că, în acest moment, nu poate fi vorba de o decizie, ci doar de crearea premiselor pentru o dezbatere în acest sens, transmite <a href="https://www.agerpres.ro/educatie-stiinta/2019/11/19/ministrul-monica-anisie-salut-ideea-unui-pact-pentru-educatie-antreprenoriala--405857">Agerpres.ro.</a></p>
      <p>„Salut această invitaţie şi mulţumesc celor care s-au gândit să facem acest pact pentru educaţie antreprenorială, pentru că, în felul acesta, Ministerul Educaţiei primeşte şi expertiză din partea celor care, iată, sunt practicieni şi în felul acesta putem face lucruri bune pentru educaţie. Educaţia antreprenorială este bine primită de către copii în momentul acesta şi, ca atare, vom analiza împreună şi vom pune în balanţă ceea ce este mai bine pentru copii”, a declarat Anisie.</p>
      <p>Ministrul a participat la lansarea cărţii „Educaţie Antreprenorială. Şcoala de business”, semnată de Cristina Chiriac, Adriana Ungureanu şi Daniela Silvia Pohrib, care a avut loc la Biblioteca Naţională a României.</p>
      <p>Monica Anisie a precizat însă că nu poate fi vorba de nicio decizie în ceea ce priveşte introducerea în curricula şcolară a unei materii dedicate educaţiei antreprenoriale.</p>
      <p>„Deci, nu poate fi vorba de o decizie în momentul acesta, ci creăm premisele pentru o dezbatere în sensul acesta. De aceea, am mulţumit pentru deschidere şi suportul pe care CONAF (Confederaţia Naţională a Antreprenoriatului Feminin) îl dă Ministrului Educaţiei, tocmai pentru a construi educaţie antreprenorială de succes”, a mai spus ministrul.</p>
      <p>Alături de Monica Anisie, la eveniment au mai luat cuvântul Gheorghe Ialomiţianu, vicepreşedinte al Uniunii Profesiilor Liberale din România, Lidia Moise, redactor-şef Reporter Global, şi preşedintele Asociaţiei Brokerilor din România, Dan Paul.</p>
      <p>Publicată la Editura Eikon, lucrarea conţine informaţii concentrate menite de a facilita odiseea începătorului printre meandrele legislative, financiar-contabile, precum şi împărtăşirea unor experienţe reale, sfaturi practice cu privire la realizarea unui plan de afaceri.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>