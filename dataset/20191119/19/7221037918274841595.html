<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/bakandan-flas-eyt-aciklamasi-10-farkli-formulu-denedik-ama/927299"/>
    <meta property="og:site_name" content="medya faresi"/>
    <meta property="article:published_time" content="2019-11-19T19:23:00+00:00"/>
    <meta property="og:title" content="Bakandan flaş EYT açıklaması: 10 farklı formülü denedik ama..."/>
    <meta property="og:description" content="EYT ile ilgili çok sayıda analiz yapıldığını açıklayan Bakan Selçuk, &quot;EYT ile ilgili en az 10 analiz yaptık. Her türlü kombinasyonu denedik. Hiçbirinin maliyeti sürdürülebilir değil.&quot; ifadelerini kullandı."/>
  </head>
  <body>
    <article>
      <h1>Bakandan flaş EYT açıklaması: 10 farklı formülü denedik ama...</h1>
      <h2>EYT ile ilgili çok sayıda analiz yapıldığını açıklayan Bakan Selçuk, "EYT ile ilgili en az 10 analiz yaptık. Her türlü kombinasyonu denedik. Hiçbirinin maliyeti sürdürülebilir değil." ifadelerini kullandı.</h2>
      <address>
        <time datetime="2019-11-19T19:23:00+00:00">19 Nov 2019, 19:23</time>
      </address>
      <p>Aile, Çalışma ve Sosyal Hizmetler Bakanı Zehra Zümrüt Selçuk, emeklilikte yaşa takılanlarla ilgili açıklama yaptı. Selçuk, "EYT ile ilgili en az 10 analiz yaptık. Hiçbirinin maliyeti sürdürülebilir değil." ifadelerini kullandı.</p>
      <p>Cumhurbaşkanı Erdoğan'ın, EYT konusunda yaptığı "Yapmayacağım, seçim kaybetsem bile bu işte yokum" açıklamasının ardında gözlerin çevrildiği emeklilikte yaşa takılanlarla ilgili Çalışma ve Sosyal Hizmetler Bakanı Zehra Zümrüt Selçuk açıklama yaptı.</p>
      <p>Bakanı Selçuk ayrıca, "15 Temmuz bağışlarının 1 kuruşuna dokunulmadı. 330 milyon liranın üzerindeki para fonda duruyor" dedi.</p>
      <h3>Erdoğan ne demişti?</h3>
      <p>Sayıları 6 milyonu bulan EYT'lilerle ilgili Cumhurbaşkanı Erdoğan, tartışmalara son noktayı koymuştu. Erdoğan, "Yapmayacağım, seçim kaybetsem bile bu işte yokum" demişti.</p>
      <h3>Erdoğan EYT konusunda şu açıklamaları yapmıştı:</h3>
      <p>"Tutturmuş bir EYT, erken emeklilik. İskandinav ülkelerinin hepsi bu sistemle battı. Bizim başımıza erken emekliliği dolayanlar bunun bedelini ödeyecek ve ödedi. Niçin erken emeklilik? Ne zaman emekli olması gerekiyorsa o zaman emekli olsun ve parasını en güzel şekliyle alsın.</p>
      <p>Erken emekli olup ikinci iş arayacak ve işsizliğin yükselmesine neden olacak. Bu hesap kötü bir hesaptır. Biz bunu politik hesaplarla yapmayacağız. Arkadaşlarıma söylüyorum, beni bu yola teşvik etmeyin. Seçimi kaybetsek de olmayacak. İskandinav ülkelerinin hepsi erken emeklilik sistemiyle battı. Herkes vaktinde emekli olmalı."</p>
      <h3>Ülkeye yıllık maliyeti 100 milyar tl'yi geçiyor</h3>
      <p>EYT'lilerin sayısının 5 ila 6 milyon civarında olduğuna dikkat çeken sosyal güvenlik uzmanları, en düşük emekli maaşı olan bin 600 lira üzerinden hesap yapılsa bile yıllık maliyetinin 100 milyar liranın üzerinde olacağına dikkat çekti. Yaklaşık 6 milyon kişinin şu anda EYT'li olduğu biliniyor. Şu andaki rakamlarla fatura en az 113 milyar TL.</p>
      <h3>EYT NEDİR?</h3>
      <p>Bir kişinin hangi koşullarda emekli olacağı, kanuna göre belirlenir. 2008'den önce SSK, Bağ-Kur ve Emekli Sandığı olmak üzere üç ayrı kurum ve kanun söz konusuydu. Bu tarihten sonra Sosyal Güvenlik Kurumu adı altında birleştirildi.</p>
      <p>Örneğin ilk kez 30 Nisan 2008'de SSK'lı olan bir erkek 60 yaşında, 7 bin prim günüyle emekli olabilirken, bir gün sonra yani 1 Mayıs 2008'de SSK'lı olan bir erkek 7 bin 200 prim günüyle emekli olabilir hale geldi.</p>
      <p>Yani bir gün geç sigortalılık 200 gün fazla çalışmayı gerektirdi. 9 Eylül 1999'da da 4447 sayılı Kanun hayata geçerken, bu tarihten önce sigortalı olanlar için de kademeli bir yaş şartı devreye sokuldu. 9 Eylül 1999 ve sonrasında sigortalı olan erkekler için 60, kadınlar için 58 yaş şartı getirildi.</p>
      <p>Yani, bir gecede emekli olmak için belirli bir yaşı doldurmak zorunda kaldılar. Ve sorun tam da bu noktada başladı. 1999'da sisteme acil müdahale gerekiyordu ve neredeyse bir gecede şartlar değişti. Sonuçta 'emeklilikte yaşa takılanlar' oluştu.</p>
    </article>
  </body>
</html>