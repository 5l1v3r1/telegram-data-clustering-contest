<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-kathe-lepto-kai-17-xiliarika"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T19:42:00+00:00"/>
    <meta property="og:title" content="ΑΠΟΕΛ: Κάθε λεπτό και 17 χιλιάρικα!"/>
    <meta property="og:description" content="Καθοριστικής σημασίας είναι ο αγώνας της μεθεπόμενης Πέμπτης με την Ντουντελάνζ στο Λουξεμβούργο για τον ΑΠΟΕΛ. Οι «γαλαζοκίτρινοι» παίζουν σε αυτό το παιχνίδι τα ρέστα τους για την πρόκριση."/>
  </head>
  <body>
    <article>
      <h1>ΑΠΟΕΛ: Κάθε λεπτό και 17 χιλιάρικα!</h1>
      <h2>Διακυβεύονται πολλά λεφτά στο ματς με την Ντουντελάνζ</h2>
      <address><time datetime="2019-11-19T19:42:00+00:00">19 Nov 2019, 19:42</time> by <a rel="author">Σάββας Λαζανιάς</a></address>
      <p>
        <b>Καθοριστικής σημασίας είναι ο αγώνας της μεθεπόμενης Πέμπτης με την Ντουντελάνζ στο Λουξεμβούργο για τον ΑΠΟΕΛ. Οι «γαλαζοκίτρινοι» παίζουν σε αυτό το παιχνίδι τα ρέστα τους για την πρόκριση.</b>
      </p>
      <p>Θα ψάξουν τη νίκη που θα τους δώσει και μαθηματικά την πρόκριση για την επόμενη φάση της διοργάνωσης, με την προϋπόθεση ότι η Σεβίλλη θα παίξει fair και θα κάνει το αυτονόητο στην έδρα της απέναντι στην Καραμπάχ.</p>
      <aside>Αγώνας ενάμισι εκατομμυρίου και βάλε!</aside>
      <p>Το δέλεαρ της πρόκρισης είναι τεράστιο για τον ΑΠΟΕΛ, τόσο από πλευράς οικονομικού όσο και από πλευράς γοήτρου. Μια ενδεχόμενη πρόκριση θα μεγαλώσει ακόμα περισσότερο το brand name του ΑΠΟΕΛ στο ευρωπαϊκό στερέωμα και θα φέρει πολλαπλά μακροπρόθεσμα και βραχυπρόθεσμα οφέλη. Η ομάδα της Λευκωσίας θα προσπαθήσει να προκριθεί για 3η φορά στην ιστορία της από ευρωπαϊκό όμιλο.</p>
      <p>Στον αγώνα με τη Ντουντελάνζ διακυβεύεται ένα πόσο πάνω από ενάμισι εκατομμύριο ευρώ, το οποίο θα προστεθεί στα ταμεία των «γαλαζοκιτρίνων» εάν έρθει το διπλό και η πρόκριση. Μια ενδεχόμενη νίκη θα φέρει στα ταμεία των πρωταθλητών 570 χιλιάδες ευρώ και αν αυτή η νίκη συνδυαστεί με πρόκριση τότε ο ΑΠΟΕΛ θα πάρει άλλο ένα εκατομμύριο, ως η ομάδα που θα προκριθεί δεύτερη από τον όμιλο.</p>
      <p>Μέσα σε 90 λεπτά ο ΑΠΟΕΛ θα παίξει για την πρόκριση και για 1.570.000 ευρώ. Αν θέλετε να το θέσουμε διαφορετικά… κάθε λεπτό και 17 χιλιάρικα!</p>
      <p>Τα μέχρι στιγμής έσοδα του ΑΠΟΕΛ από την ευρωπαϊκή του πορεία ανέρχονται στα 11.037.190 ευρώ. Σε αυτό το ποσό δεν υπολογίζονται το market pool και τα έσοδα από τα εισιτήρια και τα αναμνηστικά προϊόντα.</p>
      <p>
        <b>Αναλυτικά τα έσοδα των «γαλαζοκιτρινών»:</b>
      </p>
      <p>Μπόνους από τη 10ετη κατάταξη της UEFA: 2. 357.190 ευρώ (33 πακέτα)<br/>Συμμετοχή στα πλέι οφ του CL: 5 εκατομμύρια<br/>Συμμετοχή στους ομίλους του UEL: 2.92 εκατομμύρια<br/>Βαθμολογική συγκομιδή: 760 χιλιάδες ευρώ <br/><b>Σύνολο: 11.037.190 ευρώ</b></p>
    </article>
  </body>
</html>