<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/dunya/macronun-acizligi-ifsa-oldu-suriyedeki-fransiz-ordusunun/haber-1023352"/>
    <meta property="og:site_name" content="Akşam"/>
    <meta property="article:published_time" content="2019-11-19T19:15:00+00:00"/>
    <meta property="og:title" content="Macron'un acizliği ifşa oldu! Fransa ordusu, Suriye'de ABD'nin imkanlarıyla varlık gösterebiliyor"/>
    <meta property="og:description" content="Fransa Cumhurbaşkanı Emmanuel Macron, Suriye'de iddialı bir siyaset izler görüntüsü verse de Fransız askerleri ancak ABD ordusunun korumasında görev yapabiliyor."/>
  </head>
  <body>
    <article>
      <h1>Macron'un acizliği ifşa oldu! Fransa ordusu, Suriye'de ABD'nin imkanlarıyla varlık gösterebiliyor</h1>
      <h2>Fransa Cumhurbaşkanı Emmanuel Macron, Suriye'de iddialı bir siyaset izler görüntüsü verse de Fransız askerleri ancak ABD ordusunun korumasında görev yapabiliyor.</h2>
      <address>
        <time datetime="2019-11-19T19:15:00+00:00">19 Nov 2019, 19:15</time>
      </address>
      <p>Fransız ordusu, Cumhurbaşkanı Emmanuel Macron'un Suriye krizinde aktif siyaset izleme iddiasına karşın ancak ABD ordusunun himayesinde varlık gösterebiliyor.</p>
      <p>Suriye krizi ve Türkiye'nin bölge politikalarına ilişkin zaman zaman iddialı çıkışlarıyla gündeme gelen Macron, 8 Kasım'da, ABD ile NATO müttefikleri arasında stratejik karar alma süreçlerinde hiçbir şekilde koordinasyon bulunmadığı yönündeki sözleriyle dikkati çekti.</p>
      <p>Konuşmasında ABD yönetimine yüklenen Macron'un NATO'nun beyin ölümünün gerçekleştiğini, Avrupa devletlerinin artık ABD'ye güvenemeyeceğini söylemesine rağmen Fransa ordusu, Suriye'de ancak ABD'nin üs ve imkanlarıyla görev yapabiliyor.</p>
      <p>Macron'un ayrıca Türkiye'nin Barış Pınarı Harekatı'nı başlattığı 9 Ekim'de de terör örgütü YPG/PKK elebaşlarından birini makamında kabul etmesi, görüşmede Türkiye'yi eleştirmesi tepkilere neden oldu.</p>
      <figure>
        <img src="https://cdn2.aksam.com.tr/aksam/fotogaleri/haber_icerik/images/191120192232500832032.jpg"/>
      </figure>
      <p>
        <b>Fransızlar, Deyrizor, Haseke ve Rakka'da 4 askeri noktada</b>
      </p>
      <p>Fransız liderin, ABD'yi güvenilmez bulan iddialı siyasetine karşın Fransa ordusu, Suriye'de ABD'nin imkanlarıyla varlık gösterebiliyor.</p>
      <p>AA'nın yerel kaynaklardan elde ettiği bilgilere göre, Fransızlar, halihazırda Deyrizor, Haseke ve Rakka illerinde 4 askeri noktada mevcut.</p>
      <p>Konuşlandıkları askeri noktaların tümünü ABD askerleriyle ortak kullanan Fransızlar, hareket kabiliyetlerini ABD ordusuyla YPG/PKK korumasında sağlayabiliyor.</p>
      <p>Fransa'nın, terör örgütü YPG/PKK'nın işgalindeki bölgelerde 200 civarında askeri bulunuyor.</p>
      <p>Suriye'deki Fransız askerleri, "özel kuvvetler" ile "koalisyon güçleri içinde görev alan askerler" olarak iki tür birlikten oluşuyor.</p>
      <p>
        <b>YPG/PKK'ya eğitim</b>
      </p>
      <p>Deyrizor'da daha önce DEAŞ'a karşı çatışmalarda yer alan Fransız askerleri, şimdi YPG/PKK'lı teröristlere eğitim de veriyor.</p>
      <p>Haseke'de yaklaşık 50 Fransız askeri ise koalisyon içinde yer alıyor. Rakka'da da 15 civarı Fransız askeri mevcut.</p>
      <p>Fransız ordusunun, YPG/PKK işgalindeki askeri noktaları ise "Haseke ilinin güneyindeki Cibse konutları, Rakka il merkezinin kuzeyindeki 'Şeker Fabrikası' üssü, Deyrizor ilinde 'Ömer' petrol sahasıyla 'Tenek' petrol ve gaz sahası." şeklinde sıralanıyor.</p>
      <p>Fransa, Türkiye'nin gerçekleştirdiği Barış Pınarı Harekatı'nda ABD askerleriyle Rakka'nın Tabka ilçesi ile Aynularab (Kobani) ve Münbiç ilçelerinde konuşlandıkları askeri noktalarını boşaltmıştı.</p>
      <p>
        <b>Fransa'nın YPG/PKK'yı "meşrulaştırma" çabası sürüyor</b>
      </p>
      <p>Fransa bir yandan da YPG/PKK ile Suriyeli muhalif Kürtlerin meşru temsilcisi sayılan Suriye Kürt Ulusal Konseyi (ENKS) arasında ara buluculuk yapma çabalarını sürdürüyor.</p>
      <p>Fransa, yaklaşık 1,5 ay önce bölgeye bir heyet göndermişti. Heyet, Haseke'de Kamışlı-Amude hattında hareket ederek, ENKS ve YPG/PKK arasındaki sorunları çözmek için taraflar arasında görüşmeler yapmıştı.</p>
      <p>Barış Pınarı Harekatı'nın başlamasından kısa süre önce heyetin bir kısmı Suriye'den ayrılırken, kalan kısmı iki taraf arasındaki sorunları çözmek için çabalarını sürdürmüştü.</p>
      <p>Heyet, iki hafta önce YPG/PKK'nın elebaşlarından "Mazlum Kobani" kod adlı terörist Ferhat Abdi Şahin ile ENKS temsilcilerini bir araya getirmeyi başarsa da toplantıdan bir sonuç çıkmamıştı.</p>
      <p>Fransızların bu yönde çabaları hala sürerken, gönderdiği heyet bir hafta önce Suriye'den ayrıldı.</p>
      <p>Fransızlar, bu kapsamda temmuz başında da ENKS'li temsilcilerle bir araya gelmiş ve YPG/PKK ile "barıştırma" teklifinde bulunmuştu ancak ENKS üyeleri, bu teklifi kabul etmemişti.  (AA)</p>
    </article>
  </body>
</html>