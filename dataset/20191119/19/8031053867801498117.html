<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%cf%8c%ce%bb%ce%bf%cf%82-%ce%bb%ce%b9%cf%80%ce%bf%ce%b8%cf%85%ce%bc%ce%af%ce%b1-%ce%bc%ce%b1%ce%b8%ce%b7%cf%84%ce%ae-%ce%b1%cf%80%cf%8c-%ce%b1%ce%bb%ce%ba%ce%bf%cf%8c%ce%bb-%cf%83%ce%b5-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T19:48:40+00:00"/>
    <meta property="og:title" content="Βόλος: Λιποθυμία μαθητή από αλκοόλ σε σχολικό χώρο – Ακόμη ένα περιστατικό προστίθεται στη λίστα"/>
    <meta property="og:description" content="Ένα νέο περιστατικό λιποθυμίας μαθητή από υπερβολική κατανάλωση αλκοόλ, έλαβε χώρα σε Λύκειο του Βόλου."/>
  </head>
  <body>
    <article>
      <h1>Βόλος: Λιποθυμία μαθητή από αλκοόλ σε σχολικό χώρο – Ακόμη ένα περιστατικό προστίθεται στη λίστα</h1>
      <address>
        <time datetime="2019-11-19T19:48:40+00:00">19 Nov 2019, 19:48</time>
      </address>
      <p>
        <b>Ένα νέο περιστατικό λιποθυμίας μαθητή από υπερβολική κατανάλωση αλκοόλ, έλαβε χώρα σε Λύκειο του Βόλου.</b>
      </p>
      <p>Για τον μαθητή κλήθηκε ασθενοφόρο και διακομίστηκε στο Νοσοκομείο Βόλου, όπου, αφού του παρασχέθηκαν οι πρώτες ιατρικές βοήθειες, πήρε εξιτήριο και είναι καλά στην υγεία του.</p>
      <p>Το περιστατικό σημειώθηκε την περασμένη εβδομάδα στον χώρο σχολικού γυμναστηρίου, που χρησιμοποιήθηκε για να γίνει μαθητικό πάρτι, όπως ζήτησε το 15μελές μαθητικό συμβούλιο του Λυκείου από τη διεύθυνση του σχολείου.</p>
      <p>Στόχος ήταν να συγκεντρωθούν χρήματα για την πενθήμερη εκδρομή των μαθητών της γ’ τάξης του Λυκείου και να ενισχυθεί οικονομικά ο νεαρός Γιάγκος, ο οποίος δυστυχώς έφυγε από τη ζωή μετά από άνιση μάχη με τον καρκίνο μία ημέρα πριν από το πάρτι. Σημειώνεται ότι ο πατέρας του παιδιού ήταν καθηγητής στο συγκεκριμένο σχολείο, το οποίο από την πρώτη στιγμή ευαισθητοποιήθηκε για τη συγκέντρωση χρημάτων.</p>
      <p>Η διεύθυνση του σχολείου άναψε πράσινο φως για τη διοργάνωση του βραδινού πάρτι στο σχολικό γυμναστήριο, έθεσε όμως όρους, απαγορευόταν το αλκοόλ και επιβαλλόταν η παρουσία καθηγητών και γονέων.</p>
      <p>Παρά την περιφρούρηση της εκδήλωσης από καθηγητές, αλλά και ορισμένους γονείς, στο πάρτι δεν συμμετείχαν μόνο μαθητές του σχολείου και του όμορου Γυμνασίου, αλλά και εξωσχολικοί.</p>
      <p>Μάλιστα παρά τη ρητή απαγόρευση κατανάλωσης αλκοόλ, κάποιοι μαθητές φαίνεται να το έφεραν μαζί τους. Τα μεσάνυκτα κι ενώ το πάρτι ήταν σε εξέλιξη στο σχολικό γυμναστήριο, μαθητής λιποθύμησε μετά από χρήση αλκοόλ.</p>
      <p>Το συμβάν σήμανε συναγερμό. Κλήθηκε και επί τόπου έσπευσε ασθενοφόρο για τη διακομιδή του παιδιού στο Νοσοκομείο, που μετά τις φροντίδες των γιατρών πήρε άμεσα εξιτήριο και είναι καλά στην υγεία του.</p>
      <p>Χθες, το 15μελές κλήθηκε από τον διευθυντή του σχολείου, ο οποίος απηύθυνε συστάσεις στους μαθητές και συζήτησαν το πρόβλημα που προκλήθηκε, προκειμένου να μην επαναληφθεί.</p>
      <p>Για το συμβάν ενημερώθηκε και η Διεύθυνση Δευτεροβάθμιας Εκπαίδευσης Μαγνησίας.</p>
    </article>
  </body>
</html>