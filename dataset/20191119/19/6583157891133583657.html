<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/sprzedawal-na-allegro-i-olx-motocykle-i-czesci-do-maszyn-rolniczych-zaden-z-klientow-nie-otrzymal-towaru/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T19:29:00+00:00"/>
    <meta property="og:title" content="Sprzedawał na Allegro i OLX motocykle oraz części do maszyn rolniczych. Żaden z klientów nie otrzymał towaru"/>
    <meta property="og:description" content="Za szereg oszustw odpowie mężczyzna, który sprzedawał na portalach ogłoszeniowych różne przedmioty, jednak ich nie wysyłał. W ten sposób udało mu się oszukać przynajmniej 92 osoby na łączną kwotę ponad 96 tysięcy złotych."/>
  </head>
  <body>
    <article>
      <h1>Sprzedawał na Allegro i OLX motocykle oraz części do maszyn rolniczych. Żaden z klientów nie otrzymał towaru</h1>
      <address>
        <time datetime="2019-11-19T19:29:00+00:00">19 Nov 2019, 19:29</time>
      </address>
      <p>
        <b>Za szereg oszustw odpowie mężczyzna, który sprzedawał na portalach ogłoszeniowych różne przedmioty, jednak ich nie wysyłał. W ten sposób udało mu się oszukać przynajmniej 92 osoby na łączną kwotę ponad 96 tysięcy złotych.</b>
      </p>
      <p>Prokuratura Rejonowa w Krasnymstawie zakończyła śledztwo w sprawie szeregu oszustw, jakich dokonał mężczyzna oferujący do sprzedaży m.in. drony i części do maszyn rolniczych. Jak ustalono w trakcie postępowania, sprawca od kwietnia do listopada 2018 roku umieszczał ogłoszenia na portalach Allegro, OLX oraz Sprzedajemy.pl. Oferował m.in. sprzedaż dronów, przyczepek samochodowych, motocykli marki WSK i Junak oraz części do nich, maszyn rolniczych, a także części do ciągników rolniczych.</p>
      <p>Śledczy ustalili, że z ofert skorzystały przynajmniej 92 osoby, tylu bowiem pokrzywdzonych zgłosiło się na policję. Są to nie tylko mieszkańcy województwa lubelskiego, lecz także dolnośląskiego, mazowieckiego, małopolskiego, łódzkiego, śląskiego, lubuskiego, wielkopolskiego, podlaskiego, podkarpackiego, świętokrzyskiego, kujawsko-pomorskiego, pomorskiego, zachodniopomorskiego i warmińsko-mazurskiego. Żadna z tych osób nie otrzymała zamówionego towaru. Łączna wartość strat jakie ponieśli, wyniosła ponad 96 tysięcy złotych.</p>
      <p>Sprawcy zarzucono, że pomimo dokonania płatności przez pokrzywdzonych, za zakupione przez nich pojazdy i przedmioty, nie wywiązał się z zawartych transakcji sprzedaży. W ten sposób dopuścił się oszustwa. Do popełnienia przestępstw używał numerów rachunków bankowych, które zostały założone na inne osoby. W sprawie oskarżona została także druga osoba, która pomagała w popełnieniu tych przestępstw. Akt oskarżenia został już skierowany do Sądu Rejonowego w Chełmie. Nieuczciwy sprzedawca przebywa w tymczasowym areszcie. Grozi mu do 8 lat pozbawienia wolności.</p>
      <p>(fot. archiwum)</p>
    </article>
  </body>
</html>