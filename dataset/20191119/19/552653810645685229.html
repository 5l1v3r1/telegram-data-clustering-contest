<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057710_wales-megerdemelten-nyert-es-kijutott-az-eb-re"/>
    <meta property="og:site_name" content="Népszava"/>
    <meta property="article:published_time" content="2019-11-19T19:30:00+00:00"/>
    <meta property="og:title" content="Wales megérdemelten nyert és kijutott az Eb-re"/>
    <meta property="og:description" content="A továbbjutás a tét a magyar labdarúgó-válogatott utolsó Európa-bajnoki selejtező-mérkőzésén Cardiffban Wales ellen. Ha nyernek a magyarok, akkor kijutnak az Eb-re. Kövesse a találkozó alakulását percről percre!"/>
  </head>
  <body>
    <article>
      <h1>Wales megérdemelten nyert és kijutott az Eb-re</h1>
      <address><time datetime="2019-11-19T19:30:00+00:00">19 Nov 2019, 19:30</time> by <a rel="author" href="https://nepszava.hu/szerzo/bernau-peter/" target="_blank">Bernau Péter</a></address>
      <p>
        <b>A továbbjutás a tét a magyar labdarúgó-válogatott utolsó Európa-bajnoki selejtező-mérkőzésén Cardiffban Wales ellen. Ha nyernek a magyarok, akkor kijutnak az Eb-re. Kövesse a találkozó alakulását percről percre!</b>
      </p>
      <p>Ha nyernek a magyarok, akkor nem kell számolgatni, a második helyen továbbjutnak a csoportból. Walesi siker esetén a hazaiak lehetnek ott az Eb-n. Lehet döntetlen is a vége, ha Szlovákia legyőzi Azerbajdzsánt, akkor a szlovákok utaznak a kontinenstornára. Amennyiben a szlovákok nem nyernek (erre minimális az esély), akkor a walesi döntetlen magyar Eb-részvételt jelent. A magyarok az alábbi összeállításban kezdik a mérkőzést: Gulácsi Péter - Lovrencsics Gergő, Baráth Botond, Lang Ádám, Nagy Zsolt - Pátkai Máté, Nagy Ádám - Dzsudzsák Balázs, Szoboszlai Dominik, Sallai Roland - Szalai Ádám.</p>
      <p>Az Eb-részvételről döntő mérkőzést a román Ovidiu Hategan vezeti. A 39 éves bíró még sosem működött közre magyar érdekeltségű találkozón, a Bajnokok Ligájában azonban rendszeresen kap feladatot és vezetett meccseket a 2012-es és 2016-os Európa-bajnokságon is. Napra pontosan egy évvel a ma esti cardiffi meccs előtt Hategan fújta a sípot a német-holland (2-2) Nemzetek Ligája-találkozón. A játékvezető a mérkőzés szünetében értesült arról, hogy elhunyt az édesanyja. Hategan nem kért cserét, végig vezette a találkozót, majd a lefújás után zokogásban tört ki a pályán, a két csapat játékosai vigasztalták és kísérték be az öltözőbe.</p>
      <p>Wales válogatottja 2011 óta nem szenvedett vereséget hazai pályán Európa-bajnoki selejtezőn. Tétmérkőzésen is csupán kétszer kapott ki otthon az elmúlt öt évben.</p>
      <p>Orbán Viktor miniszterelnök a helyszínen tekinti meg az összecsapást.</p>
      <h3>1.p.</h3>
      <p>A magyarok kezdték a mérkőzést. </p>
      <h3>6.p.</h3>
      <p>Mindkét csapat letámad az ellenfél tizenhatosánál is, veszélyes helyzet még nem alakult ki. Egyelőre 0-0 az eredmény a Szlovákia-Azerbajdzsán mérkőzésen is.</p>
      <h3>9. p.</h3>
      <p>Nagy Zs. veszítette el a labdát a felezővonalnál, Bale előreívelt, Ramsey tizenhat méterről fejelte tovább a labdát, amit Gulácsi könnyedén megfogott.</p>
      <h3>13.p.</h3>
      <p>Bale a tizenhatos jobboldali sarkáról csavarta kapura a labdát, pontosan Gulácsi kezébe.</p>
      <h3>15. p. - GÓL</h3>
      <p>Bale ívelte be a labdát a jobb oldalról Lang mellett, Ramsey pedig öt méterről a hálóba csúsztatott. 1-0</p>
      <h3>19.p.</h3>
      <p>Szlovákia 1-0-ra vezet Azerbajdzsán ellen, ez azt jelenti, hogy a magyaroknak muszáj nyerniük az Eb-részvétel kiharcolásához. Jelenleg Wales a másik továbbjutó a csoportból Horvátország mögött.</p>
      <h3>26.p.</h3>
      <p>Dzsudzsák ívelt be szabadrúgást a walesi tizenhatoson belülre, Baráth fejese két méterrel ment mellé és fölé. Ez volt eddig a legkomolyabb magyar helyzet.</p>
      <h3>30.p.</h3>
      <p>Szoboszlai cselezte be magát a tizenhatoson belülre, de mielőtt lőhetett volna, leszerelték, az ellentámadásnál Bale beadása után Moore fejelte kevéssel a magyar kapu mellé a labdát.</p>
      <h3>34.p.</h3>
      <p>A mérkőzés eddigi legnagyobb helyzetét hagyta ki a magyar csapat: Szalai középre fejelt labdáját Szoboszlai 10 méterről a kapusba lőtte, a kipattanó Sallai elé került, de hat méterről ő is a földön fekvő hálóőrt találta el.</p>
      <h3>38.p.</h3>
      <p>Davies tört előre nagy lendülettel, tizenhat méterről lőtt, de a labda elakadt a jó ütemben közbelépő Baráthban.</p>
      <h3>39.p.</h3>
      <p>"A csodálatos magyar szurkolótábor" Szlovákiát gyalázó rigmusokkal szórakoztatja magát. Az MLSZ ingyen buszokat biztosít a drukkerek számára, hogy eljussanak a meccs után a cardiffi repülőtérre...</p>
      <h3>43.p.</h3>
      <p>Szlovákia továbbra is 1-0-ra vezet Azerbajdzsán ellen, de amíg hátrányban van a magyar válogatott, addig ennek nincs jelentősége.</p>
      <h3>45.p.</h3>
      <p>Vége az első félidőnek. Kiegyenlített küzdelem zajlott a pályán, a két csapat között annyi a különbség, hogy a walesiek kihasználták egyetlen komoly helyzetüket, a magyarok viszont nem.</p>
      <h3>46.p.</h3>
      <p>Elkezdődött a második félidő, egyik oldalon sem volt csere a szünetben.</p>
      <h3>47.p. GÓL</h3>
      <p>Nagy bajban a magyar válogatott, bal oldali szabadrúgás után az ötös sarkán egyedül hagyott Ramsey elé került a labda, a hazaiak támadója pedig a léc alá bombázott. 2-0</p>
      <h3>50.p.</h3>
      <p>Morrell helyett Ampadu lép pályára a hazaiaknál.</p>
      <h3>53.p.</h3>
      <p>Bale 18 méterről elvégzett szabadrúgása után a labda centiméterekkel kerülte el a bal felső sarkot.</p>
      <h3>56.p.</h3>
      <p>Egy perce passzolgatnak egymással a hazaiak, minden átadást ollézással ünnepelnek a szurkolók.</p>
      <h3>59.p.</h3>
      <p>Cseréltek a magyarok, Nagy Ádám helyére Kovács István jött be.</p>
      <h3>63.p.</h3>
      <p>Davies kapu elé ívelt szabadrúgása után Gulácsi magabiztosan húzta le a labdát.</p>
      <h3>66.p.</h3>
      <p>James 15 méterről a bal felső sarok mellé csavarta a labdát. </p>
      <h3>67.p.</h3>
      <p>Pátkai rúgta meg Ramsey-t, a magyar játékos megkapta a találkozó első sárga lapját.</p>
      <h3>70.p.</h3>
      <p>Kovács rúgott bele teljesen fölöslegesen és alattomosan a felezővonalnál Ampaduba, ő is megkapta a sárga lapot.</p>
      <h3>71.p.</h3>
      <p>Lockyer rántotta le Szalait, neki is járt a sárga lap.</p>
      <h3>72.p.</h3>
      <p>Dzsudzsák helyett Varga Roland folytatja a játékot a magyar csapatban.</p>
      <h3>74.p.</h3>
      <p>James futott el a bal szélen az alapvonalig, lapos beadása után a labda Baráthról Ramsey elé pattant, a támadó kapáslövését Gulácsi bravúros mozdulattal, lábbal védte.</p>
      <h3>78.p.</h3>
      <p>Varga adta be a labdát a jobb szélről, amit Hennessey húzott le a levegőből a berobbanó Sallai elől.</p>
      <h3>81.p.</h3>
      <p>Pirotechnika a magyar drukkerek szektorában. Úgy látszik vannak, akik semmiből sem tanulnak, nem volt elég a zárt kapus büntetés a szlovákok elleni mérkőzés után...</p>
      <h3>83.p.</h3>
      <p>Sallai helyett Holender Filip lépett pályára.</p>
      <h3>87.p.</h3>
      <p>Szoboszlai lépett be James elé, a hazai játékos lebirkózta a magyar középpályást. James sárga lapot kapott.</p>
      <h3>88.p.</h3>
      <p>Bale helyett Wilson állt be a hazaiaknál. Szlovákia már 2-0-ra vezet Azerbajdzsán ellen.</p>
      <h3>90.p.</h3>
      <p>Három perc hosszabbítást jelzett a negyedik játékvezető.</p>
      <h3>92.p.</h3>
      <p>Wilson 25 méterről lőtt kapura, Gulácsi megfogta a középre tartó labdát.</p>
      <h3>93.p.</h3>
      <p>Vége a mérkőzésnek. Kiegyenlített első félidő után a második felvonásban a hazaiak jobban játszottak a magyaroknál és megérdemelten nyertek 2-0-ra. A magyaroknak nem volt kapura lövésük a második 45 percben, így nem lehet meccset nyerni. Wales kijutott az Európa-bajnokságra, Magyarországnak a Nemzetek Ligája rájátszásában lesz erre lehetősége márciusban. A párosítást pénteken sorsolják ki. </p>
    </article>
  </body>
</html>