<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/vari/2019/11/19/news/doping_caso_schwazer_56_atleti_sperimentazione_analisi-241441103/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T19:19:00+00:00"/>
    <meta property="og:title" content="Doping, caso Schwazer: test su 56 atleti per verificare regolarità analisi marciatore"/>
    <meta property="og:description" content="Su richiesta dell'autorità giudiziaria, entro metà dicembre 56 atleti italiani delle specialità endurance (marciatori e corridori"/>
  </head>
  <body>
    <article>
      <h1>Doping, caso Schwazer: test su 56 atleti per verificare regolarità analisi marciatore</h1>
      <h2>Su richiesta dell'autorità giudiziaria, entro metà dicembre 56 atleti italiani delle specialità endurance (marciatori e corridori sulle lunghe distanze) si sottoporranno ad un prelievo di urine per sciogliere i dubbi su una possibile manipolazione del campione che portò l'altoatesino a una squalifica per otto anni</h2>
      <address>
        <time datetime="2019-11-19T19:19:00+00:00">19 Nov 2019, 19:19</time>
      </address>
      <p>Importante svolta senza precedenti, almeno in Italia, sulla vicenda Schwazer, il marciatore azzurro attualmente squalificato perché accusato di recidiva al doping. Con la collaborazione che fornirà la Federazione italiana di atletica leggera, a seguito della richiesta del Gip di Bolzano Walter Pelino, entro metà dicembre 56 atleti italiani delle specialità endurance, ovvero marciatori e corridori sulle lunghe distanze, si sottoporranno ad un prelievo di urine.<br/><br/>Il fine è legato all'indagine di Bolzano che sta facendo luce sulla seconda positività al doping di Schwazer, quella del primo gennaio 2016 che causò l'esclusione delle Olimpiadi di Rio de Janeiro e la successiva squalifica per otto anni. Una vicenda con molte ombre e contraddizioni. <a href="https://www.repubblica.it/sport/vari/2019/10/16/news/doping_caso_schwazer_il_gip_dispone_supplemento_di_perizia_l_ipotesi_della_manipolazione_rimane_in_campo_-238739995/?ref=search">Secondo il giudice Pelino</a> "l'ipotesi della manipolazione rimane in campo ed è l'unica che non richieda una sperimentazione per dimostrarne la fattibilità". Lo stesso gip ha definito "compromettente lo scambio di email" tra i vertici dell'antidoping della Iaaf e quelli del laboratorio antidoping di Colonia dov'erano custodite le provette di Schwazer nelle quali si evinceva il "complotto nei confronti di A.S.", ovvero Alex Schwazer.<br/><br/><br/>La lista dei 56 che hanno deciso si aderire alla sperimentazione richiesta dall'autorità giudiziaria è stata consegnata oggi al gip Pelino. Si tratta di uno studio sulla densità di Dna presente nelle urine di un maratoneta o marciatore, quindi atleta che pratica una disciplina simile o uguale a quella di Schwazer. Da capire se le qualità delle urine prelevate siano analoghe a quelle di Schwazer oppure se le caratteristiche del Dna siano completamente diverse, situazione che avvallerebbe una modifica artificiale, quindi una manipolazione, fatta da ignoti successivamente al controllo del primo gennaio 2016 effettuato presso l'abitazione del marciatore.<br/><br/>Quest'ultimo caso avvallerebbe la teoria del complotto sostenuta da Schwazer, dal suo allenatore Sandro Donati e dai legali. Nel frattempo <a href="https://www.repubblica.it/sport/vari/2019/11/09/news/atletica_schwazer_torna_ad_allenarsi_vuole_tornare_alle_gare_-240713761/?ref=search">il campione olimpico della 50 km di marcia di Pechino 2008 ha deciso di tornare ad allenarsi</a> sperando, nel caso prima di una sospensiva e poi di una revoca della squalifica, di tornare a gareggiare sognando le Olimpiadi di Tokyo 2020.</p>
    </article>
  </body>
</html>