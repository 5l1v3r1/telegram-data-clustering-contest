<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/basket/2019/11/19/dinamo-che-rimonta-da-15-al-trionfo-hapoel-holon-ko-4-954571.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T19:24:24+00:00"/>
    <meta property="og:title" content="Dinamo, che rimonta! Da -15 al trionfo: Hapoel Holon ko"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">champions league</h6>
      <h1>Dinamo, che rimonta! Da -15 al trionfo: Hapoel Holon ko</h1>
      <h2>Sassari recupera nel finale e vince 94-92 in Israele. È il successo numero 60 in Europa</h2>
      <address><time datetime="2019-11-19T19:24:24+00:00">19 Nov 2019, 19:24</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>La vittoria numero 60 in Europa è una bellissima rimonta: dal -15 del 23' al 94-92 finale. Il colpaccio sul parquet israeliano dell'Unet Hapoel Holon consolida il primato nel girone di Champions e fa capire che i playoff sono alla portata della squadra di Pozzecco, che continua a crescere. Se Pierre è stato il più costante della partita, il finale di Spissu e Jerrells è stato entusiasmante, aiutati da un McLean glaciale dalla lunetta.</p>
      <p>Il primo quarto è un testa a testa che finisce 26-25 per l'Holon, perché la Dinamo aggiunge alla superiorità dentro l'area di Bilan, Evans e Pierre anche due bombe di Jerrells. Nella seconda frazione però Sassari sbaglia moltissimo con gli esterni (Vitali e Gentile 1/10 collettivo al tiro) e invece la squadra israeliana dà un primo strappo con tre triple di Pnini (39-31 al 17') e poi dopo essere stata raggiunta da Evans e Bilan (39-39) fa fuoco e fiamme con Foster nel minuto finale con tre bombe di Foster: -9 al riposo.</p>
      <p>Dagli spogliatoi esce meglio l'Hapoel che con i 7 punti di fila di Richardson sprinta sino al 59-44 del 23'. Dal -15 con Vitali e Bilan che non fanno canestro sembra grigia, ma Spissu e Pierre con le triple rianimano il Banco che arriva a -4 con una bomba di Jerrells. E' rimonta e sorpasso con Spissu indemoniato e poi palla rubata e tripla di Jerrells: 86-89. Nel finale il 3/4 dalla lunetta di McLean è determinante.</p>
      <p><b>HOLON:</b> Caupain 9 Foster 23 Williams 15 Howell 2 Cline 8 Thompson, Simhon 2 Pnini 20 Moraidi ne, Harrush ne, Richardson 13 Sasson ne. All. Drucker.</p>
      <p><b>SASSARI:</b> Spissu 15 McLean 10 Bilan 10 Bucarelli, Devecchi, Sorokas 2 Evans 15 Magro ne, Pierre 23 Gentile 2 Vitali 2 Jerrells 15 All. Pozzecco.</p>
    </article>
  </body>
</html>