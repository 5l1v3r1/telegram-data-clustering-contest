<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/galatasaray/2019/11/19/galatasaray-doga-sigorta-91-80-unicaja-malaga-mac-sonucu"/>
    <meta property="og:site_name" content="FotoMaç"/>
    <meta property="article:published_time" content="2019-11-19T19:10:42+00:00"/>
    <meta property="og:title" content="Galatasaray Doğa Sigorta 91-80 Unicaja Malaga | MAÇ SONUCU"/>
    <meta property="og:description" content="7 Days Eurocup 8. haftanın 5. maçında Galatasaray Doğa Sigorta, grup lideri Unicaja Malaga'yı konuk etti. Sarı-kırmızılılar, karşılaşmanın ikinci çeyreğinde 16 sayı geriye düşmesine rağmen mücadeleyi bırakmadı ve sahadan 91-80 galip ayrılarak önemli bir galibiyet aldı."/>
  </head>
  <body>
    <article>
      <h1><u><a href="https://www.fotomac.com.tr/haberleri/galatasaray-doga-sigorta?id=13f87287-8f80-43bd-a225-3212ff1f79dc">Galatasaray Doğa Sigorta</a></u> 91-80 <u><a href="https://www.fotomac.com.tr/haberleri/unicaja-malaga?id=1becaed5-6ef7-45d8-92ec-4de02a34840c">Unicaja Malaga</a></u> | MAÇ SONUCU</h1>
      <h2>7 Days Eurocup 8. haftanın 5. maçında <u><a href="https://www.fotomac.com.tr/haberleri/galatasaray-doga-sigorta?id=13f87287-8f80-43bd-a225-3212ff1f79dc">Galatasaray Doğa Sigorta</a></u>, grup lideri <u><a href="https://www.fotomac.com.tr/haberleri/unicaja-malaga?id=1becaed5-6ef7-45d8-92ec-4de02a34840c">Unicaja Malaga</a></u>'yı konuk etti. Sarı-kırmızılılar, karşılaşmanın ikinci çeyreğinde 16 sayı geriye düşmesine rağmen mücadeleyi bırakmadı ve sahadan 91-80 galip ayrılarak önemli bir galibiyet aldı.</h2>
      <address>
        <time datetime="2019-11-19T19:10:42+00:00">19 Nov 2019, 19:10</time>
      </address>
      <p><u><a href="https://www.fotomac.com.tr/haberleri/galatasaray-doga-sigorta?id=13f87287-8f80-43bd-a225-3212ff1f79dc">Galatasaray Doğa Sigorta</a></u> Erkek Basketbol Takımı, ULEB Avrupa Kupası D Grubu 8. hafta maçında İspanya'nın <u><a href="https://www.fotomac.com.tr/haberleri/unicaja-malaga?id=1becaed5-6ef7-45d8-92ec-4de02a34840c">Unicaja Malaga</a></u> ekibini 91-80 yendi.</p>
      <p>Sarı-kırmızılı takım grupta 5. galibiyetini elde ederken, Unicaja Malaga 2. kez mağlup oldu.</p>
      <p>Karşılaşmaya Jones ve Moore ile bulduğu basketlerle başlayan Galatasaray Doğa Sigorta, 4. dakikada 9-5 öne geçti. Sert savunmayla sarı-kırmızılı takımı hücumda durduran Unicaja Malaga, yakaladığı 17-0'lık seriyle 9. dakikada skoru 9-22 yaptı. Konuk takım, ilk periyodu 24-12 önde bitirdi.</p>
      <p>Etkili mücadelesini ikinci periyoda da taşıyan Unicaja Malaga, 15. dakikada farkı 16 sayıya (20-36) çıkardı. Whittington ve Yiğit Arslan'ın basketleriyle toparlanan Galatasaray Doğa Sigorta, daha sonra üst üste bulduğu basketlerle farkı hızla eritmeye başladı. Sarı-kırmızılı takım, soyunma odasına 5 sayı (34-39) geride gitti.</p>
      <p>Maçın ikinci yarısına iyi savunma yaparak başlayan Galatasaray Doğa Sigorta, bulduğu 11-2'lik seriyle 26. dakikada 45-41 öne geçti. Oyunun kontrolünü ele geçiren sarı-kırmızılı takım, özellikle dış atışlarda Whittington ve Harrison ile ürettiği basketlerle son çeyreğe 20 sayı (67-47) farkla önde girdi.</p>
      <p>Son periyoda etkili başlayan Unicaja Malaga, Fernandez, Adams ve Waczynski ile dış atışlardan sayı buldu ve 34. dakikada farkı 9'a (73-64) indirdi. Kalan sürede kontrollü oynayarak rakibinin geri dönüşüne izin vermeyen Galatasaray Doğa Sigorta, müsabakadan 91-80 galip ayrıldı.</p>
      <p>Galatasaray Kulübü Başkanı Mustafa Cengiz ile sarı-kırmızılı futbolcular Jimmy Durmaz ve Ryan Donk da maçı salonda takip etti.</p>
      <related>
        <a href="https://www.fotomac.com.tr/galeri/galatasaray/okan-buruktan-fatih-terim-cevabi"/>
      </related>
    </article>
  </body>
</html>