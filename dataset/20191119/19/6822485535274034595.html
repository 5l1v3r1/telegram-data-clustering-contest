<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828168.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T19:58:00+00:00"/>
    <meta property="og:title" content="آنکارا: تصمیم آمریکا درباره شهرک‌سازی بازی با کلمه است"/>
    <meta property="og:description" content="به گزارش مهر به نقل از آناتولی، ابراهیم کالین سخنگوی ریاست جمهوری ترکیه امروز سه شنبه در سخنانی اعلام کرد: رئیس‌جمهور اردوغان و سران فرانسه، آلمان و انگلیس پس از اجلاس ناتو نشست چهارجانبه ای خواهند داشت."/>
  </head>
  <body>
    <article>
      <h1>آنکارا: تصمیم آمریکا درباره شهرک‌سازی بازی با کلمه است</h1>
      <address>
        <time datetime="2019-11-19T19:58:00+00:00">19 Nov 2019, 19:58</time>
      </address>
      <p>کالین ضمن اعلام نشست چهارجانبه سران فرانسه، آلمان و انگلیس با اردوغان پس از اجلاس ناتو، درباره موضع اخیر واشنگتن علیه فلسطینینان گفت: تصمیم آمریکا درباره شهرک‌سازی بازی با کلمه است.</p>
      <p>به گزارش مهر به نقل از آناتولی، ابراهیم کالین سخنگوی ریاست جمهوری ترکیه امروز سه شنبه در سخنانی اعلام کرد: رئیس‌جمهور اردوغان و سران فرانسه، آلمان و انگلیس پس از اجلاس ناتو نشست چهارجانبه ای خواهند داشت.</p>
      <p>سخنگوی ریاست جمهوری ترکیه درباره تصمیم آمریکا پیرامون شهرک‌ سازی های غیرقانونی در اراضی متعلق به فلسطینیان نیز ادامه داد: این اظهارات تاسف‌بار که به منزله زیرپاگذاشتن قوانین بین‌المللی و حقوق فلسطینیان است را رد و آن را محکوم می‌کینم.</p>
      <p>وی در ادامه تصریح کرد: آمریکا با استفاده از عبارت «شهرک» کلمه‌بازی می‌کند، مناطق مذکور نه شهرک بلکه اراضی اشغالی به شمار می‌رود و متعلق به فلسطینیان است.</p>
      <p>در همین ارتباط، «روپرت کالویل»، سخنگوی دفتر حقوق بشر سازمان ملل در یک کنفرانس خبری در ژنو، مواضع اخیر آمریکا را به معنای تغییر فاحش در سیاست چهار دهه گذشته این کشور عنوان کرده و چنین رویکردی را در مغایرت با حقوق بین‌الملل عنوان کرد.</p>
      <p>آمریکا به تازگی مدعی شده که حق رژیم صهیونیستی در ساخت شهرک‌های یهودی‌نشین در کرانه باختری را به رسمیت می‌شناسد و در همین ارتباط نیز مایک پمپئو، وزیر خارجه آمریکا اعلام کرد که این کشور دیگر شهرک‌های اسرائیل را مغایر با قوانین بین‌المللی نمی‌داند.</p>
      <p>این در حالی است که پیش از این آمریکا شهرک‌سازی در اراضی فلسطین را مغایر با قوانین بین‌المللی می‌دانست.</p>
      <p>علاوه بر سازمان ملل، کشورهای اروپایی، فلسطین و تعدادی از کشورهای عربی نیز موضع‌گیری اخیر آمریکا درباره فلسطین را محکوم کرده‌اند.</p>
    </article>
  </body>
</html>