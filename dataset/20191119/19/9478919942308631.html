<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-santa-run-me-2000-stoles-toy-ai-vasili-gia-tin-agora-ochimatos-gia-ton-elliniko-erythro-stayro/"/>
    <meta property="og:site_name" content="ert.gr"/>
    <meta property="article:published_time" content="2019-11-19T19:02:44+00:00"/>
    <meta property="og:title" content="Κομοτηνή: Santa Run με 2000 στολές του Άι Βασίλη με στόχο την αγορά οχήματος για τον Ελληνικό Ερυθρό Σταυρό"/>
    <meta property="og:description" content="2.000 στολές του Άι Βασίλη θα πρέπει να πωληθούν μέχρι και τις 9 Δεκεμβρίου για να αποκτήσει ο Ελληνικός Ερυθρός Σταυρός Παράρτημα Κομοτηνής ένα όχημα για να καλύπτει τις ανάγκες μετακίνησης του,καθώς συνδράμει εθελοντικά κάθε φορά που του ζητείται. Η Άρτεμις Τσολάκη, μέλος της διοργανωτικής επιτροπής της δράσης ο «Άι Βασίλης άργησε μια μέρα» εξηγεί, μιλώντας στην ΕΡΤ Κομοτηνής, πώς, σε συνεργασία με την Δημοτική Επιχείρηση Πολιτισμού Παιδείας κι Αθλητισμού του Δήμου Κομοτηνής, τη Σχολή Φυσικής Αγωγής κι Αθλητισμού και τον Αθλητικό Σύλλογο «Ηρόδικο», για 4η συνεχόμενη χρονιά το Santa Run Κομοτηνής διδάσκει αγάπη, αλληλεγγύη, εθελοντισμό στην πράξη."/>
  </head>
  <body>
    <article>
      <h1>Κομοτηνή: Santa Run με 2000 στολές του Άι Βασίλη με στόχο την αγορά οχήματος για τον Ελληνικό Ερυθρό Σταυρό</h1>
      <address><time datetime="2019-11-19T19:02:44+00:00">19 Nov 2019, 19:02</time> by <a rel="author">Μαρία Νικολάου</a></address>
      <p>2.000 στολές του Άι Βασίλη θα πρέπει να πωληθούν μέχρι και τις 9 Δεκεμβρίου για να αποκτήσει ο <b>Ελληνικός Ερυθρός Σταυρός Παράρτημα Κομοτηνής</b> ένα όχημα για να καλύπτει τις ανάγκες μετακίνησης του,καθώς συνδράμει εθελοντικά κάθε φορά που του ζητείται. Η <b>Άρτεμις Τσολάκη,</b> μέλος της διοργανωτικής επιτροπής της δράσης ο <b>«Άι Βασίλης άργησε μια μέρα</b>» εξηγεί, μιλώντας στην <b>ΕΡΤ Κομοτηνής</b>, πώς, σε συνεργασία με την <b>Δημοτική Επιχείρηση Πολιτισμού Παιδείας κι Αθλητισμού του Δήμου Κομοτηνής, τη Σχολή Φυσικής Αγωγής κι Αθλητισμού και τον Αθλητικό Σύλλογο «Ηρόδικο»</b>, για 4η συνεχόμενη χρονιά το <b>Santa Run Κομοτηνής</b> διδάσκει αγάπη, αλληλεγγύη, εθελοντισμό στην πράξη.</p>
      <figure>
        <img src="https://www.ert.gr/wp-content/uploads/2019/11/IMG_8979.jpg"/>
        <figcaption>Άρτεμις Τσολάκη</figcaption>
      </figure>
      <p><i>«Ο στόχος μας φέτος είναι ιδιαίτερα σημαντικός, θέλουμε, επιθυμούμε και στοχεύουμε να συγκεντρώσουμε το ποσό των 15.000 ευρώ προκειμένου να προμηθευτούμε ένα όχημα για την ομάδα δια σωστών του Ερυθρού Σταυρού του Παραρτήματος Κομοτηνής»</i> δηλώνει η κα <b>Τσολάκη</b> και εξηγεί ότι είναι μια ομάδα που βρίσκεται σε όλες τις αθλητικές διοργανώσεις, σε όλα όσα συμβαίνουν στην πόλη μας προσφέροντας υγειονομική κάλυψη. <i>«Θεωρούμε σκόπιμο ότι μια ομάδα η οποία προσφέρει τόσα πολλά σε μας θα πρέπει κι εμείς με κάποιο τρόπο να ανταποδώσουμε σε αυτούς»</i> λέει χαρακτηριστικά και δεν έχει άδικο.</p>
      <p>Οι πολίτες θα πρέπει να δηλώσουν συμμετοχή στο site <b> WWW.SantaRunKomotini.gr</b> και να δηλώσουν τη συμμετοχή τους στην προμήθεια της στολής τους. Η συγκέντρωση του ποσού θα γίνει από τη διάθεση στολών σε τρία μεγέθη: Ενηλίκων,οι οποίες στοιχίζουν 10 ευρώ, αλλά και στολές των εφήβων και των παιδιών, που στοιχίζουν 5 ευρώ.  <i>«Με την πώληση 2.000 στολών θα πετύχουμε το στόχο μας, χρειάζεται ο καθένας από εμάς να αγοράσει μια στολή ώστε να φτάσουμε στο στόχο μας.»</i></p>
      <p>Στις 9 Δεκεμβρίου κορυφώνεται η δράση. Θα ξεκινήσει από το χριστουγεννιάτικα στολισμένο τότε πάρκο, όπου θα πραγματοποιούνται δραστηριότητες για παιδιά από νωρίς . Η πορεία με τους ντυμένους Άι Βασίληδες θα ξεκινήσει στις έξι και θα καταλήξει μέσα από το ιστορικό κέντρο στην πλατεία , όπου θα ακολουθήσει η συναυλία του <b>Μιχάλη Χατζηγιάννη</b>.</p>
      <p><b>«Στην πράξη αυτό που περνάμε είναι ότι όταν μπορούμε να συνεργαστούμε όλοι μαζί το αποτέλεσμα το οποίο μπορούμε να επιτύχουμε είναι πολύ μεγαλύτερο από ότι ο καθένας μόνος του»</b> δηλώνει η κα <b>Τσολάκη</b> και επισημαίνει πως <i>« Είναι καλό να μπορούμε να συγκεντρωνόμαστε κάτω από ένα κοινό στόχο τον οποίο σκοπεύουμε για του χρόνου να δεχθούμε και προτάσεις για να δούμε πώς θα το εμπλουτίσουμε και πώς θα το διαμορφώσουμε για να κάνουμε κάτι ουσιαστικό, κάτι μεγάλο, κάτι που πραγματικά θα βοηθήσει το φορέα που επωφελείται κάθε φορά»</i>. Καταλήγοντας με ένα μήνυμα που πρέπει να αγγίξει όλους και όλες ότι δηλαδή <b>« Η πράξη είναι όλοι μαζί, δίπλα –δίπλα.»</b><br/>Φώτο:Άρτεμις Τσολάκη ρεπορτάζ-κείμενο-φωτογραφία:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-ekato-chronia-stirizoyn-anthropoys-poy-echoyn-anagki-kai-synechizoyn/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/kanonika-kai-fetos-i-diorganosi-toy-santa-run-sta-chania/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/st-arnaoytakis-i-perifereia-epikrotei-kai-enischyei-ethelontikes-domes/"/>
        <a href="https://www.ert.gr/eidiseis/ellada/kinonia/megalonei-to-kyma-allileggyis-kai-agapis-gia-ton-mikro-panagioti-rafail/"/>
        <a href="https://www.ert.gr/perifereiakoi-stathmoi/kerkira/kerkyra-ekdilosi-aponomis-timitikon-diplomaton-ethelonton-toy-imimarathonioy/"/>
        <a href="https://www.ert.gr/perifereiakoi-stathmoi/komotini/komotini-4o-santa-run-me-3-000-agioys-vasilides-gia-tin-agora-enos-4ch4/"/>
      </related>
    </article>
  </body>
</html>