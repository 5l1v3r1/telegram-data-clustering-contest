<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391288-%d7%94%d7%97%d7%a8%d7%93%d7%99%d7%9d-%d7%9e%d7%95%d7%9b%d7%a8%d7%99%d7%9d-%d7%90%d7%aa-%d7%94%d7%aa%d7%95%d7%a8%d7%94-%d7%91%d7%a9%d7%91%d7%99%d7%9c-%d7%9c%d7%a9%d7%91%d7%aa-%d7%91%d7%9e%d7%9e"/>
    <meta property="og:site_name" content="סרוגים"/>
    <meta property="article:published_time" content="2019-11-19T19:54:38+00:00"/>
    <meta property="og:title" content="האדמו&quot;ר מסאטמר: &quot;החרדים מוכרים את התורה בשביל לשבת בממשלה&quot;"/>
    <meta property="og:description" content="האדמו&quot;ר מסאטמר, המבקר בימים אלו במדינת ישראל, נשא נאום במסגרת קבלת הפנים שנערכה לו בירושלים, ותקף בחריפות את המפלגות החרדיות: &quot;מוכרים את כל התורה בשביל לשבת"/>
  </head>
  <body>
    <article>
      <h1>האדמו"ר מסאטמר: "החרדים מוכרים את התורה בשביל לשבת בממשלה"</h1>
      <h2>האדמו"ר מסאטמר, המבקר בימים אלו במדינת ישראל, נשא נאום במסגרת קבלת הפנים שנערכה לו בירושלים, ותקף בחריפות את המפלגות החרדיות: "מוכרים את כל התורה בשביל לשבת בממשלה"</h2>
      <address><time datetime="2019-11-19T19:54:38+00:00">19 Nov 2019, 19:54</time> by <a rel="author">, חדשות סרוגים</a></address>
      <p>ביקור האדמו"ר מסאטמר.</p>
      <p>האדמו"ר מסאטמר, המבקר בימים אלו במדינת ישראל אותה הוא תוקף מעל כל במה, נשא הערב (שלישי) נאום במסגרת קבלת הפנים שנערכה לו בירושלים, ותקף בחריפות את המפלגות החרדיות: "מוכרים את כל התורה בשביל לשבת בממשלה".</p>
      <p>האדמו"ר התייחס לנושא גיוס החרדים לצה"ל ואמר כי "היום עושים איתם עסקים ומוותרים על החינוך של תינוקות של בית רבן. גזירה כגזירת גיוס בני הישיבות – שלפני כמה שנים היו מרעישים עולמות, ומתכנסים רבבות יהודים להתפלל על גזירת השמד – היום עושים עסקים כמה כן יתגייסו".</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"בשנים האחרונות גם התחילו לגייס בנות. היום יושבים בשקט ולא מרשים בכלל למחות כנגד זה. איך יכול יהודי עם רגש של קדושה לשבת בשקט כשהשכינה בוכה?", תהה האדמו"ר.</p>
      <p>האדמו"ר הוסיף כי "לא רק שלא נלחמים נגדם, גם מחזקים אותם. כותבים בעיתונים בהתפלאות על הצבא ועל החיילים החרדים".</p>
      <p>בהמשך, התייחס למצב הפוליטי בישראל ותקף את המפלגות החרדיות: "הם מחזקים את הכופרים ונותנים כבוד לראש הממשלה ואומרים לו: אחינו אתה. ושוברים את החומות של ההתבדלות".</p>
      <p>"בבחירות האחרונות הם כרתו ברית עם מפלגות שנלחמו נגדם, והיום הם הולכים איתם. אין חילול שם שמים גדול מזה שיהודים חרדים עושים יד אחת עם מי שמתגרים באומות ומעמידים את כל היהודים החרדים בעולם בסכנה".</p>
      <figure>
        <img src="https://www.srugim.co.il/i/wp-content/uploads/2019/11/3-7__w1980.jpg"/>
      </figure>
      <h4>עוד באותו נושא</h4>
      <h3>האם צריך להקביל פניו של הרבי מסאטמר שיגיע לארץ?</h3>
      <p>לכתבה המלאה בסרוגים &gt;<br/>31</p>
      <p>"ויותר מכך, בימים האחרונים, יושבים ועושים משא ומתן עם גדולי שונאי הדת שאומרים בפירוש שהם רוצים לעקור התורה וקיום המצוות. עם כאלה יושבים ועושים משא ומתן על איזה גזירה אפשר להשלים, למחצה, לשליש ולרביע. כדי שהם יוכלו להיות שותפים בממשלה הזאת. הכל בגלל שהם רוצים להיות חלק ממשלת השמד למרות שעד לפני שנה נלחמו באותם חוקים, על חילול שבת וכו' והיום הם עושים פשרות על כל הקדוש לנו".</p>
      <p>בסוף דבריו אמר האדמו"ר: "בסוף זה לא יצליח, וילכו לבחירות נוספות – כל אחד רואה שיהודים חרדים מוכנים לשאת ולתת על הדברים החשובים ביותר לעם ישראל. הכל במסווה של לסייע לחרדים מבפנים. זה נקרא יהדות התורה? מוכרים את כל התורה הקדושה כדי שיוכלו לקחת חלק בממשלה".</p>
    </article>
  </body>
</html>