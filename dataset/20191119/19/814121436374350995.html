<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271183/troll-internetowy-skazany-na-3-lata-wiezienia.html"/>
    <meta property="og:site_name" content="Wprost"/>
    <meta property="article:published_time" content="2019-11-19T19:31:00+00:00"/>
    <meta property="og:title" content="Troll internetowy skazany na 3 lata więzienia"/>
    <meta property="og:description" content="Mężczyzna, który przez lata nękał w internecie kobiety, wysyłając im setki obraźliwych wiadomości, trafi do więzienia. Sąd orzekł bezwzględny wymiar kary."/>
  </head>
  <body>
    <article>
      <h1>Troll internetowy skazany na 3 lata więzienia</h1>
      <address><time datetime="2019-11-19T19:31:00+00:00">19 Nov 2019, 19:31</time> by <a rel="author">Karol Wasilewski</a></address>
      <p>
        <b>Mężczyzna, który przez lata nękał w internecie kobiety, wysyłając im setki obraźliwych wiadomości, trafi do więzienia. Sąd orzekł bezwzględny wymiar kary.</b>
      </p>
      <p>37-letni Brendan Doolin z Irlandii obrał sobie za cel sześć kobiet. Dziennikarki, pisarki, osoby na co dzień występujące w mediach. Wysyłał im tysiące obraźliwych wiadomości poprzez media społecznościowe. Kobiety tłumaczyły przed sądem, że czuły się, jakby były pod ciągłą obserwacją, gdyż jego obelżywe wiadomości przychodziły od razu po ich występach w mediach.</p>
      <p>Mężczyzna przyznał się do nękania Sarah Griffin, Kate McEvoy, Sinead O'Carroll, Christine Bohan, Roe McDermott i Aoife Barry w dniach od maja 2012 r. do lutego 2018 r.</p>
      <p>Sędzia Martin Nolan stwierdził, że „internet ma niewątpliwe zalety”, ale istnieje też „ciemna strona, która pozwalała mężczyźnie siedzącemu w swoim domu, na spowodowanie ogromnego uszczerbku na zdrowiu u sześciu kobiet”.</p>
      <p>Sędzia powiedział też, że zachowanie oskarżonego wobec ofiar było poważnie naganne. Mimo wielokrotnych próśb o zaprzestanie procederu, on nie zaniechał swoich działań. – Sześć kobiet słusznie obawiało się, że są śledzone w internecie, a ich odczucia były rozsądne i zrozumiałe – podkreślił.</p>
      <p>Brendan Doolin usłyszał wyrok 3 lat bezwzględnego pozbawienia wolności. Internauci nie zostawili na nim suchej nitki, komentując zarówno wyrok jak i styl życia mężczyzny. – Jak przez 17 lat dwa razy wyszedł z domu, to trzy lata w pierdlu dużej różnicy nie zrobią – można przeczytać.</p>
      <footer>Źródło: <a href="https://www.wprost.pl/tygodnik/">Wprost</a></footer>
    </article>
  </body>
</html>