<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/oradenii-eduard-si-bianca-lanseaza-cartea-cu-magie-152912.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T19:25:00+00:00"/>
    <meta property="og:title" content="Orădenii Eduard şi Bianca lansează &quot;Cartea cu magie&quot;"/>
    <meta property="og:description" content="Votaţi de curând drept finalişti ai emisiunii iUmor, magicienii orădeni Eduard şi Bianca lansează 'Cartea cu magie', ce cuprinde, evident, trucuri de magie, dar şi jocuri logice, puzzle-uri şi alte provocări. "/>
  </head>
  <body>
    <article>
      <h1>Orădenii Eduard şi Bianca lansează "Cartea cu magie"</h1>
      <address>
        <time datetime="2019-11-19T19:25:00+00:00">19 Nov 2019, 19:25</time>
      </address>
      <figure>
        <img src="https://www.ebihoreanul.ro/modules/news/files/eduardsibiancafb19112019.jpg"/>
      </figure>
      <p>Votaţi de curând drept <a href="https://www.ebihoreanul.ro/stiri/ultima-or-31-34/magicienii-ordeni-eduard-i-bianca-s-au-calificat-n-finala-iumor-video-152744.html?fbclid=IwAR3YaQ3H5CCF-q_hOTtIaJVW7PNkjSLo2kZSZg5MQey45_V8HKIQDzvQHvA">finalişti</a> ai emisiunii iUmor, magicienii orădeni Eduard şi Bianca lansează "Cartea cu magie", ce cuprinde, evident, trucuri de magie, dar şi jocuri logice, puzzle-uri şi alte provocări pentru copii cu vârste între 5 şi 12 ani.</p>
      <p>Lansarea cărţii va avea loc miercuri, de la ora 17.30, la Cetatea Oradea (Corp E, etaj 1).</p>
      <p>"Am creat această carte pentru a le oferi celor mici nu doar o alternativă la tehnologia de care devin încet dependenţi, ci şi ocazia de a face lucruri uimitoare cu obiecte de zi cu zi! De asemenea, am pus mare accent pe beneficiile aduse de aceste jocuri, exerciţii şi provocări atunci când am scris conţinutul cărţii. Şi noi am fost doi copii care prin intermediul magiei am reuşit să ne învingem teama de a vorbi în public, am devenit mai deschişi, mai receptivi şi totodată ne-am dezvoltat creativitatea şi îndemânarea. Ne face o deosebită plăcere să punem la dispoziţia copiilor şi chiar a părinţilor activităţi captivante şi totodată benefice pentru dezvoltarea personală a celor mici", transmit Eduard şi Bianca.</p>
      <p>Cartea ce cuprinde 40 de activităţi va putea fi cumpărată la lansare cu 25 de lei şi apoi online, de pe magic-house.ro, cu 35 de lei.</p>
      <p>Recent, Eduard şi Bianca i-au vrăjit pe juraţii emisiunii iUmor de la Antena 1, precum şi pe telespectatorii emisiunii, aceştia din urmă votându-i să ajungă în finala acestui sezon.</p>
    </article>
  </body>
</html>