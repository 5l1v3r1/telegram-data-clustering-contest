<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/9vejor/derfor-risikerer-norge-aa-havne-i-marerittgruppe-ved-em-sluttspill"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T19:16:43+00:00"/>
    <meta property="og:title" content="Derfor risikerer Norge å havne i marerittgruppe ved EM-sluttspill"/>
    <meta property="og:description" content="Mye er allerede klart rundt hva Norge møter i et eventuelt EM-sluttspill neste sommer."/>
  </head>
  <body>
    <article>
      <h1>Derfor risikerer Norge å havne i marerittgruppe ved EM-sluttspill</h1>
      <h2>Mye er allerede klart rundt hva Norge møter i et eventuelt EM-sluttspill neste sommer.</h2>
      <address><time datetime="2019-11-19T19:16:43+00:00">19 Nov 2019, 19:16</time> by <a rel="author">Odd Inge Aas</a></address>
      <p>Landslagsåret 2019 ble avsluttet med 90 blodfattige minutter og en traurig 2–1-seier i Malta. Landslagsåret 2020 starter derimot med et pang.</p>
      <p>Serbia kommer til Ullevaal 26. mars for å spille <b>semifinale i omspillet</b> om en plass i neste års EM. Lars Lagerbäcks lag får den muligheten siden de vant sin gruppe i Nations League høsten 2018.</p>
      <p>Fem dager senere, 31. mars, er det <b>finale i EM-omspillet</b>.</p>
      <p>Der møter Norge eller Serbia vinneren av den andre semifinalen mellom Skottland og enten Bulgaria, Israel eller Romania. Hvem skottene skal møte blir klart i en trekning førstkommende fredag. Da blir det også trukket hvem som skal ha hjemmekamp i omspillsfinalen.</p>
      <h3>Wembley og to kamper i Skottland</h3>
      <p>Det er veien til EM for Norge. Selve sluttspillet blir ikke trukket før 30. november, men det er allerede ganske mye som er klart.</p>
      <p>Det er fordi UEFA har bestemt seg for å spre mesterskapet til 12 byer over hele kontinentet. Alle vertslandene er garantert å spille minst to kamper på hjemmebane.</p>
      <p>Det gjør at det allerede er klart at <b>Norge havner i gruppe D </b>i det som, hvis laget klarer å kvalifisere seg, blir det første mesterskapet landslaget deltar i på 20 år.</p>
      <p>Det er klart fordi Skottland er en del av det samme omspillet som Norge. Tre av kampene i gruppe D skal spilles på <b>Hampden Park i Glasgow</b>, og dermed er det allerede klart at vinneren av Norges omspill havner i den gruppen.</p>
      <p>En annen ting som også er klart, er at England havner i den samme gruppen. Det er fordi at <b>Wembley i London</b> er den andre arenaen i gruppe D. Det er allerede klart at England skal spille alle sine tre innledende kamper på Wembley.</p>
      <p>Dermed ligger det altså en EM-kamp mot <b>England</b>, på den kanskje største fotballhelligdommen i verden, i potten for Norge i mars. De to siste gruppespillskampene vil Norge spille på Hampden Park i Glasgow. Hvis de kvalifiserer seg, så klart.</p>
      <p>
        <a href="https://www.bt.no/sport/i/vQG47L/hareides-bragd-hylles-i-danmark-men-som-nordmann-vet-han-at-det-er-um">Les også<br/>Hareides bragd hylles i Danmark. Men som nordmann vet han at det er umulig å vinne over skeptikerne.</a>
      </p>
      <figure>
        <img src="https://images.sacdn.no/v2/images/2419fac0-90b5-46f2-835f-8fdb888fdab3?fit=crop&amp;h=1267&amp;w=1900&amp;s=1107ee82787261ed34c25b0436295e301bb5c2a3"/>
        <figcaption>Lars Lagerbäck har fortsatt ikke sagt om han leder Norge også neste høst.<cite>Vegard Wivestad Grøtt / Bildbyrån</cite></figcaption>
      </figure>
      <h3>Kan ikke møte Hareide</h3>
      <p>Det er også allerede klart at Norge ikke kommer til å møte Danmark i gruppespillet. Åge Hareides lag går inn i gruppe B, og er garantert å spille minst to kamper i Parken i København. I samme gruppe er Russland, som er garantert minst to kamper i Saint Petersburg.</p>
      <p>Norge slipper også unna Tyskland, Italia, Spania og Nederland i de (eventuelle) innledende kampene, siden de skal spille på sine hjemmebanerer og dermed er i andre grupper.</p>
      <p>Ifølge <a href="https://www.bbc.com/sport/football/50423936">BBC </a>ligger det an til at begge VM-finalistene fra i fjor, Frankrike og Kroatia, vil være seedet på nivå to i EM-trekningen 30. november. Det vil også Portugal være. Dermed ligger det an til en knalltøff gruppe om Norge tar seg til mesterskapet.</p>
      <p>BBC skriver også at Sveits og Tsjekkia ser ut til å bli seedet på nivå tre, og kan dermed havne i den samme gruppen.</p>
      <p>Norge kan uansett ikke møte Finland, siden de som Norge vil være på det svakeste seedingnivået. Sverige blir trolig seedet på nivå tre og kan dermed havne i samme gruppe som Norge.</p>
      <p>
        <a href="https://www.bt.no/sport/i/RRXJoO/den-lange-ventetiden-til-skjebnekampen-mot-serbia-bekymrer-norge-fr">Les også<br/>Den lange ventetiden til skjebnekampen mot Serbia bekymrer Norge: – Fryktelig vanskelig</a>
      </p>
      <figure>
        <img src="https://images.sacdn.no/v2/images/dd0ebd8f-1e2a-42c3-93fe-09ed0a9a4eb1?fit=crop&amp;h=1267&amp;w=1900&amp;s=a88ea45969269d92e986a9cfe02b07672208aed3"/>
        <figcaption>Åge Hareide leder Danmark i EM neste sommer.<cite>DAVID KLEIN / REUTERS</cite></figcaption>
      </figure>
      <h3>Kan få åttendedelsfinale i København</h3>
      <p>Det er fortsatt veldig tidlig å snakke om norsk EM-spill, og naturligvis enda tidligere å snakke om hva som skjer hvis de skulle ta seg videre fra gruppe D neste sommer.</p>
      <p>Det som imidlertid er klart, er at vinneren av den gruppen vil spille åttendedelsfinalen sin i Dublin 30. juni. Motstander vil være nummer to i gruppe F, hvor det allerede er klart at Tyskland vil spille. En eventuell kvartfinale vil bli spilt i Roma, og semifinalene og finalen går uansett på Wembley.</p>
      <p>Nummer to i gruppe D vil spille sin åttendedelsfinale i København. Motstander vil være nummer to i gruppe E, hvor det er klart at Spania spiller. En eventuell kvartfinale vil da gå i Saint Petersburg.</p>
      <p>Siden det er 24 lag i EM, vil også fire av seks gruppetreerne gå videre til åttendedelsfinalene. Hvis det skulle bli Norge, vil kampen bli spilt i enten Bilbao, Glasgow eller Budapest.</p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/btmeninger/debatt/i/OpX413/klimaet-har-alltid-endra-seg"/>
        <a href="https://www.bt.no/sport/i/3JelA9/mourinho-blir-ny-tottenham-manager"/>
        <a href="https://www.bt.no/sport/i/xPd12p/haakon-opdal-har-laert-seg-en-ting-han-tror-er-noekkelen-til-comebacket-i"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/btmeninger/kommentar/i/WbXw3g/realitetssjekk-i-klimasaka"/>
      </related>
      <ol>
        <li>
          <a href="https://www.bt.no/tag/Norges_herrelandslag_i_fotball">Norges herrelandslag i fotball</a>
        </li>
        <li>
          <a href="https://www.bt.no/tag/Lars_Lagerb%C3%A4ck">Lars Lagerbäck</a>
        </li>
      </ol>
    </article>
  </body>
</html>