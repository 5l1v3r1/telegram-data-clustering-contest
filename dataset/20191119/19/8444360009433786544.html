<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/zalgkiris-panathinaikos-i-alosi-tou-kaounas-edeikse-xaraktira-to-trifylli-me-kalathi/2919173/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T19:37:05+00:00"/>
    <meta property="og:title" content="Ζαλγκίρις – Παναθηναϊκός: Η “άλωση” του Κάουνας! Έδειξε… χαρακτήρα το “τριφύλλι” με Καλάθη"/>
    <meta property="og:description" content="Ο Παναθηναϊκός επικράτησε της Ζαλγκίρις με 86-85 και ανέβασε το ρεκόρ του στην Euroleague στο 5-4, παίρνοντας την πρώτη του νίκη στο Κάουνας μετά το 2015!"/>
  </head>
  <body>
    <article>
      <h1>Ζαλγκίρις – Παναθηναϊκός: Η “άλωση” του Κάουνας! Έδειξε… χαρακτήρα το “τριφύλλι” με Καλάθη</h1>
      <h2>Μεγάλο "διπλό"! Ο Παναθηναϊκός επικράτησε εκτός έδρας της Ζαλγκίρις με 86-85 και ανέβασε το ρεκόρ του στην Euroleague στο 5-4, παίρνοντας την πρώτη του νίκη στο Κάουνας μετά το 2015! Κορυφαίος των "πρασίνων" ο Νικ Καλάθης. Φώναξαν αρκετές φορές οι "πράσινοι" για τις αποφάσεις των διαιτητών.</h2>
      <address><time datetime="2019-11-19T19:37:05+00:00">19 Nov 2019, 19:37</time> by <a rel="author">Newsit Newsroom</a></address>
      <p>Τι κι αν προερχόταν από την εντός έδρας “σφαλιάρα” από την Άλμπα Βερολίνου και την απόλυση του Αργύρη Πεδουλάκη. Ο <a href="https://www.newsit.gr/tags/panathinaikos/">Παναθηναϊκός</a> πήγε αποφασισμένος στο Κάουνας, νίκησε την Ζαλγκίρις με 86-85 και μπορεί και πάλι να κοιτάζει με.. θετικό μάτι (5-4 το ρεκόρ του) τη συνέχεια του στην Euroleague.</p>
      <p>Ηγετική εμφάνιση από τον Νικ Καλάθη, ο οποίος τελείωσε την αναμέτρηση με 19 πόντους, 12 ασίστ και 5 ριμπάουντ, σημειώνοντας με τα πέντε εύστοχα τρίποντα του ρεκόρ καριέρας στη Euroleague (το προηγούμενο ήταν 4 από τις 25/4/2018, απέναντι στη Ρεάλ Μαδρίτης).</p>
      <p>Ο Παναθηναϊκός έκανε έτσι την πρώτη του νίκη στο Κάουνας μετά το 2015 (ήταν και η πρώτη του Βόβορα στη διοργάνωση) και υποχρέωσε την ομάδα του Γιασικεβίτσιους -παρά τη… βοήθεια που είχε από τη διαιτησία- να γνωρίσει την 6η της ήττα.</p>
      <p>Δείτε <a href="https://www.newsit.gr/athlitika/basket/zalgkiris-panathinaikos-live-dyskoli-apostoli-sto-kaounas/2919019/">ΕΔΩ</a> το LIVE του αγώνα</p>
      <p>Ο Παναθηναϊκός είχε ένα νευρικό -και με κακές επιθετικές επιλογές- ξεκίνημα. Η Ζαλγκίρις δεν ήταν πολύ καλύτερη, αλλά πήρε πόντους από τον ΛεΝτέι κι έφτιαξε μια μικρή διαφορά (6-0). Ο Τόμας “τράβηξε” τους φιλοξενούμενους και με 5 δικούς του πόντους “έσβησε” το προβάδισμα των Λιθουανών, αλλά ο πρώην παίκτης του Ολυμπιακού είχε… μεγάλα κέφια και με απανωτούς πόντους (έφτασε τους 11 στο πρώτο δεκάλεπτο) βοήθησε την ομάδα του Γιασικεβίτσιους να ανοίξει την “ψαλίδα” και πάλι.</p>
      <p>Οι “πράσινοι” επέστρεψαν πιο συγκεντρωμένοι από το τηλεοπτικό τάιμ άουτ, τα δύο τρίποντα του Καλάθη τους βοήθησαν να πάρουν… κεφάλι στο σκορ για πρώτη φορά, ενώ το κάρφωμα του Παπαπέτρου διαμόρφωσε το 16-19 της πρώτης περιόδου.</p>
      <figure>
        <iframe data-src="https://twitter.com/EuroLeague/status/1196848791103500288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/EuroLeague/status/1196852067878363136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι “πράσινοι” εμφάνισαν ένα πολύ δυνατό… πρόσωπο στην άμυνα στα πρώτα λεπτά της δεύτερης περιόδου και κατάφεραν να μεγαλώσουν τη διαφορά (16-21). Ο Παναθηναϊκός όμως μπλόκαρε στη συνέχεια στην επίθεση -με την έξοδο του Καλάθη- και οι διαιτητές έδωσαν απανωτές βολές στη Ζαλγκίρις, γεγονός που την κράτησε “μέσα” στο ματς. Το “τριφύλλι” έδειξε να σοβαρεύεται, ο Καλάθης πάτησε… το γκάζι και ανέβασε τη διαφορά στο +10 (28-38). Η ελληνική ομάδα αδράνησε στην άμυνα, επέτρεψε στους Λιθουανούς να μειώσουν στους 5 π., αλλά ο Καλάθης πέτυχε το τρίτο του τρίποντο στο ματς και διαμόρφωσε το 34-31 του ημιχρόνου.</p>
      <figure>
        <iframe data-src="https://twitter.com/EuroLeague/status/1196857983835049985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Παναθηναϊκός στηρίχτηκε και πάλι στην άμυνα του, ενώ μπροστά άφησε τον Καλάθη να.. οργανώσει, να “ταΐσει” τους συμπαίκτες του και να φτάσει τα 5 εύστοχα τρίποντα, ανεβάζοντας τη διαφορά στο +16! Το τρίποντο του Λαντέι όμως και οι τρεις βολές του Ουλανόβας άφησαν τη Ζαλγκίρις στην… εντατική. Οι “πράσινοι” είδαν τον Παπαπέτρου να πετυχαίνει δυο σερί τρίποντα και τον Καλάθη να φτάνει τα τρία φάουλ! Οι δύο ομάδες έχασαν το καθαρό τους μυαλό στο φινάλε της περιόδου, με τον Λεκαβίτσιους όμως να παίρνει επιθετικές προσπάθειες και να διαμορφώνει το 53-64.</p>
      <figure>
        <iframe data-src="https://twitter.com/EuroLeague/status/1196864783326138369?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Λεκαβίτσιους συνέχισε την προσπάθεια του και στην τελευταία περίοδο, αλλά ο Παναθηναϊκός είχε απαντήσεις στην αντεπίθεση της Ζαλγκίρις και κράτησε τη διαφορά κοντά στους 10 πόντους. Ο Καλάθης έφτασε τα 4 φάουλ, το “τριφύλλι” δεν πήγε καλά στην άμυνα, οι δύο ομάδες στάθηκαν εύστοχες σε τρίποντα και το καλάθι του Γκριγκόνις μείωσε τη διαφορά στους 5 πόντους (71-76). Ο Τζίμερ Φρεντέτ “μίλησε” σε εκείνο το σημείο και με ένα δύσκολο ντράιβ έκανε το 71-78, ζητώντας ένα ακόμα φάουλ, που δεν του δόθηκε.</p>
      <p>1:19 για το τέλος του αγώνα ο Νικ Καλάθης συμπλήρωσε 5 φάουλ και “έδωσε” τρεις βολές στον Ουλανόβας, που έκανε το 74-78. Το ματς πήγε σε αυτή τη… διαδικασία, αφού οι διαιτητές έδωσαν με ευκολία φάουλ υπέρ της ομάδας του Γιασικεβίτσιους, αλλά το τρίποντο του Γκριγκόνις κατέβασε τη διαφορά στους 3 π. στα 30.4” για το τέλος του αγώνα. Ο Φριντέτ έβαλε τις βολές του, ο Μιλάκνις σκόραρε σε τρίποντο και ο διαιτητής είδε και φάουλ στη φάση από τον Τζόνσον (σ.σ. ζήτημα αν υπήρχε επαφή).</p>
      <p>Ο παίκτης της Ζαλγκίρις “ξενέρωσε” αφού πέτυχε τη βολή ενώ ήθελε να κάνει το αντίθετο, ο Ράις πήρε το φάουλ στο 1,6, έχασε και τις δύο βολές κι έτσι έμεινε το 85-86 υπέρ των “πρασίνων”.</p>
      <p><b>Τα δεκάλεπτα</b>: 16-19, 33-41, 53-64, 85-86</p>
      <p><b>Ζαλγκίρις Κάουνας</b>: Γουόκαπ 6 (2 τρίποντα, 5 ασίστ), Λεκαβίτσιους 14 (4/7 δίποντα, 1/2 τρίποντα, 3/4 βολές, 5 ασίστ), Χέιζ 2 (1/5 δίποντα, 0/1 τρίποντο, 5 ριμπάουντ), Γιανκούνας 5, Μιλάκνις 11 (2/5 τρίποντα, 5/6 βολές), Γιοκουμπάιτις, ΛεΝτέι 15 (5/10 δίποντα, 1/1 τρίποντο, 2/2 βολές, 3 ριμπάουντ), Λαντέιλ 12 (0/3 δίποντα, 4/6 τρίποντα, 8 ριμπάουντ), Γκριγκόνις 9 (1/7 τρίποντα, 7 ριμπάουντ, 4 ασίστ), Ουλανόβας 11 (1/1 δίποντο, 0/1 τρίποντο, 9/10 βολές).</p>
      <p><b>Παναθηναϊκός</b>: Τόμας 13 (2/3 δίποντα, 3/4 τρίποντα, 4 ριμπάουντ), Ράις 7 (0/4 δίποντα, 1/3 τρίποντα, 4/6 βολές), Παπαγιάννης 8, Παπαπέτρου 12 (3/4 δίποντα, 2/4 τρίποντα, 5 ριμπάουντ), Παππάς 5, Βουγιούκας 1, Τζόνσον 2, Φρεντέτ 11 (3/8 τρίποντα, 0/3 τρίποντα, 5/6 βολές), Καλάθης 19 (2/3 δίποντα, 5/7 τρίποντα, 5 ριμπάουντ, 12 ασίστ, 1 κλέψιμο, 1 λάθος), Γουάιλι 4, Μήτογλου, Μπεντίλ 4 (4/4 βολές).</p>
      <p><b>Ζαλγκίρις:</b> 15/34 δίποντα, 11/27 τρίποντα, 22/25 βολές, 33 ριμπάουντ (25+8), 19 ασίστ, 2 κλεψίματα, 11 λάθη, 3 τάπες.</p>
      <p><b>Παναθηναϊκός:</b> 19/36 δίποντα, 11/25 τρίποντα, 15/22 βολές, 31 ριμπάουντ (25+6), 19 ασίστ, 7 κλεψίματα, 8 λάθη, 3 τάπες.</p>
    </article>
  </body>
</html>