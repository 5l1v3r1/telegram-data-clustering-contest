<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259879/roymania-tragodia-eksaitias-myoktonias-pethanan-dyo-paidia-kai-i-mitera-toys"/>
    <meta property="og:site_name" content="LiFO"/>
    <meta property="article:published_time" content="2019-11-19T19:38:00+00:00"/>
    <meta property="og:title" content="Ρουμανία: Τραγωδία εξαιτίας μυοκτονίας - Πέθαναν δύο παιδιά και η μητέρα τους"/>
    <meta property="og:description" content="Τρεις νεκροί έπειτα από επιχείρηση μυοκτονίας σε κτίριο στη Ρουμανία"/>
  </head>
  <body>
    <article>
      <h1>Ρουμανία: Τραγωδία εξαιτίας μυοκτονίας - Πέθαναν δύο παιδιά και η μητέρα τους</h1>
      <h2>Τρεις νεκροί έπειτα από επιχείρηση μυοκτονίας σε κτίριο στη Ρουμανία</h2>
      <address><time datetime="2019-11-19T19:38:00+00:00">19 Nov 2019, 19:38</time> by <a rel="author">NEWSROOM</a></address>
      <p>
        <b>Σε τραγωδία κατέληξε μια επιχείρηση μυοκτονίας σε ένα κτίριο στην Τιμισοάρα στη <a href="https://www.lifo.gr/tags/%CE%A1%CE%BF%CF%85%CE%BC%CE%B1%CE%BD%CE%AF%CE%B1">Ρουμανία</a> καθώς είχε ως αποτέλεσμα να χάσουν τη ζωή τους τρεις άνθρωποι, μεταξύ των ενοίκων, μια μητέρα και τα δυο της παιδιά.</b>
      </p>
      <p>Η τραγική είδηση έγινε γνωστή από τις ρουμανικές αρχές, οι οποίες αποδίδουν το δυστύχημα στην τοξικότητα που προϊόντος που χρησιμοποιήθηκε. Τα τρία θύματα, ένα νεογέννητο μίας εβδομάδας, ένα 3χρονο παιδί και η μητέρα των δύο παιδιών, πέθαναν μεταξύ Σαββάτου και Δευτέρας, μετά την επιχείρηση, μιας εταιρείας μυοκτονιών σε ένα κτίριο της πόλης.</p>
      <p>Εκτός από τους νεκρούς, η μυοκτονία είχε ως αποτέλεσμα συνολικά, περίπου 40 ένοικοι να εισαχθούν στο νοσοκομείο κατά τη διάρκεια του Σαββατοκύριακου, σύμφωνα με νοσοκομειακές πηγές. Τρεις εξ αυτών παραμένουν υπό νοσηλεία σήμερα.</p>
      <p>Η εισαγγελία της Τιμισοάρα ανακοίνωσε ότι ξεκίνησε έρευνα για ανθρωποκτονία από αμέλεια, πρόκληση σωματικών βλαβών και διακίνηση τοξικών ουσιών σε βάρος του ιδιοκτήτη της εταιρείας, ο οποίος συνελήφθη. «Υπάρχουν ενδείξεις σχετικά με τη χρήση ενός ποντικοφάρμακου που περιείχε φωσφορούχο αργίλιο, μια πολύ τοξική ουσία, που μπορεί να προκαλέσει θάνατο στην περίπτωση εισπνοής και η χρήση της οποίας απαιτεί ειδική άδεια», σύμφωνα με την εισαγγελία.</p>
      <p>«Τεστ που διεξήχθησαν αποκάλυψαν την παρουσία φωσφιδίου, πιθανόν φωσφορούχου αργιλίου, άνω του ανώτατου επιτρεπτού ορίου, σε θανατηφόρο δόση» αποσαφήνισε ενώπιον δημοσιογράφων η Κριστίνα Πόπα, της Εθνικής Υγειονομικής και Κτηνιατρικής Αρχής ANSVSA.</p>
      <p>Από την πλευρά του, ο δικηγόρος του ιδιοκτήτη της εταιρείας Καλίν Σταϊκουλέσκου, όπως μεταδίδει το πρακτορείο ειδήσεων Mediafax, δήλωσε ότι ο πελάτης του αγόρασε το προϊόν για τη μυοκτονία «χάρη σε μία επαφή», που δεν του έδωσε τιμολόγιο. «Ο πελάτης μου γνώριζε ότι ήταν δυνατό, όμως δεν γνώριζε ότι ήταν τοξικό ή θανατηφόρο για τον άνθρωπο».</p>
      <p>Με πληροφορίες από ΑΠΕ-ΜΠΕ/ AFP</p>
    </article>
  </body>
</html>