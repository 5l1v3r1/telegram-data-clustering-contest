<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622387/%D8%AF%D8%A8%DB%8C%D8%B1%DA%A9%D9%84-%D9%86%D8%A7%D8%AA%D9%88-%D8%A7%D8%B2-%D9%85%DA%A9%D8%B1%D9%88%D9%86-%D8%A8%D9%87%E2%80%8C%D8%AF%D9%84%DB%8C%D9%84-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%A7%DB%8C%D9%86-%D8%A7%D8%A6%D8%AA%D9%84%D8%A7%D9%81-%D8%AA%D9%88%D8%B6%DB%8C%D8%AD-%D9%85%DB%8C%E2%80%8C%D8%AE%D9%88%D8%A7%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T19:41:00+00:00"/>
    <meta property="og:title" content="دبیرکل ناتو از مکرون به‌دلیل انتقاد از این ائتلاف توضیح می‌خواهد"/>
    <meta property="og:description" content="«ینس استولتنبرگ» دبیرکل سازمان پیمان آتلانتیک شمالی (ناتو) روز سه‌شنبه اعلام کرد که هفته آینده به پاریس سفر می‌کند تا از «امانوئل مکرون» رئیس‌جمهوری فرانسه در مورد سخنان اخیرش در خصوص این ائتلاف توضیح بخواهد."/>
  </head>
  <body>
    <article>
      <h1>دبیرکل ناتو از مکرون به‌دلیل انتقاد از این ائتلاف توضیح می‌خواهد</h1>
      <address>
        <time datetime="2019-11-19T19:41:00+00:00">19 Nov 2019, 19:41</time>
      </address>
      <p>
        <i>«ینس استولتنبرگ» دبیرکل سازمان پیمان آتلانتیک شمالی (ناتو) روز سه‌شنبه اعلام کرد که هفته آینده به پاریس سفر می‌کند تا از «امانوئل مکرون» رئیس‌جمهوری فرانسه در مورد سخنان اخیرش در خصوص این ائتلاف توضیح بخواهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری فرانسه از بروکسل، استولتنبرگ در دفاع از ناتو در آستانه اجلاس وزاری امور خارجه این ائتلاف، ضمن هشدار در مورد تضعیف این نهاد، گفت که ناتو بیش از هر زمان دیگری اقدام می کند.</p>
      <p>رئیس جمهوری فرانسه پیشتر در مصاحبه‌ای با هفته‌نامه اکونومیست اعلام کرد که کشورهای اروپایی دیگر نمی‌توانند به آمریکا برای دفاع از اعضای ناتو تکیه کنند. وی گفت: اکنون ما شاهد مرگ مغزی ناتو هستیم.</p>
      <p>سخنان مکرون، ناتو را چند هفته مانده به برگزاری اجلاس هفتادمین سالگرد تاسیس این ائتلاف در لندن، ‌ به تلاطم انداخته است.</p>
      <p>دبیرکل ناتو به خبرنگاران گفت: هفته آینده به پاریس می روم و آنجا در مورد این موضوعات با پرزیدنت مکرون گفت و گو می کنم.</p>
      <p>وی افزود: تصور می کنم که این بهترین راه برای پرداختن به اختلافات و درک کامل از پیام های ارسالی و انگیزه هاست.</p>
      <p>هرچند مقام های فرانسوی گفته اند که مکرون به واقعیاتی اشاره دارد که متحدان دیگر ترجیح می دهند آن را نادیده بگیرند، حمایت زیادی از سخنان وی به عمل نیامده و تنها کرملین است که از این دیدگاه به گرمی استقبال کرده است.</p>
      <p>«آنگلا مرکل» صدراعظم آلمان ضمن انتقاد از سخنان مکرون، تاکید کرد که وجود ناتو برای امنیت اروپا، ‌ الزامی است.</p>
      <p>همچنین چند کشور عضو ناتو در شرق اروپا که از اقدامات روسیه بیمناکند، از نقطه نظر مکرون دچار نگرانی شده اند.</p>
      <p>«کی بیلی هاتچیسون» سفیر آمریکا در ناتو نیز گفت که واشنگتن با ارزیابی مکرون از ناتو و پیام وی برای اروپا برای تضمین دفاع از خود بدون حمایت آمریکا، کاملا مخالف است.</p>
      <p>براساس این گزارش، جنجال بر سر سخنان رئیس جمهوری فرانسه به ابهامات درمورد نشست رهبران ناتو در لندن که قرار است ۳ و ۴ دسامبر (۱۲ و ۱۳ آذر) برگزار شود، ‌ افزوده است.</p>
      <p>سازمان دهندگان این اجلاس امیدوارند شاهد تکرار رفتارهای «دونالد ترامپ» رئیس جمهوری آمریکا در نشست سال گذشته ناتو در بروکسل نباشند. ترامپ در آن نشست، با انتقاد از اروپا به ویژه آلمان در زمینه هزینه های دفاعی ناتو، اعضای شرکت کننده را در بهت و حیرت فرو برد. ۹۱۰۹</p>
      <p>اجلاس لندن همچنین با تشدید تنش ها با ترکیه به دلیل عملیات اخیرش در شمال سوریه و نزدیکی به مسکو، ‌ همراه است. صمیمیت ترکیه با روسیه با خرید موشک های ضد هوایی اس – ۴۰۰ مسکو از سوی آنکارا نمود یافته است.</p>
      <p>«رجب طیب اردوغان» رئیس‌جمهوری ترکیه گفته است که آنکارا حتی در صورت دستیابی به سیستم‌های پاتریوت آمریکایی، از سیستم‌های دفاع موشکی اس – ۴۰۰ روسیه صرف‌نظر نخواهد کرد.</p>
      <p>نوامبر ۲۰۱۶، گزارش هایی منتشر شد مبنی بر اینکه روسیه و ترکیه در مورد توافق تحویل سیستم موشکی اس – ۴۰۰ به آنکارا در حال مذاکره هستند.</p>
      <p>سپتامبر ۲۰۱۷، مسکو دستیابی به توافق در این زمینه را تائید کرد. اولین محموله از سیستم های موشکی روسیه به رغم مخالفت شدید واشنگتن، ژوئیه سال جاری (تیر - مرداد) به آنکارا رسید.</p>
      <p>از سویی، روزنامه واشنگتن پست در گزارشی نوشت که رئیس جمهوری آمریکا به همتای ترکیه ای خود وعده تجارت ۱۰۰ میلیارد دلاری داده و این وعده را به توقف خرید موشک اس - ۴۰۰ از روسیه منوط کرده ‌است.</p>
    </article>
  </body>
</html>