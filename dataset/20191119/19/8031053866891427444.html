<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba-%ce%bc%cf%80%ce%bf%ce%b3%ce%b4%ce%ac%ce%bd%ce%bf%cf%82-%ce%bf-%ce%b4%ce%ae%ce%b8%ce%b5%ce%bd-%cf%80%cf%81%ce%bf%ce%bf%ce%b4%ce%b5%cf%85%cf%84%ce%b9%cf%83%ce%bc%cf%8c%cf%82-%ce%ba%ce%b1%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T19:22:05+00:00"/>
    <meta property="og:title" content="Κ. Μπογδάνος: Ο δήθεν προοδευτισμός και η αντιθρησκευτικότητα επιτίθενται στο έθνος σαν παιδικές ασθένειες- Βίντεο"/>
    <meta property="og:description" content="Ο Κωνσταντίνος Μπογδάνος από το βήμα της Βουλής, αναφέρθηκε στις σχέσεις κράτους – εκκλησίας, τον πολιτικό όρκο, τα ατομικά, εργασιακά και κοινωνικά δικαιώματα, την προστασία της οικογένειας και την καθιέρωση ελάχιστου εγγυημένου εισοδήματος."/>
  </head>
  <body>
    <article>
      <h1>Κ. Μπογδάνος: Ο δήθεν προοδευτισμός και η αντιθρησκευτικότητα επιτίθενται στο έθνος σαν παιδικές ασθένειες- Βίντεο</h1>
      <address>
        <time datetime="2019-11-19T19:22:05+00:00">19 Nov 2019, 19:22</time>
      </address>
      <p>
        <b>Ο Κωνσταντίνος Μπογδάνος από το βήμα της Βουλής, αναφέρθηκε στις σχέσεις κράτους – εκκλησίας, τον πολιτικό όρκο, τα ατομικά, εργασιακά και κοινωνικά δικαιώματα, την προστασία της οικογένειας και την καθιέρωση ελάχιστου εγγυημένου εισοδήματος.</b>
      </p>
      <p>Ο βουλευτής Α’ Αθήνας με τη Νέα Δημοκρατία, Κωνσταντίνος Μπογδάνος τοποθετήθηκε στη σημερινή συνεδρίαση για τις σχέσεις κράτους – εκκλησίας, τον πολιτικό όρκο, τα ατομικά, εργασιακά και κοινωνικά δικαιώματα, την προστασία της οικογένειας και την καθιέρωση ελάχιστου εγγυημένου εισοδήματος που είναι πρόταση της ΝΔ.</p>
      <p>Ειδικότερα, ο κύριος Μπογδάνος αναφέρθηκε στην αναθεώρηση του άρθρου 3, λέγοντας πως πρόκειται για ιδεοληπτική εκμετάλλευση από την προηγούμενη κοινοβουλευτική πλειοψηφία. Μεταξύ άλλων, τόνισε ότι ο ΣΥΡΙΖΑ πρότεινε με τον προσήκοντα στόμφο την αναθεώρηση του εν λόγω άρθρου στο όνομα δήθεν της ουδετεροθρησκείας. Όμως, την ίδια ώρα, σύμφωνα με τον κο Μπογδάνο, γνώριζαν οι προτείνοντες ότι το προοίμιο του Συντάγματος «Εις στο Όνομα της Αγίας και Ομοουσίου και Αδιαιρέτου Τριάδος» θα παραμένει αμετάβλητο ως μη αναθεωρητέο.</p>
      <p>Μάλιστα, τόνισε ότι η χώρα μας έχει ιδιαίτερη ταυτότητα και αποστολή. «Είναι φορέας ιστορίας, αξιών και πολιτισμού. Αναγεννήθηκε πριν από 198 χρόνια πάνω στο όραμα το νέο ελληνικό κράτος να λειτουργήσει ως φάρος ελευθερίας και ως προνομιακός θεματοφύλακας της διπλής ανεκτίμητης παρακαταθήκης του αρχαίου ελληνικού πνεύματος και της ορθοδόξου πίστεως. Κι αυτή την ιδιαίτερη ταυτότητα και αποστολή η συντριπτική πλειονότητα των Ελλήνων την αναγνωρίζει και τη σέβεται. Η συντριπτική πλειονότητα των Ελλήνων είμαστε περήφανοι για το βαρύ αξιακό βάρος της εθνικής μας ταυτότητας, και αυτή η πίστη και η περηφάνια είναι που κρατά όρθια την κοινωνία μας ακόμη και στις δυσκολότερες περιπέτειες» είπε χαρακτηριστικά.</p>
      <p>Ο κύριος Μπογδάνος έκανε λόγο για «κακοχωνεμένο προοδευτισμό», επισημαίνοντας  την αξίωση που διατυπώθηκε, στο πλαίσιο αυτής της συζήτησης, οι Έλληνες να μη θρησκευόμαστε δημοσίως. «Είναι κακοχωνεμένος προοδευτισμός η άκριτη εισαγωγή ιδεολογημάτων όπως της κοσμικότητος που αρμόζουν σε έθνη με διαφορετική διαδικασία γεννέσεως και διαφορετικά, και απολύτως σεβαστά, αξιακά φορτία. Είναι κακοχωνεμένος προοδευτισμός και συνιστά βαθιά προσβολή απέναντι στη συντριπτική πλειονότητα των Ελλήνων, Ορθοδόξων και μη, θρησκευόμενων, αγνωστικιστών και αθέων, η επηρμένη αξιώση να εξαλειφθεί με μια μονοκονδυλιά ένα από τα πολυτιμότερα στοιχεία της πολιτειακής μας ιστορίας και παράδοσης» συμπλήρωσε.</p>
      <p>
        <b>Δείτε την ομιλία του Κ. Μπογδάνου από το βήμα της Βουλής:</b>
      </p>
      <figure>
        <iframe src="https://www.youtube.com/embed/2mLzvJy9l5k" width="900" height="506" data-service="Youtube" scrolling="no"/>
      </figure>
      <p>πηγή: <a href="https://meaculpa.gr/36740-k-mpogdanos-i-epithesi-sto-ethnos-kai-i-antithriskeutikotita-einai-paidikes-astheneies-tou-dithen-proodeutismou-video?fbclid=IwAR02Y6gXKFrI5JuC4X3bOery6E5wNhylMMTau5aa4mj-Q8tMXnv4KSmMjJQ">meaculpa</a></p>
    </article>
  </body>
</html>