<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/gaeta-e-terracina/gaeta-disincagliata-la-signora-del-vento-in-corso-uninchiesta-amministrativa.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-19T19:52:58+00:00"/>
    <meta property="og:title" content="Gaeta, disincagliata la “Signora del Vento”: in corso un’inchiesta amministrativa"/>
    <meta property="og:description" content="Intorno alle 22 di ieri sera, lunedì 18 novembre,  grazie ad un impiego incessante di personale e mezzi, la “Signora del Vento”  – simbolo di Gaeta e di tutto l’omonimo golfo – è stata disincagliata dal basso fondale.  La Signora del Vento ha così raggiunto autonomamente l’ormeggio presso il Deposito Pol/Nato della Marina Militare. La […]"/>
  </head>
  <body>
    <article>
      <h1>Gaeta, disincagliata la “Signora del Vento”: in corso un’inchiesta amministrativa</h1>
      <address><time datetime="2019-11-19T19:52:58+00:00">19 Nov 2019, 19:52</time> by <a rel="author" href="https://www.ilcorrieredellacitta.com/author/federica-rosato" target="_blank">Federica Rosato</a></address>
      <figure>
        <img src="https://www.ilcorrieredellacitta.com/wp-content/uploads/2019/11/veliero.jpeg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Intorno alle 22 di ieri sera, lunedì 18 novembre,  grazie ad un impiego incessante di personale e mezzi, <b>la “Signora del Vento</b>”  – simbolo di <b>Gaeta</b> e di tutto l’omonimo golfo – <b>è stata disincagliata dal basso fondale</b>. </p>
      <p><b>La Signora del Vento</b> ha così raggiunto autonomamente l’ormeggio presso il Deposito Pol/Nato della Marina Militare. La nave resterà per il momento ormeggiata alla Banchina Cittadella, messa eccezionalmente a disposizione dal Comando marittimo sud di Taranto. Si cercherà poi di capire quale cantiere navale dovrà raggiungere per i successivi lavori di riparazione. </p>
      <p>Questa mattina, a <b>Gaeta</b>, la visita del <b>Capitano di Vascello Vincenzo Leone – Direttore marittimo del Lazio</b> – per fare il punto della situazione sul veliero, la nave scuola dell’Istituto Nautico Caboto fortemente danneggiata nella notte tra sabato e domenica. Leone ha osservato di persona i danni e ha preso parte all’incontro che si è tenuto a Gaeta: presenti anche il comandante della <b>Capitaneria di porto di Gaeta</b>, <b>Federico Giorgi e la Dirigente dell’Istituto Nautico, Maria Rosa Valente</b>.</p>
      <p>Il comandante Leone, pur confermando “l<i>’eccezionalità degli eventi naturali che sono stati registrati nelle acque del Golfo, provocando danni anche ad altre unità navali</i>” ha confermato che è in corso <b>un’inchiesta amministrativa</b> finalizzata ad accertare eventuali responsabilità per i danni subiti dalla Signora del Vento, da parte della Guardia Costiera di Gaeta”. Ha infine auspicato di “<i>poter rivedere la Signora del Vento in navigazione, in quanto risorsa da tutelare nonché fondamentale strumento per la formazione degli studenti del nautico e per la diffusione della Cultura del mare</i>”.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/gaeta-arrestato-un-pregiudicato-affiliato-al-clan-spada.html"/>
        <a href="https://www.ilcorrieredellacitta.com/gaeta-e-terracina/gaeta-si-attiva-la-macchina-della-solidarieta-per-la-piccola-micol-la-bambola-di-porcellana.html"/>
        <a href="https://www.ilcorrieredellacitta.com/news/cronaca-gaeta-rigava-le-auto-in-sosta-decine-le-vetture-danneggiate.html"/>
      </related>
    </article>
  </body>
</html>