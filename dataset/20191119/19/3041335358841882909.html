<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/sports/zalgkiris-panathinaikos-85-86/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T19:51:37+00:00"/>
    <meta property="og:title" content="Ζαλγκίρις – Παναθηναϊκός 85-86"/>
    <meta property="og:description" content="Με ηγέτη τον Καλάθη ο Παναθηναϊκός έβγαλε αντίδραση στη Λιθουανία, νίκησε τη Ζαλγκίρις και κάλυψε λίγο από το χαμένο έδαφος"/>
  </head>
  <body>
    <article>
      <h6 class="kicker">Με ηγέτη τον Καλάθη</h6>
      <h1>Ζαλγκίρις – Παναθηναϊκός 85-86</h1>
      <h2>Με ηγέτη τον Καλάθη ο Παναθηναϊκός έβγαλε αντίδραση στη Λιθουανία, νίκησε τη Ζαλγκίρις και κάλυψε λίγο από το χαμένο έδαφος</h2>
      <address><time datetime="2019-11-19T19:51:37+00:00">19 Nov 2019, 19:51</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Είναι στιγμές που δεν έχει σημασία ούτε το «πώς», ούτε το «ποιος». Σημασία έχει η νίκη, είναι μονόδρομος κι αυτοσκοπός.</p>
      <p>Μετά την ήττα από την Άλμπα στο «Νίκος Γκάλης» κι όσα ακολούθησαν, η νίκη ήταν επιβεβλημένη κι ο Παναθηναϊκός τα κατάφερε.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Ναι, πήγε να «χύσει στο τέλος την καρδάρα με το γάλα», όμως το αποτέλεσμα μετράει και το ταμπλό έδειξε 85-86. Όλα τα άλλα είναι για ανάλυση, για μελέτη από το προπονητικό τιμ, για να ‘χαμε, να λέγαμε.</p>
      <p>Η Ζαλγκίρις ήταν αυτή που μπήκε καλύτερα στο παιχνίδι. Εκμεταλλευόμενη όλα τα αμυντικά κενά των «πράσινων», αλλά και την επιμονή (χωρίς να δικαιωθεί) του Φριντέτ να βάλει καλάθι, βρέθηκε με νταμπλ σκορ (10-5) και πήγε μέχρι το 13-7 με τον ΛεΝτέι να έχει πετύχει τους 11 πόντους!</p>
      <p>Ήταν η στιγμή να αντιδράσει η ελληνική ομάδα. Με ηγέτη τον Καλάθη «έτρεξε» σερί 10-0 και μετέτρεψε το 16-11 σε 16-21.</p>
      <p>Στο ξεκίνημα της δεύτερης περιόδου οι παίκτες του Βόβορα έδειξαν να ελέγχουν την κατάσταση, όμως από το 19-23, μέχρι το 24-27 όλοι οι πόντοι μπήκαν από τη γραμμή της φιλανθρωπίας (!), κάτι που χάλασε τον ρυθμό. Ο Μήτογλου βοήθησε να «δέσει» η άμυνα, το ροτέισον έβγαλε τον ΛεΝτέι από τον ρυθμό του κι ο Παναθηναϊκός πήγε στο +10 (28-38).</p>
      <p>Ο Αμερικανός πρώην παίκτης του Ολυμπιακού μείωσε σε 30-38 (είχε πετύχει μέχρι τότε τους μισούς πόντους της Ζαλγκίρις), ο Ουόλκαπ μείωσε με τρίποντο, αλλά ο Καλάθης πέτυχε το buzzer beater του ημιχρόνου, κλείνοντας με τον καλύτερο δυνατό τρόπο μια σπουδαία εμφάνιση (ίσως το καλύτερο φετινό του 20λεπτο).</p>
      <p>Το 33-41 δεν διαμόρφωσε κατάσταση, έδωσε όμως ένα μικρό αβαντάζ και κυρίως καλή ψυχολογία στους «πράσινους».</p>
      <p>Πρωταρχικό μέλημα ήταν να διατηρηθεί η διαφορά, ώστε να αρχίσει να μπαίνει σε στρεσογόνα κατάσταση η Ζαλγκίρις. Με τον Καλάθη να κάνει… όργια, δεν δυσκολεύτηκε να φέρει σε μειονεκτική θέση τους Λιθουανούς.</p>
      <p>Με 2/2 δικά του τρίποντα το σκορ έγινε 35-51. Ξόρκισε έτσι μια… κατάρα, καθώς μέχρι να μπει στον αγώνα στη Ζαλγκίρειο Αρένα είχε 8/23 τρίποντα και μέχρι εκείνο το σημείο είχε πετύχει 5/7!</p>
      <p>Οι Λιθουανοί προσπάθησαν να αντιδράσουν, αλλά κάθε φορά που δοκίμαζαν κάτι, οι «πράσινοι» είχαν απάντηση. Έτσι και παρά την αφύπνιση του Λεκαβίτσιους οι ισορροπίες διατηρήθηκαν. Ο Γιασικεβίτσιους ξέχασε στον πάγκο τον εκπληκτικό ΛεΝτέι του πρώτου μέρους, όμως ήταν δεδομένο ότι το ματς θα πήγαινε στον πόντο, καθώς αρκετές στιγμές στην άμυνα χάνονταν στις περιστροφές.</p>
      <p>Όταν ο Τόμας «έγραψε» το 62-71 έμοιαζε να μπήκε το νερό στ’ αυλάκι και παρότι οι γηπεδούχοι προσπαθούσαν ο Φριντέτ πέτυχε καθοριστικό καλάθι (71-78). Από εκεί άρχισε να λειτουργεί ο… φόβος της νίκης. Στο 1.19’’ ο Ουλάνοβας με 3/3 βολές μείωσε σε 74-78, οι δύο ομάδες πήγαν στις βολές και 30’’ πριν τη λήξη ο Γκριγκόνις έμεινε μόνος του και με τρίποντο μείωσε σε 79-82.</p>
      <p>Ο Παπαπέτρου κάρφωσε κι έδειξε να… καθαρίζει (79-84). Γκριγκόνις και Φριντέτ φρόντισαν να διατηρηθεί η ισορροπία (81-86) και μόλις 2.2’’ πριν τη λήξη ο Τζόνσον έκανε φάουλ στον Μιλάκνις, ο οποίος πέτυχε και το τρίποντο.</p>
      <p>Ο Λιθουανός θέλησε να πετάξει έξω την μπάλα, για να διεκδικήσουν οι συμπαίκτες του το ριμπάουντ, αλλά με ταμπλό μείωσε στον πόντο. Το φινάλε ήρθε δίχως να αλλάξει το σκορ, με δύο άστοχες βολές (τη δεύτερη εσκεμμένα) του Ράις.</p>
      <p>Τα δεκάλεπτα: 16-19, 33-41, 53-64, 85-86.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>