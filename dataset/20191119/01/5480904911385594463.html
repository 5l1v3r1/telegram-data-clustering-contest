<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/johnson-se-utka-s-corbynem-v-prvni-ze-serie-televiznich-debat/1822672?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T01:57:00+00:00"/>
    <meta property="og:title" content="Johnson se utká s Corbynem v první ze série televizních debat"/>
    <meta property="og:description" content="Salford (Británie) - Británii dnes čeká první ze série předvolebních televizních debat. Ve vysílání stanice ITV budou večer o přízeň voličů bojovat premiér Boris Johnson a lídr opozičních labouristů Jeremy Corbyn. Následovat bude v nadcházejících dnech několik volebních diskusí s větším počtem hostů a necelý týden před hlasováním ještě jeden duel Johnsona s Corbynem. O novém složení dolní komory parlamentu budou Britové rozhodovat 12. prosince."/>
  </head>
  <body>
    <article>
      <h1>Johnson se utká s Corbynem v první ze série televizních debat</h1>
      <address><time datetime="2019-11-19T01:57:00+00:00">19 Nov 2019, 01:57</time> by <a rel="author" href="http://www.ctk.cz/" target="_blank">ČTK</a></address>
      <p>Salford (Británie) - Británii dnes čeká první ze série předvolebních televizních debat. Ve vysílání stanice ITV budou večer o přízeň voličů bojovat premiér Boris Johnson a lídr opozičních labouristů Jeremy Corbyn. Následovat bude v nadcházejících dnech několik volebních diskusí s větším počtem hostů a necelý týden před hlasováním ještě jeden duel Johnsona s Corbynem. O novém složení dolní komory parlamentu budou Britové rozhodovat 12. prosince.</p>
      <p>Přenos ITV vysílaný ze studia na předměstí Manchesteru začne ve 21:00 SEČ. Ačkoli debaty lídrů politických stran jsou v posledních deseti letech nedílnou součástí britského předvolebního dění, podle deníku The Guardian půjde dnes o první debatu, která proti sobě staví pouze předsedu vlády a hlavní tvář nejsilnější opoziční strany.</p>
      <p>Liberální demokraté a Skotská národní strana (SNP) si na tento model stěžovali u soudu, avšak neuspěli. Vrchní soud v Londýně v pondělí rozhodl, že záležitost nemůže být přezkoumávána, protože vysílání předvolební debaty nespadá pod výkon "veřejné služby" regulovaný zákonem. Šéfka liberálních demokratů Jo Swinsonová nicméně dostane prostor 28. listopadu na stanici Sky News, do dvou debat na přelomu listopadu a prosince byli pozváni i zástupci dalších stran.</p>
      <p>Brity čekají první prosincové volby po téměř 100 letech. Parlament je vyvolal na konci října poté, co premiér Johnson nedokázal v časové tísni prosadit upravenou dohodu o brexitu a odchod Británie z Evropské unie musel být odložen na konec ledna. Johnson slibuje, že když bude mít po volbách v Dolní sněmovně většinu, jeho země za 73 dní vystoupí z unie na základě stávajících podmínek. Corbyn a jeho labouristé chtějí v případě volebního úspěchu brexitovou dohodu opět pozměnit a výslednou podobu odchodu z EU dát ke schválení voličům prostřednictvím referenda.</p>
    </article>
  </body>
</html>