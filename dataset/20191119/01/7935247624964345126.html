<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-yerli-otomobili-gebzeye-mi-kaptirdi-15601yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T01:00:00+00:00"/>
    <meta property="og:title" content="Bursa yerli otomobili Gebze’ye mi kaptırdı?"/>
    <meta property="og:description" content="Bursa’yı hep Amerika’nın Detroit kentine benzetirler.Türkiye’nin otomobil üretim merkezlerinden olan Bursa bu haliyle..."/>
  </head>
  <body>
    <article>
      <h1>Bursa yerli otomobili Gebze’ye mi kaptırdı?</h1>
      <address><time datetime="2019-11-19T01:00:00+00:00">19 Nov 2019, 01:00</time> by <a rel="author">İhsan Aydın</a></address>
      <p><b>Bursa</b>’yı hep <b>Amerika</b>’nın <b>Detroit </b>kentine benzetirler.</p>
      <p><b>Türkiye</b>’nin otomobil üretim merkezlerinden olan <b>Bursa</b> bu haliyle ülkenin de en çok ihracat yapan ve döviz girdisi sağlayan illerinin başında gelir.</p>
      <p>Dün Sabah gazetesine göz atarken, kentimizi de yakından ilgilendiren bir habere rastladık.</p>
      <p>Malumunuz, <b>Türkiye</b> artık her şeyiyle yerli ve milli olan kendi otomobilini üretmek istiyor.</p>
      <p><b>Cumhurbaşkanı Recep Tayyip Erdoğan</b> bu fikri ortaya attığında bir babayiğit aradıklarını söylemişti.</p>
      <p>Geç de olsa, bir değil birden fazla babayiğit taşın altına elini soktu ve işadamlarımız <b>Türkiye’nin Otomobili Girişim Grubu</b>’nun oluşturdular.</p>
      <p><b>TOGG,</b> ülkemizin milli otomobilini üretmek için kolları sıvadı.</p>
      <p>Hata, önümüzdeki ay yürüyen ilk prototipi Cumhurbaşkanı Erdoğan’a bizzat test ettirecekleri de duyuruldu. <b>202</b><b>1</b>’de seri üretime geçip, <b>202</b><b>3</b>’de ilk araçları piyasaya sürmeyi hedefliyorlar.</p>
      <p>Ama ülkemizde ise uzunca süredir bu milli markanın hangi kentte üretileceği tartışılıyor.</p>
      <p><b>TOGG</b> ise ser verip sır vermiyordu.</p>
      <p>Sabah’tan Ufuk Sandık’ın haberinde henüz tam netlik yok ama <b>TOGG</b>’un merkezinin <b>İstanbul</b>’dan <b>Gebze</b>’ye taşındığı ve <b>Bilişim Vadisi</b>’nde otomobil fabrikası için de yer almaya başladığı anlatılıyor.</p>
      <p>Haberde yedek parça ve yan sanayiye ulaşımda <b>Bursa</b>’ya olan yakınlık ve liman avantajıyla <b>Gebze</b>’nin önemine vurgu vardı.</p>
      <p>Hatta, <b>TOGG Başkanı Gürcan Karakaş</b>’ın,<b> “</b><b>Bursa yakınları dahil bir çok alternatif üzerinde teknik ekibimiz çalışıyor”</b> ifadelerine de yer verilmiş.</p>
      <p><b>Gebze</b>’nin, kurulan yeni üniversite ile devlet tarafından teknoloji merkezi yapılmak istendiğini biliyoruz.</p>
      <p>Ancak, otomobil dendiğinde<b> Türkiye</b>’de akla gelen ilk kent <b>Bursa</b>’dır.</p>
      <p>Bunun başka bir yere kaydırılacak olması<b> Bursa</b> kadar <b>Türkiye</b>’nin de kaybına olur.</p>
      <p><b>Bursa</b>’nın otomobil üretimi ve yan sanayi konusundaki tecrübesini bugün herkes kabul ediyor.</p>
      <p>Ancak, <b>İstanbul</b>’a daha yakın bir nokta olsun diye <b>Bursa</b>’nın bu alandaki birikiminin yok sayılması bize göre doğru bir adım değildir.</p>
      <p><b>Türkiye</b>’nin otomobilini üretecek kentin <b>B</b><b>ursa</b> olması konusunda bu kentin bir sakini olarak da ısrarcıyız.</p>
      <p>Eğer o otomobil <b>Gebze</b>’de üretilirse, <b>Bursa</b>’nın ihracat ve vergi gelirleri sıralamasındaki yerini artık <b>Kocaeli </b>alacaktır.</p>
      <p><b>Bursa</b>’nın bir daha bu manada komşu kent <b>Kocaeli</b>’yi geçme şansı olmayacaktır.</p>
      <p>Her ne kadar kentimize yeni fabrikalar kurulmasına, otomobil fabrikaları gelmesine karşı çıkanlar olsa da milli otomobil <b>Bursa</b>’da üretilmelidir.</p>
      <p>Bunun uluslararası rekabet anlamında da avantajı vardır.</p>
      <p>Hatta, kentin vergi geliri kaybı olmaması için de TOGG’un merkezinin de Bursa’ya alınması şarttır.</p>
      <p>Yine, <b>Yenişehir</b>’de planlanan <b>Otomobil Test </b><b>M</b><b>erkez</b><b>i</b> de bu anlamda milli otomobil biçin de bir avantaj olacaktır.</p>
      <p><b>Bursa Kent Konseyi</b>’nin yerli otomobilin şehrimizde üretilmesi konusunda bir etkinlik yapacağı ve lobi oluşturulması konusunda harekete geçeceğini duyurmuştuk.</p>
      <p><b>Bursa </b><b>Kent Konseyi Başkanı Şevket Orhan</b>’ın bu konuda hazırlık yaptığını biliyoruz.</p>
      <p>Galiba <b>Bursa</b> bu konuda geç kalıyor. Başkan’ın elini çabuk tutması gerekiyor.</p>
      <p>Çünkü; ulusal basında çıkan haberlerle yavaş yavaş o otomobilin <b>Bursa</b>’dan uzaklaştırılması konusunda sanki bir alıştırma yapılıyor.</p>
      <p>Elbette <b>Gebze </b>de bu ülkenin toprağı.</p>
      <p>Fakat eskilerin deyimiyle taş yerinde ağırdır.</p>
      <p><b>Bursa</b>’nın yerli otomobil üretiminde saf dışı bırakılması TOGG için de dezavantaj olacaktır.</p>
      <p>Hem yan sanayi hem de kalifiye istihdam anlamında <b>Bursa</b> bu iş için biçilmiş bir kaftandır.</p>
      <p>Umarız çıkan bu haberler kesin değildir.</p>
    </article>
  </body>
</html>