<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-gears-up-for-pink-ball-test-kolkata-and-eden-gardens-ready-for-1st-day-night-test-india-vs-bangladesh-2857300.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T01:55:16+00:00"/>
    <meta property="og:title" content="INDvsBAN: पिंक बॉल टेस्ट के लिए तैयार कोलकाता, जानें क्या हैं इंतजाम"/>
    <meta property="og:description" content="India vs Bangladesh, 2nd Test at Kolkata: भारतीय क्रिकेट टीम के इतिहास में पहली बार खेले जाने वाले डे-नाइट टेस्ट को यादगार बनाने के लिए इसके मेजबान स्थान कोलकाता के ईडन गार्डन्स्स मैदान पर तैयारियां..."/>
  </head>
  <body>
    <article>
      <h1>INDvsBAN: पिंक बॉल टेस्ट के लिए तैयार कोलकाता, जानें क्या हैं इंतजाम</h1>
      <address><time datetime="2019-11-19T01:55:16+00:00">19 Nov 2019, 01:55</time> by <a rel="author">एजेंसी,कोलकाता</a></address>
      <p><b>India vs Bangladesh, 2nd Test at Kolkata: </b>भारतीय क्रिकेट टीम के इतिहास में पहली बार खेले जाने वाले डे-नाइट टेस्ट को यादगार बनाने के लिए इसके मेजबान स्थान कोलकाता के ईडन गार्डन्स्स मैदान पर तैयारियां जोरदार स्तर पर चल रही हैं। भारत और बांग्लादेश के बीच 22 नवंबर से शुरू होने वाला सीरीज का दूसरा मैच गुलाबी गेंद से डे-नाइट प्रारूप में खेला जाएगा। यह दोनों देशों के लिए पहला मौका है, जब वे गुलाबी गेंद से टेस्ट मैच खेलेंगे। यह भारत का 540वां टेस्ट मैच होगा। दोनों देशों के बीच पहला मैच इंदौर के होल्कर स्टेडियम में तीन दिन में ही समाप्त हो गया था। </p>
      <p>बंगाल क्रिकेट संघ (CAB) और भारतीय क्रिकेट कंट्रोल बोर्ड (BCCI) मिलकर इस मैच की तैयारियों में जुटा है जिसमें कई पूर्व दिग्गज क्रिकेटरों सचिन तेंदुलकर, वीवीएस लक्ष्मण, राहुल द्रविड़, अनिल कुंबले के साथ साथ बांग्लादेश की प्रधानमंत्री शेख हसीना और केंद्रीय गृह मंत्री अमित शाह के मौजूद रहने की भी उम्मीद है। वहीं पश्चिम बंगाल की मुख्यमंत्री ममता बनर्जी को भी आमंत्रित किया गया है। </p>
      <h3>
        <a href="https://www.livehindustan.com/cricket/story-virat-kohli-ajinkya-rahane-first-player-to-reach-kolkata-for-historic-day-night-test-against-bangladesh-2857096.html">INDvsBAN: ऐतिहासिक डे-नाइट टेस्ट के लिए सबसे पहले कोलकाता पहुंचेंगे कोहली और रहाणे</a>
      </h3>
      <p><b>ईडन गार्डन्स की दीवारों पर यादगार चित्रकारी</b><br/>बीसीसीआई के मौजूदा अध्यक्ष और कैब के पूर्व प्रमुख सौरव गांगुली की पहल के बाद भारत पहली बार डे-नाइट प्रारूप में खेलने को लेकर राजी हुआ है। भारत अपने घरेलू मैदान पर टेस्ट के इस सबसे नए प्रारूप में खेलने जा रहा है, जिसके लिए कई प्रकार के कार्यक्रमों का इस दौरान आयोजन किया गया है। कैब ने मैच में क्रेक्राफ्ट के साथ मिलकर ईडन गार्डन्स की दीवारों पर क्रिकेट के यादगार पलों को चित्रों के रूप में उकेरने का भी प्रयास किया है। यहां खिलाड़ियों के पहले मैच से लेकर उनके राष्ट्रीय टीम में खेलने तक के सफर को दिखाया जाएगा। क्रेक्रॉफ्ट के प्रमुख सयान मुखर्जी ने इस पूरी चित्रकला को डिजाइन किया है। उन्होंने कहा, “हम खिलाड़ियों के गली क्रिकेट से बड़े स्टेडियमों तक के सफर को दिखाएंगे।” इंडियन आर्ट कॉलेज में पढ़ने वाले करीब 20 कलाकार दीवारों पर चित्र उकेरने के लिए दिन-रात काम कर रहे हैं।''</p>
      <p><b>'पिंकू-टिंकू' मस्कट किया गया तैयार</b><br/>भारत और बांग्लादेश दोनों ही टीमों के लिए यह ऐतिहासिक पल होगा इसलिए उनके नाम का मस्कट भी तैयार किया गया है, जिसे 'पिंकू-टिंकू' नाम दिया गया है। यह मस्कट मैच के दौरान दिखाई देगा। वहीं आसमान में एक विशालकाय गुलाबी रंग का गुब्बारा भी मैच के आखिरी तक हवा में उड़ता रहेगा। शहीद मीनार और केएमसी पार्कों में गुलाबी रंग की रौशनी की जाएगी, जबकि टाटा स्टील इमारत पर 20 नवंबर से 3डी मैपिंग देखने को मिलेगी।<br/>   <br/><b>गुलाबी रंग में रंगेगा कोलकाता   </b><br/>'द मेजरर क्लब' रात को गुलाबी रौशनी करेगा तो 16 नवंबर से ही गंगा तट पर ऐसी रौशनी का प्रबंध किया गया है। यह मैच के दिन तक हावड़ा ब्रिज से विद्यासागर सेतू तक रहेगा। इन सबके अलावा पूरे शहरभर में दर्जनों बिलबोर्ड लगाए गए हैं जो गुलाबी गेंद से होने वाले मैच को लेकर विशेष जानकारी मुहैया कराएंगे।</p>
      <h3>
        <a href="https://www.livehindustan.com/cricket/story-ind-vs-ban-india-vs-bangladesh-r-ashwin-ne-jayasuriya-ke-bowling-action-ko-copy-kiya-to-ho-gaye-troll-share-kiya-ye-video-2856198.html">INDvBAN: अश्विन ने जयसूर्या के बॉलिंग एक्शन को किया कॉपी, ट्रोल होने पर शेयर किया ये Video</a>
      </h3>
      <p><b>सैंसपेरिल ग्रीनलैंड गुलाबी गेंद से होगा मैच</b><br/>दोनों टीमें सैंसपेरिल ग्रीनलैंड (एसजी) गुलाबी गेंद से मैच खेलेंगी, जो टेस्ट में नियमित उपयोग होने वाली कूकाबूरा गेंदों से अलग है। भारत में रणजी ट्रॉफी जैसे घरेलू मैचों के लिए भी एसजी गेंदों का उपयोग किया जाता है जो वर्ष 1950 से ही उत्तर प्रदेश के मेरठ में बनाई जाती हैं। </p>
      <p><b>हेलीकॉप्टर से उतरेंगे पैराट्रूपर और कप्तानों को सौंपेंगे गुलाबी गेंद</b><br/>कैब के सचिव अभिषेक डालमिया ने बताया कि सेना के पैराट्रूपर ईडन गार्डन्स मैदान में आसमान से नीचे उतरेंगे और मैच से पहले दोनों कप्तानों को गुलाबी गेंद देंगे। उन्होंने कहा, “सेना की ईस्टर्न कमांड के पैराट्रूपर विकेट पर दो गुलाबी गेंद लेकर उतरेंगे और दोनों कप्तानों को गेंद थमाएंगे।”</p>
      <h3>
        <a href="https://www.livehindustan.com/cricket/story-ind-vs-ban-1st-ever-day-night-test-match-abu-jayed-is-taking-pink-ball-tips-from-mohammed-shami-2856051.html">INDvBAN Day-Night Test: अबू जायेद ने मोहम्मद शमी से लिए टिप्स</a>
      </h3>
      <p><b>दोपहर 1 बजे शुरु होगा मैच</b><br/>डालमिया ने बताया कि मैच हर दिन एक बजे से शुरू होगा, जिसमें तीन बजकर 40 मिनट पर लंच के बाद मैच फिर शुरू होगा जिसमें फ्लड लाइट ऑन कर दी जाएंगी। मैच का आखिरी सत्र 6 से 8 बजे तक चलेगा। इस मैच को लेकर लोग काफी उत्साहित हैं और ईडन गार्डन्स में करीब 50 हजार दर्शकों के पहले तीन दिन उपस्थित रहने की उम्मीद है जिसकी टिकटें पहले ही बिक चुकी हैं।</p>
    </article>
  </body>
</html>