<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04724960"/>
    <meta property="og:site_name" content="De Standaard"/>
    <meta property="article:published_time" content="2019-11-19T01:08:00+00:00"/>
    <meta property="og:title" content="België speelt rol bij illegale handel in ivoor van bedreigde Afrikaanse olifant"/>
    <meta property="og:description" content="De Afrikaanse olifant wordt met uitsterven bedreigd, onder meer door stroperij voor zijn slagtanden. België speelt een rol in de illegale verhandeling van ..."/>
  </head>
  <body>
    <article>
      <h1>België speelt rol bij illegale handel in ivoor van bedreigde Afrikaanse olifant</h1>
      <address>
        <time datetime="2019-11-19T01:08:00+00:00">19 Nov 2019, 01:08</time>
      </address>
      <p>De Afrikaanse olifant wordt met uitsterven bedreigd, onder meer door stroperij voor zijn slagtanden. België speelt een rol in de illegale verhandeling van het verkregen ivoor. Dat meldt de natuurbeschermingsorganisatie WWF.</p>
      <p>'Om de 25 minuten sterft een olifant, afgeslacht voor zijn slagtanden', betreurt het WWF (World Wide Fund for Nature). 'Aan dit tempo sterft de soort over twintig jaar uit.' </p>
      <p>In 40 jaar tijd is de Afrikaanse olifantenpopulatie met 70 procent afgenomen. Ieder jaar worden volgens WWF 20.000 olifanten het slachtoffer van de ivoorhandel. Stropers werken voor 'krachtige georganiseerde criminele netwerken', die zich schuldig maken aan corruptie, witwaspraktijken en moord, meldt de natuurbeschermingsorganisatie. De stropers veroordelen olifanten tot een trage en pijnlijke dood.</p>
      <p>
        <b>Smokkel via Brussels Airport</b>
      </p>
      <p>Het ivoor wordt illegaal verhandeld. Door zijn centrale geografische positie speelt ook België daarbij een rol. Het ivoor reist vaak via Brussels Airport naar China. Tussen 2007 en 2016 nam de Belgische douane volgens het WWF  3.616 ivoorproducten, voornamelijk uit Midden- en West-Afrika, in beslag.</p>
      <p>De afname van de olifantenpopulatie gaat ook gepaard met een achteruitgang van de biodiversiteit in West-Afrika, ondervinden wetenschappers. Om het leefgebied van de olifant te beschermen en stroperij te bestrijden, lanceert WWF een fondsenwervingscampagne. </p>
    </article>
  </body>
</html>