<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186828/"/>
    <meta property="og:site_name" content="Janam TV"/>
    <meta property="article:published_time" content="2019-11-19T01:20:14+00:00"/>
    <meta property="og:title" content="അഞ്ചുതെങ്ങില്‍ പോലീസിന് നേരെ ആക്രമണം; എസ്‌ഐക്ക് പരിക്ക്"/>
    <meta property="og:description" content="കൊല്ലം: അഞ്ചുതെങ്ങില്‍ പോലീസ് സംഘത്തിന് നേരെ ആക്രമണം. മീരാ കടവ് പാലത്തിന് അടിവശത്ത് സ്ഥിരമായി മദ്യപാനവും ലഹരിവസ്തുക്കളുടെ ഉപയോഗവും ഉണ്ടെന്നുള്ള"/>
  </head>
  <body>
    <article>
      <h1>അഞ്ചുതെങ്ങില്‍ പോലീസിന് നേരെ ആക്രമണം; എസ്‌ഐക്ക് പരിക്ക്</h1>
      <address><time datetime="2019-11-19T01:20:14+00:00">19 Nov 2019, 01:20</time> by <a rel="author">Janam TV Web Desk</a></address>
      <p>കൊല്ലം: അഞ്ചുതെങ്ങില്‍ പോലീസ് സംഘത്തിന് നേരെ ആക്രമണം. മീരാ കടവ് പാലത്തിന് അടിവശത്ത് സ്ഥിരമായി മദ്യപാനവും ലഹരിവസ്തുക്കളുടെ ഉപയോഗവും ഉണ്ടെന്നുള്ള വിവരത്തിന്റെ അടിസ്ഥാനത്തില്‍ പരിശോധനക്കെത്തിയ എസ്‌ഐ, അഡീഷണല്‍ എസ്‌ഐ എന്നിവര്‍ക്ക് നേരെയാണ് ആക്രമണമുണ്ടായത്. ആക്രമണത്തിന് പിന്നില്‍ മത്സ്യത്തൊഴിലാളികളാണെന്നാണ് സൂചന.</p>
      <p>എന്നാല്‍, ആക്രമണത്തിന് പിന്നില്‍ ഗുണ്ടാസംഘമാണെന്നാണ് പോലീസിന്റെ നിഗമനം. രണ്ടു പേര്‍ അടങ്ങുന്ന സംഘമാണ് ആക്രമണത്തിന് പിന്നിലെന്നാണ് പോലീസ് പറയുന്നത്. അഞ്ചുതെങ്ങ് എസ്‌ഐ പ്രൈജുവിന് ആക്രമണത്തില്‍ പരിക്കേറ്റിട്ടുണ്ട്. എസ്‌ഐയുടെ ഇടതു തോളിലും കൈയിലും നെറ്റിയിലും പരിക്കുകളുണ്ട്. ചിറയിന്‍കീഴ് താലൂക്ക് ആശുപത്രിയില്‍ പ്രവേശിപ്പിച്ച അദ്ദേഹത്തെ തുടര്‍ന്ന് തിരുവനന്തപുരം മെഡിക്കല്‍കോളേജ് ആശുപത്രിയിലേക്ക് മാറ്റി.</p>
      <p>അഞ്ചുതെങ്ങ് എസ്‌ഐയും സംഘവും മീരാ കടവ് പാലത്തിന് സമീപമെത്തിയ സമയത്ത് അവിടെ നിന്നും ഒരാള്‍ ഇരുചക്ര വാഹനം ഓടിച്ചു പോകാന്‍ ശ്രമിക്കുന്നതായി ശ്രദ്ധയില്‍പ്പെട്ടു. ഇയാളെ തടഞ്ഞു നിര്‍ത്തി ചോദ്യം ചെയ്ത എസ്‌ഐയെയും കൂടെയുണ്ടായിരുന്ന അഡീഷണല്‍ എസ്‌ഐയെയും രണ്ടംഗ സംഘം ആക്രമിക്കുകയായിരുന്നു. അതേസമയം, വാഹന പരിശോധനക്കിടെ പോലീസ് തങ്ങളെയാണ് ആക്രമിച്ചതെന്ന് മത്സ്യത്തൊഴിലാളികള്‍ ആരോപിച്ചു. ഗുരുതരമായി പരിക്കേറ്റ സെബാസ്റ്റ്യന്‍, ഓസ്‌കാര്‍ ആബേല്‍ എന്നിവര്‍ മെഡിക്കല്‍ കോളേജ് ആശുപത്രിയില്‍ ചികിത്സയിലാണ്.</p>
    </article>
  </body>
</html>