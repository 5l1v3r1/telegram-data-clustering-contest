<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742383"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T01:15:00+00:00"/>
    <meta property="og:title" content="รัฐบาลทรัมป์ชี้นิคมยิวในเวสต์แบงก์ &quot;ไม่ผิดกฎหมาย&quot;"/>
    <meta property="og:description" content="นายไมค์ ปอมเปโอ รมว.กระทรวงการต่างประเทศสหรัฐ กล่าวว่ารัฐบาลของประธานาธิบดีโดนัลด์ ทรัมป์ 'ไม่เชื่ออีกต่อไป' ว่าโครงการก่อสร้างนิคมที่อยู่อาศัยของอิสราเอลในเขตเวสต์แบงก์นั้น 'เป็นเรื่องผิดกฎหมาย'"/>
  </head>
  <body>
    <article>
      <h1>รัฐบาลทรัมป์ชี้นิคมยิวในเวสต์แบงก์ "ไม่ผิดกฎหมาย"</h1>
      <address>
        <time datetime="2019-11-19T01:15:00+00:00">19 Nov 2019, 01:15</time>
      </address>
      <p>
        <b>นายไมค์ ปอมเปโอ รมว.กระทรวงการต่างประเทศสหรัฐ กล่าวว่ารัฐบาลของประธานาธิบดีโดนัลด์ ทรัมป์ "ไม่เชื่ออีกต่อไป" ว่าโครงการก่อสร้างนิคมที่อยู่อาศัยของอิสราเอลในเขตเวสต์แบงก์นั้น "เป็นเรื่องผิดกฎหมาย"</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 18 พ.ย. ว่านายไมค์ ปอมเปโอ รมว.กระทรวงการต่างประเทศสหรัฐ แถลงเมื่อวันจันทร์ ภายหลังศึกษาข้อมูลทางประวัติศาสตร์และกฎหมายระหว่างประเทศอีกหลายข้อ "อย่างละเอียด" แล้ว รัฐบาลวอชิงตันชุดปัจจุบันของประธานาธิบดีโดนัลด์ ทรัมป์ "ไม่เห็นด้วยอีกต่อไป" กับมติของกระทรวงการต่างประเทศสหรัฐเมื่อปี 2521 สมัยอดีตประธานาธิบดีจิมมี คาร์เตอร์ เกี่ยวกับนโยบายของอิสราเอลในการเดินหน้าขยายอาณาเขตนิคมชาวยิวในเขตยึดครองเวสต์แบงก์ เนื่องจากรัฐบาลทรัมป์มองว่า "ไม่ใช่พฤติการณ์ที่ผิดกฎหมายอีกต่อไป" ตามความเห็นของรัฐบาลสมัยอดีตประธานาธิบดีโรนัลด์ เรแกน แต่ยังรักษาท่าทีด้วยการกล่าวว่า เรื่องนี้ควรผ่านการตัดสินโดยศาลของอิสราเอล<br/> </p>
      <figure>
        <iframe data-src="https://twitter.com/StateDept/status/1196524458560737280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่นายกรัฐมนตรีเบนจามิน เนทันยาฮู ผู้นำอิสราเอล แสดงความชื่นชมต่อท่าทีดังกล่าวของรัฐบาลวอชิงตันว่า "คือการแก้ไขความผิดพลาดทางประวัติศาสตร์"  ให้กับชาวอิสราเอลซึ่งอาศัยอยู่ในเขตเวสต์แบงก์ ที่ปัจจุบันมีจำนวนประมาณ 600,000 คน อย่างไรก็ตาม การที่สหรัฐปรับเปลี่ยนจุดยืนเรื่องเขตเวสต์แบงก์ในตอนนี้เป็นการส่งสัญญาณโดยนัยว่า รัฐบาลทรัมป์สนับสนุนเนทันยาฮู ที่ตอนนี้ยังมีฐานะเป็นรักษาการนายกรัฐมนตรี เนื่องจากพล.ท.เบนนี กันต์ซ และพันธมิตรพรรคการเมืองสายกลาง-ซ้าย ของอิสราเอล เหลือเวลาอีกเพียง 2 วันเท่านั้นในการพยายามจัดตั้งรัฐบาล<br/> </p>
      <figure>
        <iframe data-src="https://twitter.com/IsraeliPM/status/1196518920062029824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านทำเนียบประธานาธิบดีปาเลสไตน์ออกแถลงการณ์ประณามว่า สหรัฐไม่ใช่ประเทศที่อำนาจเด็ดขาดในการ "ชี้นิ้วสั่ง" และวินิจฉัยกฎหมายหรือสนธิสัญญาระหว่างประเทศด้วยตัวเอง  ทั้งนี้ อนุสัญญาเจนีวาฉบับที่ 4 มีเนื้อหาระบุการห้ามอิสราเอลเคลื่อนย้ายพลเมืองเข้าสู่เขตยึดครองที่ยังเป็นดินแดนพิพาทกับปาเลสไตน์ และสหประชาชาติ ( ยูเอ็น ) ไม่เคยรับรองโครงการก่อสร้างนิคมยิวในเขตเวสต์แบงก์ ต่อมาสหภาพยุโรป ( อียู ) ออกแถลงการณ์ยืนยันว่า นิคมยิวในเขตเวสต์แบงก์ "ผิดกฎหมายระหว่างประเทศ" และทำลายกระบวนการสันติภาพบนหลักการ "สองรัฐ".<br/><br/><b>เครดิตภาพ : GETTY IMAGES</b><br/>   </p>
    </article>
  </body>
</html>