<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717848/%D8%AD%D9%84-%D9%85%D8%B4%DA%A9%D9%84%D8%A7%D8%AA-%D8%B4%D8%B1%DA%A9%D8%AA-%D9%87%D8%A7%DB%8C-%D9%85%D8%B9%D8%AF%D9%86%DB%8C-%D8%A8%D8%A7-%D9%87%D9%85%DA%A9%D8%A7%D8%B1%DB%8C-%D9%85%D8%B9%D8%A7%D9%88%D9%86%D8%AA-%D9%81%D9%86%D8%A7%D9%88%D8%B1%DB%8C-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T01:07:00+00:00"/>
    <meta property="og:title" content="حل مشکلات شرکت‌های معدنی با همکاری معاونت فناوری ریاست‌جمهوری"/>
    <meta property="og:description" content="مدیرعامل صندوق بیمه سرمایه‌گذاری فعالیت‌های معدنی، از برنامه‌ریزی برای همکاری با معاونت علمی فناوری ریاست‌جمهوری و صندوق‌های زیرمجموعه آن برای حمایت از شرکت‌های دانش‌بنیان برای حل مشکل شرکت‌های معدنی خبر داد."/>
  </head>
  <body>
    <article>
      <h6 class="kicker">درگفت‌وگو با ایسنا اعلام شد</h6>
      <h1>حل مشکلات شرکت‌های معدنی با همکاری معاونت فناوری ریاست‌جمهوری</h1>
      <address><time datetime="2019-11-19T01:07:00+00:00">19 Nov 2019, 01:07</time> by <a rel="author">فاطمه صنوبری</a></address>
      <p>مدیرعامل صندوق بیمه سرمایه‌گذاری فعالیت‌های معدنی، از برنامه‌ریزی برای همکاری با معاونت علمی فناوری ریاست‌جمهوری و صندوق‌های زیرمجموعه آن برای حمایت از شرکت‌های دانش‌بنیان برای حل مشکل شرکت‌های معدنی خبر داد.</p>
      <p>فرید دهقانی در گفت‌وگو با ایسنا، اظهار کرد: با وجود اینکه هر نوآوری دارای ریسک بالایی است اما شرکت‌هایی که دارای حاشیه سود بالایی هستند، به راحتی می‌توانند از نوآوری استفاده کرده و نگران ریسک آن نباشند. در این زمینه در جلسات متعددی که با شرکت‌های دانش‌بنیان برگزار شده، سعی کرده‌ایم که ریسک را از سمت سرمایه‌گذار به سمت خود هدایت کنیم.</p>
      <p>مدیرعامل صندوق بیمه سرمایه‌گذاری فعالیت‌های معدنی تصریح کرد: با همکاری معاونت علمی فناوری ریاست‌جمهوری و صندوق‌های زیرمجموعه آن برای شرکت‌های دانش‌بنیان و استارت‌آپی و برای هموار شدن راه این شرکت‌ها راهگشایی می‌کنیم.</p>
      <p>وی افزود: علاوه بر متقاضیانی که شامل شرکت‌های معدنی و صنایع معدنی به‌صورت خصوصی هستند، از سوی دیگر نیز تعدادی از استارت‌آپ‌ها و ایده‌پردازها را داریم که این شرکت‌ها احتمالا با مشکلات مالی مربوطه مواجه باشند، بنابراین ما به‌عنوان یک رگولاتور بیمه‌گر، منابعی را که برای ایده‌پردازی استارت‌آپ‌ها لازم است با کمک معاونت علمی تخصیص می‌دهیم و اگر ایده آنها به نتیجه نرسید، بخش اعظمی از منابع مالی را که بیمه کرده‌ایم به متقاضی بر می‌گردانیم. </p>
      <p>دهقانی با اشاره به استفاده از دانش روز دنیا در این حوزه گفت: با معاونت علمی فناوری ریاست‌جمهوری در این زمینه هماهنگی‌ها انجام شده و در صندوق نیز تلاش‌های متعددی برای استفاده از دانش روز دنیا صورت گرفته است. </p>
      <p>مدیرعامل صندوق بیمه سرمایه‌گذاری فعالیت‌های معدنی اعلام کرد: در صندوق بیمه برای معدن‌داران بزرگ خصوصی که دارای منابع مالی خود هستند به‌عنوان بیمه‌گر ورود خواهیم کرد اما برای واحدهای کوچک به این صورت عمل نمی‌کنیم و خود به‌عنوان حامی مالی آنها وارد عمل می‌شویم و در کنار آنها خواهیم بود.</p>
      <p>انتهای پیام</p>
    </article>
  </body>
</html>