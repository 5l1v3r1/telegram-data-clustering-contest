<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820758-protesti-v-gonkonzi-ssa-nagadali-pekinu-pro-kitajskobritansku-deklaraciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T01:23:00+00:00"/>
    <meta property="og:title" content="Протести в Гонконзі: США нагадали Пекіну про Китайсько-Британську декларацію"/>
    <meta property="og:description" content="Сполучені Штати засудили дії китайської влади, яка силою подавляє масові протести в Гонконзі, та нагадали Пекіну про зобов'язання виконувати Об'єднану Китайсько-Британську декларацію від 1984 року."/>
  </head>
  <body>
    <article>
      <h1>Протести в Гонконзі: США нагадали Пекіну про Китайсько-Британську декларацію</h1>
      <h2>Сполучені Штати засудили дії китайської влади, яка силою подавляє масові протести в Гонконзі, та нагадали Пекіну про зобов'язання виконувати Об'єднану Китайсько-Британську декларацію від 1984 року.</h2>
      <address>
        <time datetime="2019-11-19T01:23:00+00:00">19 Nov 2019, 01:23</time>
      </address>
      <p>З відповідною заявою виступив у понеділок державний секретар США Майкл Помпео, повідомляє власний кореспондент Укрінформу.</p>
      <p>"США серйозно стурбовані посиленням політичних заворушень та насильства в Гонконзі, в тому числі, протистояння між протестувальниками й поліцією в Політехнічному університеті Гонконгу, а також в інших кампусах", - заявив глава Держдепартаменту США.</p>
      <p>Він підкреслив, що Вашингтон "неодноразово закликав до стриманості всі сторони" та наголосив, що насильство з будь-якого боку є неприпустимим.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820037-policia-u-gonkongu-sturmue-universitet-de-zabarikaduvalis-protestuvalniki.html">Поліція у Гонконгу штурмує університет, де забарикадувались протестувальники</a>
      </blockquote>
      <p>Він наголосив, що владнання заворушень і насильства не може бути досягнуто лише силами правоохоронних органів.</p>
      <p>"Уряд (Гонконгу – ред.) повинен вжити чітких заходів для розв'язання проблем громадськості", - заявив глава зовнішньополітичного відомства США, звернувшись особисто до глави адміністрації Гонконгу Керрі Лам.</p>
      <p>Водночас, Помпео нагадав, що Компартія Китаю "повинна виконувати свої обіцянки перед гонконзьким населенням, яке хоче лише тих прав і свобод, що були обіцяні Китайсько-британською спільною декларацією, договором, затвердженим ООН".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820013-sud-u-gonkonzi-skasuvav-zaboronu-na-nosinna-masok-protestuvalnikami.html">Суд у Гонконзі скасував заборону на носіння масок протестувальниками</a>
      </blockquote>
      <p>Як повідомляв Укрінформ, у Гонконзі тривають протистояння студенів і правоохоронців. Маніфестанти використовують "коктейлі Молотова", каміння та підручні засоби.</p>
      <p>У понеділок поліція розпочала штурм місцевого університету після майже двох днів протестів. Крім того, повідомляється про блокування поліціянтами лікарів, які надають допомогу протестувальникам, а також про введення військ на місце сутичок.</p>
      <p>Маніфестанти виступають проти намірів влади Китаю придушити громадянські свободи міста.</p>
    </article>
  </body>
</html>