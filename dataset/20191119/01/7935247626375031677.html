<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/otobusun-icindeki-kirik-koltuklar-ve-sofor-nezaketsizligi-15603yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T01:00:00+00:00"/>
    <meta property="og:title" content="Otobüsün içindeki kırık koltuklar ve şoför nezaketsizliği"/>
    <meta property="og:description" content="Günay Bey, size gönderdiğim fotoğrafları işim gereği her gün kullanmakta olduğum ve 11 Kasım 2019 tarihinde Gündoğdu-Bursa istikametine giden B29 Hat..."/>
  </head>
  <body>
    <article>
      <h1>Otobüsün içindeki kırık koltuklar ve şoför nezaketsizliği</h1>
      <address><time datetime="2019-11-19T01:00:00+00:00">19 Nov 2019, 01:00</time> by <a rel="author">Söz Sizde</a></address>
      <p><b>G</b>ünay Bey, size gönderdiğim fotoğrafları işim gereği her gün kullanmakta olduğum ve 11 Kasım 2019 tarihinde Gündoğdu-Bursa istikametine giden <b>B29</b> Hat No’lu özel halk otobüsünde çektim.</p>
      <p>Ancak, otobüsün içi fotoğrafta da görüldüğü gibi koltuğun sırtlık kısmı tamamen koparılmış, başka bir koltuk da ise kırılan koltuk paslı tel ile diğer koltuğa sabitlenmiş. Çözüm mü bu?</p>
      <figure>
        <img src="https://www.olay.com.tr/d/other/s1-009.jpg"/>
      </figure>
      <p>Öte yandan, şoförün yolcuya karşı saygısızlığı cabası.</p>
      <p>Türkiye’nin sayılı büyük şehirlerinden biri olan Bursamızda, neredeyse en pahalı ulaşımı yapıyoruz ve bununla beraber yolculuk kalitemiz ortada.</p>
      <p>Belki de, balık istifi yolculuktan şoförler de rahatsız.</p>
      <figure>
        <img src="https://www.olay.com.tr/d/other/s2-008.jpg"/>
      </figure>
      <p>Bu sıkışıklıktan onlar da memnun olmuyordur ama şoförlerin de mesleki eğitimden geçmesi gerekmez mi?</p>
      <p>Herkes birbirine saygılı olmak zorunda, yolcular da sürücü de.</p>
      <p>Yolcular seyahat ettikleri araçlara da zarar vermemeli ama zarar gören koltuk olduğu zaman da gereği yapılmalı.</p>
      <p>Saygılarımla.</p>
      <p>
        <b>İsminin yayımlanmasını istemeyen bir okur</b>
      </p>
      <p> </p>
      <p>
        <b>Kurşunlu Mahallesi’nde kanalizasyon sorunu için ne zaman çalışmaya başlanacak?</b>
      </p>
      <figure>
        <img src="https://www.olay.com.tr/d/other/s3-001.jpg"/>
      </figure>
      <p>
        <b>Karacabey Kurşunlu Mahallesi,</b>
      </p>
      <p> tarihten gelen, bir tarafı Marmara Denizi, diğer tarafı ise ıhlamur, destane ve defne ormanları ile kaplı doğa harikası bir sahil köyüdür.</p>
      <p>Yerel yönetimler yasası ile 2015 yılından itibaren mahalle yapılarak <b>Büyükşehir Belediyesi</b> sınırları içine giren <b>Kurşunlu Mahallesi’</b>nin kanalizasyon çalışmaları bundan 5 yıl önce <b>BUSKİ</b> tarafından projelendirilmesine rağmen halen yapılmamış olup yaz aylarında nüfusun da artması nedeniyle artık sokaklardan kanalizasyon suları akmaktadır.</p>
      <p>Bu durum insan sağlığı yönünden büyük tehlike arz etmektedir.</p>
      <p>Yaz aylarında Karacabey, Mustafakemalpaşa ve Bursa’da yaşayan vatandaşların yoğun ilgi gösterdiği <b>Kurşunlu Mahallesi</b>’nin kanalizasyon çalışmalarının önümüzdeki dönem ivedi olarak yapılmasını, insan sağlığı yönünden <b>Büyükşehir Belediyemiz</b> ve <b>BUSKİ</b>’nin değerli yetkililerinden rica eder iyi çalışmalar dilerim.</p>
      <p>Saygılarımla.</p>
      <p>
        <b>İsminin yayımlanmasını istemiyor</b>
      </p>
    </article>
  </body>
</html>