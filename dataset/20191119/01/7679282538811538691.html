<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-fifa-world-cup-qualifying-struggling-india-face-oman-in-do-or-die-football-match-2857285.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T01:10:36+00:00"/>
    <meta property="og:title" content="फीफा विश्व कप 2022 क्वॉलिफायर: ओमान से बदला ले जीत की राह पर आना चाहेगा भारत "/>
    <meta property="og:description" content="फीफा विश्व कप-2022 क्वॉलिफायर में सुनील छेत्री के नेतृत्व वाली भारतीय टीम अपना अगला मैच अपने से ज्यादा रैंकिंग वाली ओमान के खिलाफ मंगलवार (19 नवंबर) को खेलेगी। दोनों टीमें पहले भी एक मैच खेल चुकी..."/>
  </head>
  <body>
    <article>
      <h1>फीफा विश्व कप 2022 क्वॉलिफायर: ओमान से बदला ले जीत की राह पर आना चाहेगा भारत </h1>
      <address><time datetime="2019-11-19T01:10:36+00:00">19 Nov 2019, 01:10</time> by <a rel="author">एजेंसी,मस्कट (ओमान)</a></address>
      <p>फीफा विश्व कप-2022 क्वॉलिफायर में सुनील छेत्री के नेतृत्व वाली भारतीय टीम अपना अगला मैच अपने से ज्यादा रैंकिंग वाली ओमान के खिलाफ मंगलवार (19 नवंबर) को खेलेगी। दोनों टीमें पहले भी एक मैच खेल चुकी हैं, जिसमें ओमान ने भारत को 2-1 से हराया था। ग्रुप-ए के दूसरे राउंड के इस मैच में भारत की कोशिश ओमान से पुरानी हार का बदला लेने साथ ही क्वॉलिफायर में अपनी पहली जीत हासिल करने की होगी। </p>
      <p>अभी तक क्वॉलिफायर में भारत का प्रदर्शन मिला-जुला रहा है। ओमान के खिलाफ हारने के बाद उसने एशियाई चैंपियन कतर को गोलरहित ड्रॉ पर रोका था, लेकिन इसके बाद उसने बांग्लादेश और अफगानिस्तान से ड्रॉ खेला था। अपने ग्रुप में भारत चार मैचों में तीन ड्रॉ एक हार के साथ तीन अंक लेकर चौथे स्थान पर है। वहीं, ओमान नौ अंकों के साथ दूसरे स्थान पर है। उसे अभी तक सिर्फ एक हार मिली जबकि तीन जीत उसके हिस्से में आई हैं। ओमान को कतर से ही हार का सामना करना पड़ा जबकि वह भारत, बांग्लादेश और अफगानिस्तान को मात देने में सफल रही है। </p>
      <p>
        <b>जानिए कब-कहां-कैसे देखें मैच:</b>
      </p>
      <p>- भारत और ओमान के बीच फीफा विश्व कप-2022 क्वॉलिफायर मैच मंगलवार (19 नवंबर 2019) को खेला जाएगा।<br/>- यह मैच दुशान्बे के सेंट्रल रिपब्लिकन स्टेडियम में खेला जाएगा।<br/>-  भारत और ओमान के बीच मैच भारतीय समयानुसार रात 08:30 बजे खेला जाएगा।<br/>-  भारत और ओमान के बीच फीफा विश्व कप-2022 क्वॉलिफायर मैच का लाइव प्रसारम स्टार स्पोर्ट्स 1 और एचडी1, स्टार स्पोर्ट्स 2 और एचडी 2, स्टार स्पोर्ट्स हिंदी और हिंदी एचडी पर देखा जा सकता है।<br/>-  भारत और ओमान के बीच फीफा विश्व कप-2022 क्वॉलिफायर मैच की लाइव स्ट्रीमिंग हॉटस्टार पर देख सकते हैं। </p>
      <p><b>आसान नहीं होगा भारत के लिए यह मैच</b><br/>भारत के लिए मंगलवार को होने वाला मैच किसी भी तरह से आसान नहीं रहने वाला है और यह भारत के लिए करो या मरो वाली स्थिति वाला मैच है। भारत के क्वॉलिफाई करने का सपना अभी तक टूटा नहीं है, लेकिन इसके लिए उसे ज्यादा से ज्याद अंक लेने होंगे। कतर अभी ग्रुप पर पहले स्थान पर है लेकिन 2022 की मेजबानी कतर को ही करनी है इसलिए वह पहले ही क्वॉलिफाई कर चुका है। ऐसे में भारत को बाकी की टीमों के मुकाबले ज्यादा अंक लेने होंगे तभी वह अपने ग्रुप से क्वॉलिफाई कर सकता है।</p>
      <h3>
        <a href="https://www.livehindustan.com/sports/story-atp-ranking-rafael-nadal-ends-year-as-number-one-for-fifth-time-roger-federer-3rd-position-2857052.html">ATP रैंकिंग : राफेल नडाल ने 5वीं बार शीर्ष खिलाड़ी के तौर पर किया साल का अंत, फेडरर तीसरे स्थान पर रहे</a>
      </h3>
      <p><b>2023 एशियाई कप का क्वॉलिफाइंग टूर्नामेंट भी</b><br/>इसके लिए जरूरी है कि को इगोर स्टीमाक की टीम अब हर मैच में जीत हासिल करे तभी वह अंकों के अंतर को पाट कर इस मुकाम तक पहुंच सकती है। इस मैच से मिला एक अंक भारत को 2023 एशियाई कप क्वॉलिफायर में स्थान दिलाने में मददगार हो सकता है। यह 2023 एशियाई कप का क्वॉलिफाइंग टूर्नामेंट भी है। आठ ग्रुप में से तीसरे स्थान वाली टीम और सर्वश्रेष्ठ चार चौथे स्थान वाली टीमें एशियाई कप क्वॉलिफायर में जगह बनाएंगी। </p>
      <p><b>कोच की रणनीति को लागू करें खिलाड़ी</b><br/>अफगानिस्तान के खिलाफ टीम का प्रदर्शन निराशाजनक रहा था। टीम हार के करीब थी, लेकिन इंजुरी टाइम में सैलमीनलेन डोंगल के गोल ने भारत को बराबरी दिलाई थी और मैच को ड्रॉ कराया था। भारत के लिए जरूरी है कि वह बीते प्रदर्शन को पीछे छोड़ नई शुरुआत करे। ओमान का खेल टीम ने देखा और स्टीमाक उसके हिसाब से रणनीति बनाकर उतरेंगे। खिलाड़ियों के लिए जरूरी होगा कि वह कोच की रणनीति को सही तरीके से मैदान पर लागू करें। </p>
      <p><b>मिडफील्ड और अटैक है भारत की कमजोरी</b><br/>मिडफील्ड और अटैक में संयोजन की कमी अभी तक भारत की कमजोर कड़ी रही है। यहां अगर भारत काम कर अपन आप को मजबूत कर सकता है तो ओमान को परेशानी हो सकती है। संदेश झिंगान चोट के कारण बाहर हैं और उनके बिना भारतीय टीम का डिफेंस कमजोर नजर आता है। वहीं, अनस एडाथोडिका भी पिछले मैच में नहीं खेले थे। अफगानिस्तान के खिलाफ इन दोनों की कमी को साफ तौर पर देखा जा सकता था। अनस अपनी मां के देहांत के कारण अफगानिस्तान के खिलाफ नहीं खेले थे। वह ओमान पहुंचेंगे या नहीं इस पर अभी स्थिति साफ नहीं है।</p>
      <h3>
        <a href="https://www.livehindustan.com/sports/story-korea-masters-badminton-tournament-saina-nehwal-tournament-se-hatin-srikanth-par-tiki-hogi-nazar-2856112.html">Korea Masters: टूर्नामेंट से हटीं सायना नेहवाल, श्रीकांत पर होगी नजर</a>
      </h3>
      <p><b>फारुख चौधरी ISL की फॉर्म रखें जारी</b><br/>इन दोनों के बिना डिफेंस की जिम्मेदारी युवा प्रीतम कोटाल निशु कुमार और राहुल भीके पर होगी। भारत को उम्मीद होगी कि फारुख चौधरी आईएसएल की अपनी फॉर्म को जारी रखें। स्टीमाक शुरुआती टीम में मौका दें इस बात की संभावनाएं कम हैं क्योंकि मानवीर सिंह सीनियर भी हैं और छेत्री के साथ उनकी जोड़ी बनती भी है। अगर वह विफल रहते हैं तो स्टीमाक मानवीर को उतारने से पीछे नहीं हटेंगे। </p>
      <p>वहीं, अगर ओमान की बात की जाए तो वह आत्मविश्वास से भरी होगी क्योंकि उसने भारत को पहले मैच में एक गोल से पीछे रहने के बाद हराया था जबकि वह अपने पिछले मैच में बांग्लादेश को 4-1 से पटक चुकी है। </p>
      <p>
        <b>भारतीय टीम :</b>
      </p>
      <p><b>गोलकीपर : </b>गुरप्रीत सिंह संधू, अमरिंदर सिंह, धीरज सिंह।<br/><b>डिफेंडर :</b> प्रीतम कोटाल, निशु कुमार, राहुल भेके, नरेन्द्र, आदिल खान, सार्थक गोलूई, सुभाशीष बोस, मंदार राव देसाई।<br/><b>मिडफील्डर : </b>उदांता सिंह, जैकीचंद सिंह, सेमिनलेन डोंगल, रेनियर फनार्ंडिस, विनीत राय, सहल अब्दुल समद, प्रणॉय हल्दी, अनिरुद्ध थापा, लालियांजुआला चांगटे, ब्रैंडन फनार्ंडेज, आशिक कुरुयन। <br/><b>फॉरवडर्स :</b> सुनील छेत्री, फारुक चौधरी, मानवीर सिंह।</p>
    </article>
  </body>
</html>