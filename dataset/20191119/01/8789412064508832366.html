<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-necekane-rozeslal-pozvanky-na-pripravovanou-keynote-probehne-2-prosince/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-19T01:16:53+00:00"/>
    <meta property="og:title" content="Apple nečekaně rozeslal pozvánky na chystanou Keynote. Proběhne 2. prosince"/>
    <meta property="og:description" content="Nečekaně a bez jakýchkoli předchozích spekulací rozeslal Apple před pár hodinami pozvánky na svoji nadcházející konferenci, která se uskuteční v pondělí 2. prosince v New Yorku. Kalifornská společnost na speciálním eventu vyhlásí nejlepší aplikace a hry roku 2019. Událost začne v 10.00 našeho času."/>
  </head>
  <body>
    <article>
      <h1>Apple nečekaně rozeslal pozvánky na chystanou Keynote. Proběhne 2. prosince</h1>
      <address><time datetime="2019-11-19T01:16:53+00:00">19 Nov 2019, 01:16</time> by <a rel="author">Dan Pražák</a></address>
      <p>Nečekaně a bez jakýchkoli předchozích spekulací rozeslal Apple před pár hodinami pozvánky na svoji nadcházející konferenci, která se uskuteční v pondělí 2. prosince v New Yorku. Kalifornská společnost na speciálním eventu vyhlásí nejlepší aplikace a hry roku 2019. Událost začne v 10.00 našeho času.</p>
      <p>Nad konferencí zatím visí několik otazníků. Apple podobný event nikdy v minulosti nepořádal a je proto otázkou, co od něho můžeme očekávat a jestli se dočkáme i premiéry nějakých novinek. Nicméně ve stejném období Apple každoročně vyhlašuje nejlepší aplikace a hry daného roku a zdá se, že letos plánuje vítěze vyhlásit o něco velkolepěji a slavnostně jim předat ceny. Kromě aplikací a her vyhlašuje Apple také – podle svého mínění – nejlepší filmy, televizní pořady, hudbu či podcasty.</p>
      <p>Zatím také není jasné, zda Apple bude událost živě streamovat. Na svých stránkách, v sekci <a href="https://www.apple.com/apple-events/">Special Events</a>, nemá v době psaní článku o prosincové konferenci jedinou zmínku. Pozvánky rozeslal pouze <a href="https://twitter.com/LanceUlanoff/status/1196541112992829440">vybraným novinářům</a> a je proto možné, že se celý event uskuteční jenom pro zvané, bez přítomnosti diváků z celého světa.</p>
      <figure>
        <a href="https://jablickar.cz/apple-necekane-rozeslal-pozvanky-na-pripravovanou-keynote-probehne-2-prosince/special-december-apple-event/">
          <img src="https://jablickar.cz/wp-content/uploads/2019/11/special-december-apple-event-1520x760.jpeg"/>
        </a>
      </figure>
      <p>Je vcelku nepravděpodobné, že by cupertinská společnost na konferenci představila hardwarové novinky, byť odhalení některých máme stále před sebou. Maximálně se na konci keynote dočkáme oznámení zahájení prodejů nového počítače Mac Pro a monitoru Apple Pro Display XDR, které <a href="https://jablickar.cz/apple-oficialne-uvedl-mac-pro-do-prodeje/">je naplánováné také na prosinec</a>.</p>
      <related>
        <a href="https://jablickar.cz/apple-oficialne-uvedl-mac-pro-do-prodeje/"/>
      </related>
    </article>
  </body>
</html>