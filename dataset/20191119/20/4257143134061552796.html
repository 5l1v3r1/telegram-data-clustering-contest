<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/19/minusz-hetrol-jott-vissza-a-noi-vizilabda-valogatott-spanyolorszagban-hiaba"/>
    <meta property="og:site_name" content="infostart"/>
    <meta property="article:published_time" content="2019-11-19T20:55:58+00:00"/>
    <meta property="og:title" content="Mínusz hétről jött vissza a női vízilabda-válogatott Spanyolországban - hiába"/>
    <meta property="og:description" content="Ötméteresekkel kikapott Bíró Attila csapata a Világligában."/>
  </head>
  <body>
    <article>
      <h1>Mínusz hétről jött vissza a női vízilabda-válogatott Spanyolországban - hiába</h1>
      <address><time datetime="2019-11-19T20:55:58+00:00">19 Nov 2019, 20:55</time> by <a rel="author">Infostart</a></address>
      <h3>Ötméteresekkel kikapott Bíró Attila csapata a Világligában.</h3>
      <p>A magyar női vízilabda-válogatott hétgólos hátrányból egyenlített, végül ötméteresekkel kikapott Spanyolország vendégeként a Világliga európai selejtezőjének keddi nyitányán.</p>
      <p>Nagyon sokáig úgy tűnt, hogy Bíró Attila együttese súlyos vereségbe szalad bele a világbajnoki ezüstérmes otthonában, amely kevesebb, mint három perccel a harmadik negyed vége előtt már 8-1-re vezetett. Ekkor azonban száznyolcvan fokos fordulat következett be a játék képében: a magyarok sorozatban szerezték a gólokat, a védekezés pedig összeállt. Ennek köszönhetően a magyar csapat két perccel a vége előtt kiegyenlített, de újabb gól már nem születtet, így jöhettek az ötméteresek. A magyarok közül hárman is hibáztak, a spanyoloktól viszont csak ketten, de Bíró Attila tanítványai így is egy ponttal gazdagodtak.</p>
      <p>A Világliga európai selejtezőjében hét csapat érintett, mindenki hat mérkőzést játszik - hármat otthon, hármat idegenben. A magyarok még Oroszországba és Görögországba utaznak, majd a jövő évi folytatásban Hollandiát, Olaszországot és Franciaországot fogadják. A szuperdöntőt június 9. és 14. között, később kijelölendő helyszínen tartják, amelyre három csapat kvalifikálja magát Európából.</p>
      <p><b>Női Világliga európai-selejtező, 1. forduló</b><br/>Spanyolország-Magyarország 11-10 (2-0, 4-1, 2-3, 0-4, 3-2) - ötméteresekkel<br/>a magyar csapat gólszerzői: Gurisatti, Keszthelyi 2-2, Antal, Rybanska, Garda, Illés 1-1</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>