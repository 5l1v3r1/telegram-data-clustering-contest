<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/den-dramatiske-pagripelsen---godt-planlagt/71839043"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T20:23:28+00:00"/>
    <meta property="og:title" content="Den dramatiske pågripelsen: - Godt planlagt"/>
    <meta property="og:description" content="Da Frode Berg (64) ble pågrepet for spionasje i Moskva, tenkte han at han ville slippe ut om et par dager."/>
  </head>
  <body>
    <article>
      <h1>Den dramatiske pågripelsen: - Godt planlagt</h1>
      <h2>Da Frode Berg (64) ble pågrepet for spionasje i Moskva, tenkte han at han ville slippe ut om et par dager.</h2>
      <address><time datetime="2019-11-19T20:23:28+00:00">19 Nov 2019, 20:23</time> by <a rel="author">Jesper Nordahl Finsveen</a></address>
      <p>GARDERMOEN (Dagbladet): 5. desember 2017. Frode Berg (64) har bodd på luksuriøse Hotel Metropol i Russlands hovedstad Moskva, like ved Kreml, og står utenfor hotellinngangen.</p>
      <p>Der og da skal livet hans endre seg for alltid, men det kommer ikke Berg selv til å forstå før det har gått litt lengre tid.</p>
      <p>I et intervju med Dagbladet forteller den spiondømte Kirkenes-mannen om den dramatiske pågripelsen, som endte i en 14 års spionasjedom.</p>
      <h3>- Godt planlagt</h3>
      <p>- Om formiddagen kom jeg rett utenfor hovedinngangen til hotellet. Så hørte jeg noen som sprang. Så var det noen som kom bort og tok tak i meg, førte meg inn i VW Transporter og viste meg ID på hvem de var, sier Berg til Dagbladet.</p>
      <p>Berg rakk ikke å tenke over hva som foregikk, men forteller at det hele virket godt planlagt.</p>
      <p>- Foran var det biler med blålys som kjørte full fart til Ljubjanka. Trafikken stanset opp. Hele aksjonen var godt planlagt, tydeligvis.</p>
      <p>Ljubjanka er det uoffisielle navnet på FSBs, Russlands sikkerhetstjeneste, hovedkvarter i Moskva. Her holdt også NKVD og KGB til.</p>
      <p>- «Å ja, jeg er nok sluppet ut etter et par, tre dager», tenkte jeg.</p>
      <p>
        <i>- Du skjønte ikke hva som skjedde?</i>
      </p>
      <p>- Nei, da var jeg nok i en sjokktilstand.</p>
      <p>
        <i>- Selv om du hadde snakket med E-tjenesten før du reiste?</i>
      </p>
      <p>- Nei. Det var nok sjokk på den måten at det foregikk i full fart. Det var først inne på kontorene i Ljubjanka at jeg tenkte «her har det gått galt».</p>
      <h3>«Jeg er ingen spion»</h3>
      <p>Det var en ærlig, om enn noe tilbakeholden Berg som i kveld møtte norsk presse på et flyplasshotell ved Gardermoen. Han skal skrive bok, derfor vil han ikke fortelle om alt nå, sa han under pressekonferansen.</p>
      <p>Der proklamerte han overfor norsk presse at «jeg er dømt for spionasje, men jeg er ingen spion».</p>
      <p>Han fortalt at han var blitt presset, men mente at det var feil å kalle ham «vervet» av E-tjenesten. Selv om Berg visste at personen som ba ham om å gjøre noen tjenester, jobbet for den norske militære etterretningen.</p>
      <p>Så ba kontakten om flere tjenester. Berg ville egentlig si nei, men ble overtalt eller presset, fortalte han.</p>
      <p>- Om de brukte stygge metoder, vet jeg ikke. Men jeg ble hele tida fortalt at «det er fint det du gjør», «du er en god nordmann». Det begrepet, «god nordmann», hadde de terpet på, sier Berg til Dagbladet.</p>
      <p>
        <i>- Var det flere som forsøkte å overtale deg?</i>
      </p>
      <p>- Det vil jeg ikke svare på. Jeg har nettopp kommet tilbake, og jeg vil ha flere møter med E-tjenesten.</p>
      <h3>711 dager i fengsel</h3>
      <p>Det var lørdag kveld om lag klokka 20.15 at et privatfly med Berg om bord, landet på Gardermoen. Han ble ført til et hemmelig sted på Østlandet hvor hans kone Anita og datter Christina ventet på ham.</p>
      <p>Det var første gang han hadde sett dem etter å ha blitt pågrepet 5. desember 2017. Det var første gang han var på norsk jord etter å ha tilbrakt 711 dager i det beryktede FSB-fengselet Lefortovo i Moskva.</p>
      <p>- Det er herlig. Under det ufrivillige oppholdet i Moskva i tår, har jeg blitt enda mer norsk. Jeg er glad for å være hjemme i Norge, sier Berg på spørsmål om hvordan han har det nå.</p>
      <p>
        <i>- Hva var det aller første du gjorde da du kom til norsk jord?</i>
      </p>
      <p>- Det var så mye som skjedde på Gardermoen. Spenningen av å sitte der og kjøre ut til familien …, sier han og legger til:</p>
      <p>- Men jeg kan så vidt huske at jeg var ute (på Gardermoen) og tok på norsk snø.</p>
      <p>
        <i>- Hvordan var møtet med norsk presse? Var det tøft?</i>
      </p>
      <p>- Ennå er det ikke det, men jeg vet ikke hva reaksjonene blir etterpå eller seinere. Jeg har en lege og en psykolog der jeg bor som passer på meg. Jeg hadde en tøff møtedag i går, men reaksjonen kom på kvelden. Men jeg overlevde, og våkna neste morgen, sier Berg.</p>
      <p>Så vitser han:</p>
      <p>- Jeg vil gjennomføre alt med media nå, for hvis jeg ikke blir ferdig, blir jeg vel plaget av dere.</p>
    </article>
  </body>
</html>