<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391236-%d7%aa%d7%a8%d7%95%d7%9e%d7%aa%d7%94-%d7%a9%d7%9c-%d7%a1%d7%90%d7%98%d7%9e%d7%a8-%d7%9c%d7%95%d7%99%d7%9b%d7%95%d7%97-%d7%94%d7%93%d7%aa%d7%99-%d7%9c%d7%90%d7%95%d7%9e%d7%99-%d7%97%d7%a8%d7%93%d7%99"/>
    <meta property="og:site_name" content="סרוגים"/>
    <meta property="article:published_time" content="2019-11-19T20:46:11+00:00"/>
    <meta property="og:title" content="תרומתה של סאטמר לויכוח הדתי- לאומי- חרדי"/>
    <meta property="og:description" content="היחיד כמעט בעולם החרדי שניסה בכל זאת להעמיד משנה תורנית סדורה של אנטי- ציונות היה האדמו&quot;ר הראשון מסאטמר. בספרו &quot;ויואל משה&quot; הוא ניסה לטעון ש&quot;שלושת השבועות&quot;"/>
  </head>
  <body>
    <article>
      <h1>תרומתה של סאטמר לויכוח הדתי- לאומי- חרדי</h1>
      <h2>היחיד כמעט בעולם החרדי שניסה בכל זאת להעמיד משנה תורנית סדורה של אנטי- ציונות היה האדמו"ר הראשון מסאטמר. בספרו "ויואל משה" הוא ניסה לטעון ש"שלושת השבועות" עדיין בתוקף ולכן 'אין להתגרות באומות העולם' ואסור להקים מדינה יהודית</h2>
      <address><time datetime="2019-11-19T20:46:11+00:00">19 Nov 2019, 20:46</time> by <a rel="author">הרב יוני לביא</a></address>
      <p>נכון שאני לא אובייקטיבי אבל בוויכוח בין הצד הדתי- לאומי לצד החרדי, תמיד התרשמתי שאין הדדיות.</p>
      <p>צד אחד (הדתי) בא עם אידאולוגיה מבוססת של מקורות תורניים מוצקים על מצוות יישוב הארץ והחובה להיות שותפים בלהביא את הגאולה בדרך הטבע, כשהמציאות של נס קיבוץ גלויות והנצחונות המדהימים כנגד כל אויבינו הם ראיה מוחצת שאלוקים איתנו במהלך הזה.</p>
      <p>והצד השני (החרדי), לעומת זאת, בא בעיקר עם פחדים וחששות. ההשפעה השלילית של המדינה החילונית מאיימת עליו והוא מעדיף להתרפק בחיקה של הגלות המוכרת בציפייה דמיונית ליום שבו יקרה נס על-טבעי ובית המקדש יירד בנוי באש מן השמים.</p>
      <p>היחיד (כמעט) בעולם החרדי שניסה בכל זאת להעמיד משנה תורנית סדורה של אנטי- ציונות היה האדמו"ר הראשון מסאטמר. בספרו "ויואל משה" הוא ניסה לטעון ש"שלושת השבועות" עדיין בתוקף ולכן 'אין להתגרות באומות העולם' ואסור להקים מדינה יהודית (ובפרט שראשיה 'רשעים').</p>
      <p>צחוק הגורל (או ההשגחה העליונה, לדתיים שבינינו) הוא שתחת כנפי מטוסו של האדמו"ר מסאטמר שנחת היום בארץ הקודש הגיעה בשורה מלבבת ממסדרונות הבית הלבן בארה"ב. אחרי ההכרה הרשמית בירושלים כבירת ישראל ובגולן כחלק אינטגראלי מהמדינה, מגיעה ההצהרה שמעניקה למעשה להתיישבות ביהודה ושומרון את מעמדה החוקי.</p>
      <p>אם עוד היה מישהו שטרם הִפְנִים שהפרק של הגלות תם ושאור חדש על ציון האיר, קיבלנו בתקופה האחרונה את האמירות הברורות ביותר מהגורם החזק ביותר בפוליטיקה העולמית: "יהודים, תחזרו הביתה לנחלת אבותיכם. אנחנו כאן מאחוריכם..".</p>
      <p>האם המציאות המדהימה שמשתנה לנגד עינינו תזיז במשהו את עמדתו של האדמו"ר מסאטמר? מסתבר שלא. כי איך אמר פעם אדמו"ר אחר (רבי אברהם מרדכי מגור):קל יותר להוציא את היהודים מהגלות. קשה הרבה יותר להוציא את הגלות מהיהודים.</p>
    </article>
  </body>
</html>