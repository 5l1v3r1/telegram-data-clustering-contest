<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/maradando-karok-keletkeztek-velence-szekesegyhazaban"/>
    <meta property="og:site_name" content="infostart"/>
    <meta property="article:published_time" content="2019-11-19T20:08:23+00:00"/>
    <meta property="og:title" content="Maradandó károk keletkeztek Velence székesegyházában"/>
    <meta property="og:description" content="A sós tengervíz végzetes csapást mért a Szent Márk-székesegyház egyes részeiben."/>
  </head>
  <body>
    <article>
      <h1>Maradandó károk keletkeztek Velence székesegyházában</h1>
      <address><time datetime="2019-11-19T20:08:23+00:00">19 Nov 2019, 20:08</time> by <a rel="author">Infostart / MTI</a></address>
      <h3>A sós tengervíz végzetes csapást mért a Szent Márk-székesegyház egyes részeiben.</h3>
      <p>A világhírű velencei Szent Márk-székesegyház egyes elemeiben végzetes károkat okozott a sós tengervíz - írták kedden a helyi lapok.</p>
      <p>A tengerár súlyos károkat okozott a város egyik jelképének számító Szent Márk-székesegyház mozaikpadlójában: az épület bal oldalán, a bejárat közelében a XIII. századi, stilizált pávát ábrázoló mozaik kockái kiestek - idézte az Il Gazzettino Carlo Alberto Tesserint, a műemléket fenntartó szervezet vezetőjét.</p>
      <blockquote>"Ezek az első károk, amelyeket felfedeztünk, de lesznek még.</blockquote>
      <p>A teljes mozaikpadlót károsította az áradás, a sós víz a kis kockákat tartó anyagot támadta meg. Először a legszebb mozaikokat vizsgáltuk meg, azért itt vettük észre a kárt" - mondta el.</p>
      <p>A mozaikok még menthetők, de a márványoszlopok lábazatának némelyike annyira megtöredezett, hogy menthetetlen, ki kell cserélni Pierpaolo Campostrini, az alapítvány egy másik munkatársa szerint.</p>
      <p>A károkat csak akkor lehet majd teljesen felmérni, ha már minden megszáradt, ami több hónapig is eltarthat. A tengeri só "lassú, de könyörtelen" - mondta Campostrini.</p>
      <p>A helyreállítás eurómilliókba fog kerülni a fenntartók szerint, Campostrini az azonnali takarítás költségeit 5 millió euróra (1,6 milliárd forint) becsülte, a károk felmérését a szakértők még nem fejezték be.</p>
      <p>Velence november 12. óta küzd rendkívüli árhullámmal, amely akkor elérte a 187 centiméteres magasságot. Ezt a mindenkori második legmagasabb vízszintként tartják számon az 1966-os nagy áradáskor mért 194 centiméter mögött. Rendkívülinek számít az is, hogy az árszint majdnem egy héten át minden nap meghaladta a tél elején megszokott 140 centiméteres felső határt.</p>
      <p>A város egyik legalacsonyabb pontjaként ismert Szent Márk teret és a székesegyházat is elöntötte az ár, a kripta teljesen víz alá került.</p>
      <p>
        <i>Nyitókép: MTI/AP/Luca Bruno</i>
      </p>
    </article>
  </body>
</html>