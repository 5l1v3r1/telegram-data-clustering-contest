<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/athlitika/totenam-apolythike-o-poketino/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T20:11:44+00:00"/>
    <meta property="og:title" content="Τότεναμ: Απολύθηκε ο Ποκετίνο"/>
    <meta property="og:description" content="Ραγδαίες εξελίξεις στην Τότεναμ, μια βδομάδα πριν από το ματς με τον Ολυμπιακό (26/11) για την 5η αγωνιστική του Champions League. Τα «σπιρούνια» ανακοίνωσα"/>
  </head>
  <body>
    <article>
      <h1>Τότεναμ: Απολύθηκε ο Ποκετίνο</h1>
      <address>
        <time datetime="2019-11-19T20:11:44+00:00">19 Nov 2019, 20:11</time>
      </address>
      <p>Ραγδαίες εξελίξεις στην <a href="https://neaselida.gr/tag/totenam/]%5C"><b>Τότεναμ</b></a>, μια βδομάδα πριν από το ματς με τον<b><a href="https://neaselida.gr/tag/olybiakos/"> Ολυμπιακό</a> (26/11) </b>για την<b> 5η αγωνιστική του <a href="https://neaselida.gr/tag/champions-league/">Champions League</a></b>.</p>
      <p>Τα «σπιρούνια» ανακοίνωσαν τo τέλος της συνεργασίας τους με τον<a href="https://neaselida.gr/tag/maoyritsio-poketino/"><b> Μαουρίτσιο Ποκετίνο</b></a>.</p>
      <p>Ο Αργεντινός προπονητής «πλήρωσε» τις συνεχιζόμενες κακές εμφανίσεις της ομάδας του Λονδίνου, που την έχουν αφήσει πολύ πίσω στη φετινή<b> Premier League</b>.</p>
      <p>O 47χρονος τεχνικός ανέλαβε την <b>Τότεναμ</b> τον Μάιο του 2014 και μαζί της έφτασε στον τελικό του Champions League το 2019 και στον τελικό του Λιγκ Καπ το 2015. Επίσης, τις τέσσερις τελευταίες σεζόν τερμάτισε στην πρώτη τετράδα της Premier League.</p>
      <p>Σε 274 παιχνίδια στον πάγκο της Τότεναμ ο <b>Ποκετίνο</b> μέτρησε<b> 154 νίκες</b> έχοντας 56,2% ποσοστό νίκης, κάτι που τον βάζει στη δεύτερη θέση στην ιστορία του συλλόγου πίσω μόνο από τον Φρανκ Μπρέτελ (1898-99).</p>
      <p>«Είμαστε στην, εξαιρετικά δυσάρεστη θέση να κάνουμε αυτή την αλλαγή και δεν είναι μία απόφαση που το Διοικητικό Συμβούλιο πήρε εύκολα ή χωρίς δισταγμούς. Δυστυχώς, τα αποτελέσματα μας στην λήξη της προηγούμενης σεζόν και στην έναρξη της φετινής είναι πολύ απογοητευτικά. Επαφίεται στο ΔΣ να πάρει τις δύσκολες αποφάσεις και αυτή είναι πολύ πιο δύσκολη από κάθε άλλη, εξαιτίας των αξιομνημόνευτων στιγμών που ζήσαμε με τον Μαουρίτσιο. Αλλά οφείλουμε να προασπίσουμε τα συμφέροντα του κλαμπ», δήλωσε πρόεδρος της <b>Τότεναμ</b>, <b>Ντάνιελ Λίβι </b>και συνέχισε:</p>
      <p>«Ο Μαουρίτσιο και οι συνεργάτες του θα είναι κομμάτι της ιστορίας μας. Έχω απεριόριστο θαυμασμό για τον τρόπο που χειρίστηκαν τις δύσκολες καταστάσεις μακριά από την έδρα μας, το διάστημα που χρειάστηκε μέχρι να μπούμε στο νέο γήπεδο μας. Με τη θέρμη και τη θετική σκέψη που μας έφεραν. Θα ήθελα να τους ευχαριστήσω για τη συνεισφορά τους. Θα είναι πάντα ευπρόσδεκτοι εδώ. Έχουμε ένα ρόστερ με ταλέντο. Αυτό που έχουμε ανάγκη είναι να το… επαναφορτίσουμε και να προσφέρουμε μία καλή σεζόν στους οπαδούς».</p>
      <figure>
        <iframe data-src="https://twitter.com/SpursOfficial/status/1196874518951796736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://neaselida.gr/athlitika/sok-synelifthi-pasignostos-podosfairistis-gia-diakinisi-narkotikon/"/>
      </related>
    </article>
  </body>
</html>