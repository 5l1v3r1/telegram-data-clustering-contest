<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/anadromika-enstolon-kai-eidikon-misthologion-apofasi-gia-katavoli-tokon-pentaetias/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T20:56:33+00:00"/>
    <meta property="og:title" content="Αναδρομικά ενστόλων και ειδικών μισθολογίων: Απόφαση για καταβολή τόκων πενταετίας"/>
    <meta property="og:description" content="Ωφελημένοι περίπου 300.000 δικαιούχοι από την απόφαση για τα αναδρομικά ενστόλων και υπαλλήλων ειδικών μισθολογίων."/>
  </head>
  <body>
    <article>
      <h6 class="kicker">Ωφελούνται 300.000</h6>
      <h1>Αναδρομικά ενστόλων και ειδικών μισθολογίων: Απόφαση για καταβολή τόκων πενταετίας</h1>
      <h2>Ωφελημένοι περίπου 300.000 δικαιούχοι από την απόφαση για τα αναδρομικά ενστόλων και υπαλλήλων ειδικών μισθολογίων.</h2>
      <address><time datetime="2019-11-19T20:56:33+00:00">19 Nov 2019, 20:56</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πρωτοποριακή δικαστική απόφαση εκδόθηκε από το Διοικητικό Πρωτοδικείο Αθηνών, σχετικά με τα αναδρομικά των ενστόλων και των υπαλλήλων των Ειδικών Μισθολογίων.</p>
      <p>Με αυτόν τον τρόπο ανοίγει ο δρόμος σε όλους τους συνταξιούχους του Δημοσίου να διεκδικήσουν αναδρομικά «αποζημιωτικού χαρακτήρα» για μία πενταετία αντί των τριών ετών που ορίζει ο νόμος.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Η ανακοίνωση της ΕΝΥΠΕΚΚ για την απόφαση – σταθμό</p>
      <p>Η απόφαση αναγνωρίζει την υποχρέωση του Δημοσίου να καταβάλλει σε στρατιωτικούς, λιμενικούς, πυροσβέστες, αστυνομικούς κλπ, αλλά και σε πανεπιστημιακούς ή γιατρούς του ΕΣΥ τον νόμιμο τόκο ύψους 6% επί των ποσών που είχαν λάβει σε υλοποίηση αποφάσεων της Ολομέλειας του Συμβουλίου της Επικρατείας.</p>
      <p>Όπως επισημαίνεται σε ανακοίνωση της “Ένωσης για την Υπεράσπιση της Εργασίας και του Κοινωνικού Κράτους” (ΕΝΥΠΕΚΚ) του καθηγητή Αλέξη Μητρόπουλου, οι αποφάσεις της Ολομέλειας του ΣτΕ είχαν κρίνει αντισυνταγματικές τις περικοπές των μισθών και την κατάργηση των Δώρων του ν. 4093/2012 για τους ένστολους υπαλλήλους και τον Δεκέμβριο του 2018, βάσει του ν. 4575/2018, η τότε κυβέρνηση είχε καταβάλει εφάπαξ το κεφάλαιο που διεκδικούσαν.</p>
      <p>Όμως -όπως επισημαίνει πάντα η ΕΝΥΠΕΚΚ- η κυβέρνηση του ΣΥΡΙΖΑ παρέλειψε να τους καταβάλει και τους τόκους που αναλογούσαν στα ποσά που τους χορηγήθηκαν.</p>
      <p>Η υπ’αριθ. 14545/2019 απόφαση του Διοικητικού Πρωτοδικείου Αθήνας διατάσσει το Ελληνικό Δημόσιο να καταβάλλει και τους τόκους επί των ποσών που χορηγήθηκαν το 2018 και μάλιστα για μία ολόκληρη πενταετία (από τον Μάιο του 2015 έως και 30-4-2019).</p>
      <p>Συγκεκριμένα το διατακτικό της υπ’αριθ. 14545/2019 απόφασης του Διοικητικού Πρωτοδικείου Αθήνας ορίζει ότι:</p>
      <p>«Δέχεται την αγωγή, κατά τα λοιπά, ήτοι ως προς το παρεπόμενο αίτημα επιδίκασης τόκων στους λοιπούς ενάγοντες.</p>
      <p>Αναγνωρίζει την υποχρέωση του εναγομένου να καταβάλει σε καθέναν από τους ενάγοντες αυτούς το ποσό του οφειλόμενου νόμιμου τόκου επί του ειδικότερα αιτηθέντος με την αγωγή για καθέναν από αυτούς κεφαλαίου, υπολογιζομένου (του ως άνω τόκου) με επιτόκιο 6% από την επίδοση της αγωγής (στις 05.05.2015) και μέχρι τις 30.04.2019, κατά το άρθρο 21 του από 26.06/10.07.1944 β.δ. και από 01.05.2019 μέχρι την ολοσχερή εξόφληση, με επιτόκιο υπολογιζόμενο σύμφωνα με τα οριζόμενα στο άρθρο 45 παρ. 1 του ν. 4507/2019».</p>
      <p>
        <a href="https://www.in.gr/wp-content/uploads/2019/11/14545-2019-%CE%94%CE%A0%CE%A1%CE%A9%CE%A4%CE%91%CE%98.pdf">Δείτε εδώ ολόκληρη την απόφαση</a>
      </p>
      <h3>Πόσοι απόστρατοι δικαιούνται επιστροφή πενταετίας</h3>
      <p>Παρόμοιες αγωγές που ενδεχομένως να επισπευσθούν και να δικαιωθούν χωρίς χρονοτριβή μετά την απόφαση-σταθμό της Ολομέλειας του Ελεγκτικού Συνεδρίου, είναι σε εκκρεμότητα και αφορούν, σύμφωνα με πληροφορίες της εφημερίδας «Ελεύθερος Τύπος της Κυριακής», περίπου άλλους 11.000 απόστρατους, που ήταν ήδη συνταξιούχοι το 2000 και το 2002 και στερήθηκαν τις αυξήσεις που έπρεπε να πάρουν στις συντάξεις τους.</p>
      <p>Τα ποσά που διεκδικούνται από τη λίστα των 11.000 αποστράτων ξεπερνούν τα 2.500 ευρώ.</p>
      <p>Ήδη, από το Γενικό Λογιστήριο συγκεντρώνονται στοιχεία για το ακριβές ύψος των επιστροφών, πιθανώς με σκοπό την επίλυση του ζητήματος στο επόμενο διάστημα.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>