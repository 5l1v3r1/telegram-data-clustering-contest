<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ukrajinski-diplomati-je-toksichnimi-u-vashingtoni-jelisjejev--640921.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T20:00:48+00:00"/>
    <meta property="og:title" content="Українські дипломати є токсичними у Вашингтоні, - Єлісєєв"/>
    <meta property="og:description" content="Від скандалу з Трампом страждає не стільки президент Зеленський, а вся Україна, - переконаний дипломат"/>
  </head>
  <body>
    <article>
      <h1>Українські дипломати є токсичними у Вашингтоні, - Єлісєєв</h1>
      <address>
        <time datetime="2019-11-19T20:00:48+00:00">19 Nov 2019, 20:00</time>
      </address>
      <h4>Від скандалу з Трампом страждає не стільки президент Зеленський, а вся Україна, - переконаний дипломат</h4>
      <p>Дипломат і зовнішньополітичний радник експрезидента Порошенка Костянтин Єлісєєв вважає, що треба робити все можливе, щоб «вирулити» з ситуації, коли у США Україну вважають головним болем Дональда Трампа і «розмінною монетою» у справі з імпічментом американського президента.</p>
      <p>Про це Єлісєєв сказав <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">в інтерв’ю «Главкому»</a>.</p>
      <p>«Я не радію з цієї ситуації, оскільки від цього страждає не стільки президент Зеленський, а вся Україна. Це дуже погано. Я ознайомився з останнім інтерв’ю глави МЗС, і бачу, що немає бачення того, як нам мінімізувати негативні наслідки даного скандалу», - зазначає дипломат.</p>
      <p>Єлісєєв нагадує, що нині у нас заморожена діяльність українсько-американської стратегічної комісії: «вона не працює». «У нас немає повноцінного посла США в Україні, немає повноцінного посла України в США. Звільнений спецпредставник США в Україні Курт Волкер, який відіграв важливу роль в тому, щоби давати відсіч російській агресії і посилити здатність України протистояти Росії. Зараз у нас немає парламентської складової дипломатії. Практично все заморожене», - наголошує дипломат.</p>
      <p>Єлісєєв стверджує, що наприкінці каденції п’ятого президента «було бачення, як розширити отримання військової допомоги, у тому числі, летальної оборонної зброї». «Але наразі я не бачу розвитку такої ситуації. Важливим і ключовим двигуном у відносинах з США були також потужні економічні проекти. Я відчуваю, що після подій останніх місяців українські дипломати є токсичними у Вашингтоні». – говорить зовнішньополітичний радник експрезидента Петра Порошенка.</p>
      <p>Як повідомлялося, 25 вересня <a href="https://glavcom.ua/world/observe/u-ssha-oprilyudnili-stenogramu-telefonnoji-rozmovi-trampa-i-zelenskogo-627860.html">у США оприлюднили стенограму телефонної розмови Трампа і Зеленського.</a></p>
      <p>Президент Володимир <a href="https://glavcom.ua/news/zelenskiy-zayaviv-shcho-yogo-rozmova-iz-trampom-je-konfidenciynoyu-627738.html">Зеленський заявив, що його розмова із Трампом є «конфіденційною».</a></p>
      <p>Президент США Дональд Трамп <a href="https://glavcom.ua/news/tramp-zayaviv-shcho-zelenskiy-dav-zgodu-na-oprilyudnennya-jihnoji-rozmovi-627671.html">заявив, що отримав формальну згоду української сторони на оприлюднення повної стенограми розмови з Володимиром Зеленським</a> - аби довести, що не тиснув на свого українського колегу.</p>
      <p>
        <a href="https://glavcom.ua/world/observe/u-minyusti-ssha-vivchili-stenogramu-rozmovi-trampa-iz-zelenskim-i-ne-znayshli-porushen-627953.html">У Мін'юсті США вивчили стенограму розмови Трампа із Зеленським і не знайшли порушень.</a>
      </p>
      <blockquote><b>Читайте більше: Костянтин Єлісєєв: <br/></b><br/>   •  <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html"><b>Погодження «формули Штайнмаєра» - перший крок до російського сценарію на Донбасі</b></a></blockquote>
      <related>
        <a href="https://glavcom.ua/news/donbasu-rosiysku-movu-francuzki-druzi-putina-postavili-vimogu-ukrajini-640839.html"/>
        <a href="https://glavcom.ua/news/glava-mzs-nimechchini-skasuvav-pojizdku-na-donbas-640785.html"/>
        <a href="https://glavcom.ua/news/glava-minoboroni-rozglyadayu-povernennya-rosijeyu-suden-yak-vikonannya-rishennya-morskogo-tribunalu-640779.html"/>
      </related>
    </article>
  </body>
</html>