<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/kolyshnogo-narodnogo-deputata-pidozryuyut-u-nedeklaruvanni-majzhe-5-mlrd-gryven.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T20:55:18+00:00"/>
    <meta property="og:title" content="Колишнього народного депутата підозрюють у недекларуванні майже 5 млрд гривень"/>
    <meta property="og:description" content="Колишнього народного депутата підозрюють у недекларуванні майже 5 млрд гривень"/>
  </head>
  <body>
    <article>
      <h1>Колишнього народного депутата підозрюють у недекларуванні майже 5 млрд гривень</h1>
      <h2>Також Денис Дзензерський приховував наявність корпоративних прав у компанії</h2>
      <address>
        <time datetime="2019-11-19T20:55:18+00:00">19 Nov 2019, 20:55</time>
      </address>
      <figure>
        <img src="https://1news.com.ua/wp-content/uploads/2019/11/10-14.jpg"/>
      </figure>
      <p>Екснародному депутату Денису Дзензерському повідомили про підозру у недекларуванні 4,7 мільярдів гривень фінансових зобов’язань.</p>
      <p>Про це повідомляє 1NEWS.</p>
      <p>Правоохоронці встановили, що протягом 2015-2018 років колишній депутат, з метою приховування інформації про свій реальний майновий стан, не задекларував наявність у себе невиконаних фінзобов’язань перед банківськими установами на суму понад 4,7 млрд гривень.</p>
      <p>Дії колишнього парламентаря кваліфіковані за ст. 366-1 (декларування недостовірної інформації) КК України.</p>
      <p>Наразі він не перебуває за місцем свого проживання письмове повідомлення про підозру йому надіслали поштою та засобом електронного зв’язку.</p>
      <p>Торік НАЗК направило до НАБУ обґрунтовані висновки за результатами повної перевірки декларацій за 2015 та 2016 роки, поданих Дзензерським.</p>
      <p>Загалом Дзензерський не вказав у деклараціях фінансові зобов’язання на суму 4 823 675 079,14 грн.</p>
      <p>Зобов’язання у колишнього нардепа виникли на підставі рішень Бабушкінського та Жовтневого районних судів Дніпропетровська. Рішення набрали законної сили, суди ухвалили стягнути з нардепа як поручителя у зобов’язаннях заборгованість за кредитними договорами.</p>
      <p>Йдеться про ПАТ “ВТБ банк”, ПАТ “Банк Кредит Дніпро”, ПАТ “БТА Банк”.</p>
      <p>Також Дзензерський приховував наявність корпоративних прав у ПАТ “МНК “Веста”.</p>
      <p>Джерело: <a href="https://www.pravda.com.ua/news/2019/11/19/7232433/">Українська правда</a></p>
    </article>
  </body>
</html>