<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cum-au-reactionat-viorica-dancila-si-klaus-iohannis-la-intrebarea-care-este-aria-cercului-18596944"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T20:18:54+00:00"/>
    <meta property="og:title" content="Cum au reacţionat Viorica Dăncilă şi Klaus Iohannis la întrebarea „Care este aria cercului? ”"/>
    <meta property="og:description" content="Viorica Dăncilă a fost întrebată, la dezbaterea pe care a organizat-o marţi seara, în paralel cu cea a lui Klaus Iohannis, care este aria cercului. Răspunsul prezidenţiabilului PSD a fost oferit doar pe jumătate, în timp ce şeful statului a tăcut, însă a zâmbit."/>
  </head>
  <body>
    <article>
      <h1>Cum au reacţionat Viorica Dăncilă şi Klaus Iohannis la întrebarea „Care este aria cercului? ”</h1>
      <address><time datetime="2019-11-19T20:18:54+00:00">19 Nov 2019, 20:18</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Viorica Dăncilă a fost întrebată, la dezbaterea pe care a organizat-o marţi seara, în paralel cu cea a lui Klaus Iohannis, care este aria cercului. Răspunsul prezidenţiabilului PSD a fost oferit doar pe jumătate, în timp ce şeful statului a tăcut, însă a zâmbit.</p>
      <p>Viorica Dăncilă a afirmat surâzând că aria cercului este „raza la pătrat”.</p>
      <p>„Aria cercului este egală cu π înmulţit cu raza la pătrat”, a corectat-o jurnalista care i-a adresat întrebarea de matematică.</p>
      <p>Candidata PSD i-a dat dreptate imediat şi i-a replicat că înţelege de ce i-a fost adresată întrebarea, pentru a fi verificată dacă într-adevăr a dat meditaţii la materia şcolară amintită şi a adăugat „π înmulţit cu raza la pătrat. Vă stau la dispoziţie după terminarea dialogului”.</p>
      <p>La o oră distanţă de la evenimentul susţinut de Dăncilă, unul dintre ziariştii prezenţi la dezbaterea organizată de Iohannis, marţi seara la BCU, i-a menţionat în treacăt care a fost încurcătura Vioricăi Dăncilă, şi i-a transmis că dacă vrea să spună el care este răspunsul corect la întrebarea de matematică.</p>
      <p>Klaus Iohannis, fost profesor de fizică, doar a zâmbit şi a trecut la alt subiect.</p>
    </article>
  </body>
</html>