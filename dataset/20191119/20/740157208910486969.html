<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/ile-rzadu-w-oswiacie-ile-samorzadu-opinie-po-wystapieniu-premiera,135215.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T20:30:00+00:00"/>
    <meta property="og:title" content="Ile rządu w oświacie, ile samorządu. Opinie po wystąpieniu premiera"/>
    <meta property="og:description" content="Inwestujemy w przyszłość Polski, dlatego inwestujemy w nauczycieli i w oświatę - powiedział w expose premier Mateusz Morawiecki. Zaznaczył, że już w tym roku rząd PIS wydał więcej środków na edukację niż jego poprzednicy w ciągu ostatnich czterech lat."/>
  </head>
  <body>
    <article>
      <h1>Ile rządu w oświacie, ile samorządu. Opinie po wystąpieniu premiera</h1>
      <address><time datetime="2019-11-19T20:30:00+00:00">19 Nov 2019, 20:30</time> by <a rel="author">Bogdan Bugdalski  </a></address>
      <h4>Inwestujemy w przyszłość Polski, dlatego inwestujemy w nauczycieli i w oświatę - powiedział w expose premier Mateusz Morawiecki. Zaznaczył, że już w tym roku rząd PIS wydał więcej środków na edukację niż jego poprzednicy w ciągu ostatnich czterech lat.</h4>
      <hr/>
      <ul>
        <li>
          <b>Premier zapowiedział wzrost wydatków na oświatę, modernizację obiektów szkolnych, wyposażenie i pomoce naukowe.</b>
        </li>
        <li>
          <b>Rząd przewiduje podwyżki wynagrodzeń nauczycieli. Ze słów premiera wynika, że będą one od nowego roku szkolnego.</b>
        </li>
        <li>
          <b>Inwestycje w obiekty cieszą, ale to jeszcze jeden argument na rozgraniczenie, co jest rolą i kosztem samorządu, a co należy do rządu.</b>
        </li>
      </ul>
      <p>Choć sprawy rozwoju i nauki przewijały się w całym expose premiera Mateusza Morawieckiego, problemy edukacji zajęły tylko jego niewielką część.</p>
      <h3>Krótko, na temat</h3>
      <p>- Inwestujemy w przyszłość Polski, dlatego inwestujemy w nauczycieli i w oświatę - mówił premier Morawiecki. - Tylko w tym roku subwencję oświatową dla samorządów zwiększyliśmy o ponad 3,8 mld zł. Jak duża jest to kwota wystarczy powiedzieć, że nasi poprzednicy przez cztery lata zwiększyli ją tylko o 3,5 mld zł. Podkreślił przy tym, że w przyszłym roku będzie ona jeszcze większa.</p>
      <p>- Od nowego roku szkolnego przeznaczymy dla nauczycieli środki na wzrost wynagrodzeń. Tak jak dla całej strefy budżetowej - stwierdził.  </p>
      <p>Podkreślił, że w ciągu tej kadencji rząd uruchomi ze środków krajowych i unijnych 2 mld zł, na zakup nowoczesnych pomocy naukowych oraz wyposażenia do szkół, a także wykonanie niezbędnych modernizacji, które wpłyną na poprawę warunków i jakości nauczania dzieci i młodzieży. Zapowiedział także wielką modernizację szkół, w efekcie której powstanie co najmniej 1000 zeroemisyjnych, samowystarczalnych energetycznie szkół.</p>
      <h3>Jest kredyt zaufania</h3>
      <p>Powyższe zapowiedzi premiera Morawieckiego nie wywołały entuzjazmu, ale zostały przez przedstawicieli środowisko oświatowego i samorządowego skrzętnie odnotowane i przyjęte z życzliwym wyczekiwaniem.</p>
      <p>- Dobrze, że premier widzi, iż edukacja wymaga nakładów, ale teraz trzeba konkretnych działań, bo od samego mówienia sprawy się nie rozwiążą - mówili nasi komentatorzy, podkreślając jednocześnie, że dopiero po efektach będziemy mogli powiedzieć, co z tych zapowiedzi wyszło.</p>
      <p>Mimo niewątpliwego wzrostu nakładów, konieczne jest zwiększenie subwencji oświatowej, ponieważ samorządom brakuje pieniędzy. Sygnalizowali również konieczność podziału zadań oświatowych między rząd a samorząd. Oto, co nam powiedzieli:</p>
      <p><b>Roman Laskowski,</b> <br/><b>członek Prezydium Krajowej Sekcji Oświaty i Wychowania NSZZ „Solidarność”</b></p>
      <p>- Jesteśmy zadowoleni, że premier Mateusz Morawiecki mówił o potrzebach oświaty i nauczycieli, że je widzi i chce podnieść wynagrodzenia. Z satysfakcją tę zapowiedź przyjmujemy, ale czekamy na konkrety. Bo samo powiedzenie, że trzeba zadbać o nauczyciela słyszymy już od roku. Chcielibyśmy, aby nie były to tylko słowa.</p>
      <p>Co do szkół - to bardzo piękne, że powstanie 1000 nowoczesnych obiektów, ale trzeba się w końcu zdecydować, kto za nie odpowiada. I albo niech rząd bierze je pod swoją opiekę, pilnuje wszystkiego, daje na to pieniądze i nie krzyczy na samorządy, że nie inwestują, albo niech to wezmą samorządy i nie oskarżają rządu, że nie daje pieniędzy. Inaczej cały czas będziemy mieli do czynienia z taką przepychanką. To kolejny powód, żeby wystandaryzować usługi edukacyjne, umówić się, za co płaci państwo, a za co samorząd.</p>
      <p>Więc bardzo dobrze, że są różne projekty odnośnie szkół, dobrze, tylko trzeba się w końcu zastanowić, gdzie jest ta granica - co robi samorząd, a co rząd.  Bo za chwilę zostanie wytypowanych do projektu 1000 szkół, ale na jakich zasadach? Czy szkoły mają się kłócić o to, żeby się znaleźć w tym gronie?</p>
      <p>
        <a href="https://www.portalsamorzadowy.pl/wiadomosc/cms,135128.html">Czytaj także: Nowa siatka płac nauczycieli. Pierwsze reakcje negatywne</a>
      </p>
      <p>
        <b>Sławomir Wittkowicz, przewodniczący Wolnego Związku Zawodowego „Oświata - Solidarność”</b>
      </p>
      <p>- Z całą pewnością expose mnie nie zaskoczyło. Jestem raczej rozczarowany, ponieważ edukacja, o której Pan premier tak pięknie mówił, nie zajęła zbyt wiele miejsca w jego wystąpieniu. Plany rządu w zakresie edukacji są stosunkowo mało ambitne i z całą pewnością nie rozwiązują podstawowego problemu, jakim są żenująco niskie wynagrodzenia nauczycieli.</p>
      <p>Jeżeli rząd tej sprawy szybko nie załatwi, to cała kadencja będzie przebiegała pod znakiem problemów związanych z edukacją - z brakiem pracowników, z przeładowanymi programami, z przeludnionymi szkołami ponadpodstawowymi, z problemami w szkolnictwie branżowym. Tych problemów nie da się już zatuszować poprzez mówienie, jak to jest pięknie, bo tak nie jest. Obywatele widzą to doskonale, bo to oni posyłają swoje dzieci do szkoły. No chyba, że obecnie celem rozwoju edukacji ma być to, żeby bogatsi posyłali dzieci do szkól prywatnych, a biedni do przeładowanych szkół publicznych. Ale byłoby to niespójne z głoszoną teza o zrównoważonym rozwoju.   </p>
      <p>Premier podkreślił, że w tym roku rząd wydał dużo więcej na oświatę niż w poprzednich latach - faktycznie, subwencja oświatowa była większa. To jednak nie rozwiązuje problemu, ponieważ samorządy sygnalizują i udowadniają, że jest ona za niska i pieniędzy brakuje. Od odpowiedzialnego rządu oczekiwalibyśmy tego, żeby wreszcie policzyć, ile tak naprawdę kosztuje oświata i ustalić precyzyjnie podział obowiązków między państwo i samorząd. Obecnie sam rząd generuje dodatkowe koszty, bo jeżeli podnosi wynagrodzenia, nie zmieniając tzw. kwoty bazowej, to po prostu przerzuca je na organy prowadzące. I to jest gra nie fair.</p>
      <p>1000 szkół zeroemisyjnych? Dlaczego nie. Na pewno lepiej jest mieć tysiąc niż zero, to postęp. Ale co z pozostałymi ponad 20 tysiącami szkół. Czy mają je poprawić samorządy - pyta Sławomir Wittkowicz.  </p>
      <p>
        <a href="https://www.portalsamorzadowy.pl/edukacja/oswiata-czeka-na-konkrety,134868.html">Czytaj także: Oświata czeka na konkrety</a>
      </p>
      <p>
        <b>Jan Maciej Czajkowski, ekspert Związku Miast Polskich</b>
      </p>
      <p>Odnosząc się do podanego przez premiera porównania kwot subwencji oświatowej, mogę powiedzieć tylko tyle, że to nie jest kwestia tego, ile rząd przeznacza na edukację, tylko tego, jaka jest różnica między tym, co rząd przeznacza, a kosztami prowadzenia szkół. Są to głównie wydatki bieżące, a nie majątkowe czy inwestycyjne, i obecnie samorząd dopłaca do edukacji. Jeżeli ta relacja się zmieni, tzn. jeżeli wzrośnie poziom subwencji oświatowej, żeby wyrównać tę powiększająca się lukę finansową, to będziemy mogli mówić, że rząd coś zrobił. Jeżeli nie to, to jest to tylko takie opowiadanie.</p>
      <p>A szkoły zeroemisyjne? Jeśli rzeczywiście będzie tak, że wydatki państwa na modernizację szkół będą zmniejszały koszty ich utrzymania, czyli koszty bieżące samorządów, to będzie to realna korzyść. Dopiero jednak za jakiś czas zobaczymy, co z tego wyniknie, bo premier w poprzedniej kadencji obiecywał różne rzeczy i wiele z nich nie zostało zrealizowanych.</p>
      <p>
        <a href="https://www.portalsamorzadowy.pl/polityka-i-spoleczenstwo/zwiazek-gmin-wiejskich-rzad-musi-byc-wrazliwy-na-potrzeby-gmin-wiejskich,135214.html">Czytaj także: Bez samorządów nie dogonimy Zachodu. Związek Gmin Wiejskich komentuje expose</a>
      </p>
    </article>
  </body>
</html>