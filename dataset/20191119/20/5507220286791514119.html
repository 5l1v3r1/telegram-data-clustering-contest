<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187099/"/>
    <meta property="og:site_name" content="Janam TV"/>
    <meta property="article:published_time" content="2019-11-19T20:40:46+00:00"/>
    <meta property="og:title" content="സർവ്വകലാശാലകളുടെ വിശ്വാസ്യത നഷ്ടപ്പെട്ടു; മാർക്ക് ദാന വിവാദത്തിൽ അതൃപ്തി അറിയിച്ച് മുഖ്യമന്ത്രി"/>
    <meta property="og:description" content="തിരുവനന്തപുരം: മാർക്ക് ദാന വിവാദത്തിൽ അതൃപ്തി അറിയിച്ച് മുഖ്യമന്ത്രി. സർവ്വകലാശാലകളുടെ വിശ്വാസ്യത തകർക്കുന്ന സമീപനം ഉണ്ടാകരുതെന്ന് മുഖ്യമന്ത്രി വിസിമാരുടെ"/>
  </head>
  <body>
    <article>
      <h1>സർവ്വകലാശാലകളുടെ വിശ്വാസ്യത നഷ്ടപ്പെട്ടു; മാർക്ക് ദാന വിവാദത്തിൽ അതൃപ്തി അറിയിച്ച് മുഖ്യമന്ത്രി</h1>
      <address><time datetime="2019-11-19T20:40:46+00:00">19 Nov 2019, 20:40</time> by <a rel="author">Janam TV Web Desk</a></address>
      <p>തിരുവനന്തപുരം: മാർക്ക് ദാന വിവാദത്തിൽ അതൃപ്തി അറിയിച്ച് മുഖ്യമന്ത്രി. സർവ്വകലാശാലകളുടെ വിശ്വാസ്യത തകർക്കുന്ന സമീപനം ഉണ്ടാകരുതെന്ന് മുഖ്യമന്ത്രി വിസിമാരുടെ യോഗത്തിൽ പറഞ്ഞു. ഉന്നത വിദ്യാഭ്യാസ വകുപ്പ് മന്ത്രി കെ ടി ജലീൽ പങ്കെടുത്ത യോഗത്തിലാണ് മുഖ്യമന്ത്രിയുടെ വിമർശനം.</p>
      <p>ഏറ്റവും ഒടുവിൽ വിവാദമായ കേരള സർവ്വകലാശാല മാർക്ക് ദാന വിഷയത്തിലടക്കമാണ് മുഖ്യമന്ത്രി പിണറായി വിജയൻ അതൃപ്തി അറിയിച്ചത്. ചട്ടങ്ങളും നിയമങ്ങളും അനുസരിച്ചാകണം സർവ്വകലാശാലകളുടെ പ്രവർത്തനമെന്ന് മുഖ്യമന്ത്രി യോഗത്തിൽ പറഞ്ഞു. മാർക്ക് ദാന വിവാദത്തിൽ കേരളത്തിലെ സർവ്വകലാശാലകളുടെ വിശ്വാസ്യത നഷ്ടപ്പെട്ടു. ആർക്കും വഴിവിട്ട ഒരു സഹായവും ലഭ്യമാക്കേണ്ടതില്ല. മാർക്ക് ദാന വിവാദത്തിൽ കേരളത്തിലെ സർവ്വകലാശാലകൾ അപഹാസ്യരായെന്നും അദ്ദേഹം പറഞ്ഞു.</p>
      <p>കേരള സർവ്വകലാശാലയിൽ പാസ് വേർഡ് തിരിമറി നടത്തി മാർക്ക് തട്ടിപ്പ് നടത്തിയതിനെ വിമർശിച്ച മുഖ്യമന്ത്രി ഇത്തരം സംഭവങ്ങൾ ആവർത്തിക്കരുതെന്നും താക്കീത് നൽകി. പാസ് വേർഡുകൾക്ക് പകരം ബയോമെട്രിക് സംവിധാനങ്ങൾ എല്ലാ സർവ്വകലാശാലകളും നടപ്പിലാക്കണമെന്ന നിർദ്ദേശവും മുഖ്യമന്ത്രി യോഗത്തിൽ മുന്നോട്ട് വച്ചു.</p>
      <p>കേരള സാങ്കേതിക സർവകലാശാലയിലും, മഹാത്മാഗാന്ധി സർവകലാശാലയിലും കേരള സർവകലാശാലയിലും ചട്ടങ്ങൾ ലംഘിച്ച് മാർക്ക് ദാനം നൽകിയത് വിവാദമായ സാഹചര്യത്തിലാണ് മുഖ്യമന്ത്രിയുടെ വിമർശനം.</p>
    </article>
  </body>
</html>