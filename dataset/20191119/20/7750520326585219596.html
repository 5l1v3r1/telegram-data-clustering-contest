<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/sud-vidpustyv-lyashka-na-poruky.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T20:10:36+00:00"/>
    <meta property="og:title" content="Суд відпустив Ляшка на поруки"/>
    <meta property="og:description" content="Суд відпустив Ляшка на поруки"/>
  </head>
  <body>
    <article>
      <h1>Суд відпустив Ляшка на поруки</h1>
      <h2>Суд зобов'язав Ляшка до 17 січня 2020 року прибувати за вимогою до слідчого прокурора чи суду, повідомляти про зміну місця проживання, утриматись від спілкування з потерпілим чи свідками особисто чи через інших осіб</h2>
      <address>
        <time datetime="2019-11-19T20:10:36+00:00">19 Nov 2019, 20:10</time>
      </address>
      <figure>
        <img src="https://1news.com.ua/wp-content/uploads/2019/11/2-16.jpg"/>
      </figure>
      <p>Бориспільський міськрайонний суд відпустив лідера “Радикальної партії” Олега Ляшка, підозрюваного у насильстві щодо державного діяча, на поруки народних депутатів.</p>
      <p>Про це повідомляє 1NEWS.</p>
      <p>Суддя Юрій Кабанячий зачитав  рішення суду, згідно з яким Ляшку обрано запобіжний захід у вигляді особистої поруки народних депутатів Вікторії Сюмар та Михайла Волинця.</p>
      <p>Суд зобов’язав Ляшка прибувати за вимогою до слідчого прокурора чи суду, повідомляти про зміну місця проживання, утриматись від спілкування з потерпілим чи свідками особисто чи через інших осіб. Такі обов’язки покладені на Ляшка до 17 січня 2020 року.</p>
      <p>Прокурор просив обрати для Ляшка запобіжний захід у вигляді тримання під вартою без можливості внесення застави.</p>
      <p>Таке клопотання він обґрунтовував тим, що злочин був вчинений з застосуванням насильства, що Ляшко відома особа і матиме можливість чинити тиск на слідчого прокурора та суд; тим, що соцмережах він продовжував ображати Геруса; що може тиснути на свідків, або повторно поводитися протиправно.</p>
      <p>Ляшко на суді заявив, що “ніякої бійки з Герусом не було, ніяких ушкоджень там не було.. була дискусія”.</p>
      <p>Він також наголошував, що спершу Герус написав у Facebook, що у нього “постраждала лише сорочка”, а за кілька днів почав заявляти про тілесні ушкодження. На думку підозрюваного, це може свідчити про фальсифікацію судово-медичної експертизи і фальсифікацію доказів у провадженні.</p>
      <p>На тому, що Герус спершу не мав ніяких претензій до Ляшка, а згодом раптом почав заявляти  про тілесні ушкодження заявляли і захисники Ляшка.</p>
      <p>Захисник Елеонора Салова також ставила під сумнів те, що розірвана сорочка Геруса, яку також за кілька днів долучили до матеріалів, як доказ, є саме тою сорочкою у якій Герус був під час бійки з Ляшком, а також, що синці Герус отримав саме 6 листопада, коли  була бійка, а не пізніше.</p>
      <p>Адвокати просили суд не підтримувати клопотання прокуратури.</p>
      <p>Також Ляшка хотіли взяти на поруки нардеп від “ЄС” Вікторія Сюмар, нардепи від “Батьківщини” Валентин Наливайченко та Михайло Волинець, екснардепи Віталій Курпрій та Андрій Лозовой,</p>
      <p>Ляшко подякував їм за підтримку і пообіцяв, що “коли їх саджатимуть”, він також їх підтримає.</p>
      <p>Ляшко відзначив, що не потребує взяття на поруки, і якщо “Господь вирішить”, що йому “треба посидіти у тюрмі по фальсифікованій справі”, то він посидить.  Але при цьому поросив суд розглянути заяви поручителів.</p>
      <p>Джерело: <a href="https://www.pravda.com.ua/news/2019/11/19/7232445/">Українська правда</a></p>
    </article>
  </body>
</html>