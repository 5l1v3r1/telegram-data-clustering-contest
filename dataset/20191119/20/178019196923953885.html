<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/rozrywka/xbox_scarlett_z_pelna_synchronizacja_gier_pomiedzy_konsolami_i_pc"/>
    <meta property="og:site_name" content="PurePC"/>
    <meta property="article:published_time" content="2019-11-19T20:00:01+00:00"/>
    <meta property="og:title" content="Xbox Scarlett z pełną synchronizacją gier pomiędzy konsolami i PC"/>
    <meta property="og:description" content="Xbox Scarlett ma umożliwić szybką przesiadkę na nową generację konsol. Gry z podwójną licencją Xbox One i PC, będą również automatycznie nasze na Scarlett. Oto, co wiemy."/>
  </head>
  <body>
    <article>
      <h1>Xbox Scarlett z pełną synchronizacją gier pomiędzy konsolami i PC</h1>
      <address><time datetime="2019-11-19T20:00:01+00:00">19 Nov 2019, 20:00</time> by <a rel="author">Jakub Krawczyński</a></address>
      <figure>
        <img src="https://www.purepc.pl/files/Image/m165/27522.jpg"/>
      </figure>
      <p>Zarówno Sony, jak i Microsoft przygotowują się do rywalizacji w nowej generacji. Oprócz zadbania o odpowiednią cenę PlayStation 5 i Xbox Scarlett i rozsądnej konfiguracji sprzętowej, kluczowa w walce o klientelę będzie tutaj zdolność przekonania posiadaczy obecnych konsol do szybkiej i bezbolesnej przesiadki na urządzenia next-genowe. Szef marki Xbox, Phil Spencer, wielokrotnie wspominał (począwszy od E3 2019), że Scarlett ma obsługiwać akcesoria z Xbox One. Przy okazji amerykańska firma nęciła ogromną liczbą promocji na usługę Xbox Game Pass. Można było ją przy odrobinie sprytu przedłużyć o kilka lat za grosze. Teraz Spencer zapowiedział również, że wszystkie obecnie dostępne gry w ramach inicjatywy cross-buy / cross-play będą również kompatybilne ze Scarlett.</p>
      <h3>💬 Xbox Scarlett ma umożliwić szybką i wygodną przesiadkę z Xbox One, wraz z zachowaniem licencji gier Xbox Play Anywhere na przyszłą generację konsol.</h3>
      <figure>
        <img src="https://www.purepc.pl/image/news/2019/11/19_xbox_scarlett_z_pelna_synchronizacja_gier_pomiedzy_konsolami_i_pc_0_b.jpg"/>
      </figure>
      <p>W wywiadzie z portalem Stevivor na wydarzeniu X019 Phil Spencer zadeklarował, że wszystkie gry studiów Microsoftu będą miały bezproblemowo przeniesione licencje także na Scarlett. Chodzi tutaj oczywiście o inicjatywę Xbox Play Anywhere, dzięki której zakupione gry są dostępne zarówno na Xbox One, jak i PC. Przy okazji zachodzi między tymi platformami pełna synchronizacja osiągnięć i save'ów (będzie również na Scarlett), a niektóre z nich oferują międzyplatformową rozgrywkę. Spencer przyznał, że Microsoft popełnił duży błąd rozdzielając Xbox 360 od Xbox One, gdzie kompatybilność wsteczna z setkami gier była dodana po kilku latach. Pracownik Microsoftu dodał, że nie ma zamiaru powtarzać tego błędu i chce, aby przeskok generacyjny odbył się tak gładko, jak tylko to możliwe. Szef Xbox chciałby również, aby więcej studiów myślało o Play Anywhere, ale zaznaczył, że to wybór wydawców, na który nie ma wpływu (analogicznie jest z wydawaniem gier w Game Pass).</p>
      <h3>🔗 <a href="https://www.purepc.pl/rozrywka/ceo_playstation_chce_by_posiadacze_ps4_szybko_przeskoczyli_na_ps5">CEO Playstation chce by posiadacze PS4 szybko przeskoczyli na PS5</a></h3>
      <figure>
        <img src="https://www.purepc.pl/image/news/2019/11/19_xbox_scarlett_z_pelna_synchronizacja_gier_pomiedzy_konsolami_i_pc_1_b.jpg"/>
      </figure>
      <p>Najbardziej zastanawiające w tym wszystkim jest jednak to, jak Xbox Scarlett wzbogaci graficznie istniejące tytuły. Wiadomo, że ekipa od wstecznej kompatybilności od czerwca 2019 zajmuje się wyłącznie dostosowywaniem obecnych gier pod Scarlett. Gdyby udało się wymusić 60 FPS na bieżących tytułach, byłaby to bardzo mocna karta przetargowa. Także Jim Ryan, świeżo upieczony CEO PlayStation przyznał, że najbardziej zależy mu na tym, aby konsumenci szybko przeskoczyli na PS5. Ryan nie wyjawił jednak szczegółów na temat tego, jak chciałby tego dokonać. Prawdopodobnie jednym z takich kroków będzie wprowadzenie kompatybilności wstecznej, która została wcześniej potwierdzona. Warto jednak przypomnieć słowa obecnego CEO marki, który (jako szef marketingu) jeszcze w 2017 twierdził, że zgodność wsteczna jest na PS4 nikomu niepotrzebna.</p>
      <figure>
        <img src="https://www.purepc.pl/image/news/2019/11/19_xbox_scarlett_z_pelna_synchronizacja_gier_pomiedzy_konsolami_i_pc_2_b.jpg"/>
      </figure>
      <footer>Źródło: Stevivor</footer>
      <related>
        <h4>Powiązane publikacje</h4>
        <a href="https://www.purepc.pl/rozrywka/rosnie_zainteresowanie_praca_zdalna_w_branzy_it_raport_no_fluff_jobs"/>
        <a href="https://www.purepc.pl/rozrywka/playstation_5_cena_kompatybilnosc_wsteczna_i_tytuly_startowe"/>
        <a href="https://www.purepc.pl/rozrywka/assassins_creed_ragnarok_z_pierwsza_prezentacja_za_kilka_miesiecy"/>
        <a href="https://www.purepc.pl/rozrywka/ps3_komponent_za_piec_centow_zawazyl_o_rocznym_poslizgu_konsoli"/>
        <a href="https://www.purepc.pl/rozrywka/google_stadia_nie_potrafi_dostarczyc_obiecanego_ultrahd_4k_w_grach"/>
      </related>
    </article>
  </body>
</html>