<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215847/Hoogste-tijd-voor-een-nieuw-skatepark-in-Stad"/>
    <meta property="og:site_name" content="RTV Noord"/>
    <meta property="article:published_time" content="2019-11-19T20:15:00+00:00"/>
    <meta property="og:title" content="'Hoogste tijd voor een nieuw skatepark in Stad'"/>
    <meta property="og:description" content="'Groningen is de allerslechtste skatestad van Nederland'. Bram Roenhorst van Rollend Groningen vindt het de hoogste tijd dat er een nieuw skatepark komt in Stad."/>
  </head>
  <body>
    <article>
      <h1>'Hoogste tijd voor een nieuw skatepark in Stad'</h1>
      <address><time datetime="2019-11-19T20:15:00+00:00">19 Nov 2019, 20:15</time> by <a rel="author">Marten Nauta</a></address>
      <p>'Er zíjn wel een paar skateparkjes', geeft Roenhorst toe, 'maar die zijn klein, zwaar verouderd en de helft is zelfs te gevaarlijk om op te skaten.'</p>
      <h3>Skaters doen hun verhaal</h3>
      <p>En dus wil Rollend Groningen, dat behalve de belangen van skateboarders ook die van bmx'ers en inline-skaters vertegenwoordigt, een nieuwe skatebaan. Enkele tientallen skateboarders, bmx'ers en inline-skaters kwamen daarom dinsdagavond naar het stadhuis om hun verhaal te doen.</p>
      <h3>Olympische Spelen</h3>
      <p>'De skatebaan in Haren is een paar weken geleden zonder overleg met ons verwijderd en een overdekte baan sluit waarschijnlijk komend jaar', zegt Bram Roenhorst. En dat terwijl skateboarden komend jaar voor het eerst op het programma staat tijdens de Olympische Zomerspelen in Tokio.</p>
      <h3>'Er gaat wél iets boven Groningen'</h3>
      <p>Daniel Moragues, een 13-jarige skateboarder, baalt ervan dat hij minder goede kansen krijgt dan leeftijdgenoten in andere delen van het land.</p>
      <p>'Skateboarders uit Den Bosch, Tilburg en Eindhoven kunnen zich elke dag uitdagen, die hebben al ingespeeld op de Olympische status. Er gaat wél iets boven Groningen, namelijk het zuiden en het westen van het land.'</p>
      <h3>Politiek te porren voor skatebaan</h3>
      <p>De stadse fractie van de SP <a href="http://www.rtvnoord.nl/nieuws/215805/SP-wil-groot-skatepark-in-Stad">maakt zich hard</a> voor de komst van een grotere skatebaan naar de stad. De socialisten dienen er binnenkort een initiatiefvoorstel over in.</p>
      <p>De partij wordt daarin door veel andere fracties gesteund. Wouter Wolke (Student en Stad) geeft bijvoorbeeld aan zelf een fanatieke inlineskater te zijn geweest. 'Skaten is goed voor je sociale netwerk, je bent creatief en fysiek bezig. Bovendien is het voor mensen met een kleine beurs makkelijk om eraan deel te nemen.'</p>
      <h3>Verschillende opties</h3>
      <p>Andere partijen zeggen het een goed idee te vinden om een onderzoek in te stellen naar de komst van een skatepark. Dat zou op een centrale plek in Groningen moeten komen. De SP stelt bijvoorbeeld het Suikerunieterrein voor en ziet ook de zuidkant van het Hoofdstation als optie.</p>
      <p>Wethouder Jongman (ChristenUnie) nodigt Rollend Groningen uit voor een gesprek en die uitnodiging wordt door Bram Roenhorst aangenomen. 'Skaten is laagdrempelig en voor iedereen bereikbaar. Dat spreekt ons aan', zegt de wethouder.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215805/SP-wil-groot-skatepark-in-Stad"/>
      </related>
    </article>
  </body>
</html>