<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/bartinda-astsubay-dalis-egitimi-sirasinda-kayboldu-1388878"/>
    <meta property="og:site_name" content="Karar.com"/>
    <meta property="article:published_time" content="2019-11-19T20:16:00+00:00"/>
    <meta property="og:title" content="Bartın'da astsubay dalış eğitimi sırasında kayboldu"/>
    <meta property="og:description" content="Bartın’ın Amasra ilçesinde, Sahil Güvenlik Batı Karadeniz Grup Komutanlığı’nda görevli astsubay Hakan Karataş (34), eğitim dalışı sırasında su yüzüne çıkmadı."/>
  </head>
  <body>
    <article>
      <h1>Bartın'da astsubay dalış eğitimi sırasında kayboldu</h1>
      <address>
        <time datetime="2019-11-19T20:16:00+00:00">19 Nov 2019, 20:16</time>
      </address>
      <p><b>Bartın’ın Amasra ilçesinde, Sahil Güvenlik Batı Karadeniz Grup Komutanlığı’nda görevli astsubay Hakan Karataş (34), eğitim dalışı sırasında su yüzüne çıkmadı.</b><br/> Hakan Karataş’ı bulmak için bölgede arama çalışması başlatıldı. Olaya ilişkin açıklamaya yapan Bartın Valisi Sinan Güner, ''Diğer ekip arkadaşları komutanı gördüklerini, en son çıkarken palete dokunduğunu bizlere söylediler. Sonra birden gözden kaybolduğunu bizlere ifade ettiler. Bütün ekipler çalışıyor'' dedi.<br/>Sahil Güvenlik Batı Karadeniz Grup Komutanlığı’nda görevli dalgıçlar bugün öğle saatlerinde, Amasra Tarlaağzı Limanı Mağaralar mevkiinde eğitim dalışı yaptı. 3 dalgıç denize daldı. Uzman çavuş olan 2 dalgıç su yüzüne çıkarken, tim komutanı olan astsubay Hakan Karataş su yüzüne çıkmadı. Bunun üzerine dalgıçlar yeniden suya dalarak arama çalışması başlattı. Haber verilmesi üzerine limana 112 Acil ve jandarma ekipleri geldi. Bölgede arama çalışmaları devam ediyor.<br/><b>BARTIN VALİSİ GÜNER'DEN AÇIKLAMA<br/></b>Bartın Valisi Sinan Güner, sahil botuyla arama çalışmalarını yerinde inceledikten, sonra Tarlaağzı Limanına geldi. Vali Güner yaptığı açıklamada, "Sahil güvenlik arama kurtarma dalgıç ekibimiz, saat 15.30'da eğitimlerini icra etmek için denize açılıyorlar. Tim komutanı en tecrübelisi ve şu anda aramakta olduğumuz personel, 2 personel denizden çıkıyor. Kendisi denizden çıkamıyor. Şu anda kayıp durumdadır. Diğer ekip arkadaşları komutanı gördüklerini, en son çıkarken palete dokunduğunu bizlere söylediler. Sonra birden gözden kaybolduğunu bizlere ifade ettiler.<br/>Bütün ekipler çalışıyor. Helikopter havadan yüzeysel aydınlatma ve arama yapıyor. Ayrıca bölgeyi yakından tanıyan sivil dalgıçlar ve balıkçılar da arama çalışmalarına katılıyor. İstanbul, İzmir, Samsun'daki Sahil Güvenlik arama ve kurtarma ekipleri, öte yandan yeni dalgıç ekipleri de geliyor. Şu anda mevcut arama hem yüzeyde hem de su altında devam ediyor. Orada bir mağara var, eğitim mağaraya dalış yapılmış, orada da çalışmalar devam ediyor. Arama çalışmalarımız devam ediyor." dedi.</p>
    </article>
  </body>
</html>