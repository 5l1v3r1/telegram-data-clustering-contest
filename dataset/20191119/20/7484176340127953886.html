<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/rode-duivels-swingen-naar-perfect-rapport-tegen-zwak-cyprus"/>
    <meta property="og:site_name" content="Zita"/>
    <meta property="article:published_time" content="2019-11-19T20:57:30+00:00"/>
    <meta property="og:title" content="Rode Duivels swingen naar perfect rapport tegen zwak Cyprus"/>
    <meta property="og:description" content="De Rode Duivels hebben op de tiende en tevens laatste speeldag in EK-kwalificatiegroep I ondanks zeven wissels in de basiself met 6-1 gewonnen van Cyprus. De Belgische ploeg behaalde zo een 30 op 30 in de kwalificatiecampagne. Christian Benteke (16., foto rechts), Kevin De Bruyne (36. en 42., links) en Yannick Carrasco (44., midden) zetten"/>
  </head>
  <body>
    <article>
      <h1>Rode Duivels swingen naar perfect rapport tegen zwak Cyprus</h1>
      <address>
        <time datetime="2019-11-19T20:57:30+00:00">19 Nov 2019, 20:57</time>
      </address>
      <p>
        <b>De Rode Duivels hebben op de tiende en tevens laatste speeldag in EK-kwalificatiegroep I ondanks zeven wissels in de basiself met 6-1 gewonnen van Cyprus. De Belgische ploeg behaalde zo een 30 op 30 in de kwalificatiecampagne.</b>
      </p>
      <p>Christian Benteke (16., foto rechts), Kevin De Bruyne (36. en 42., links) en Yannick Carrasco (44., midden) zetten nog voor de pauze in een sfeervol Koning Boudewijnstadion een 0-1 achterstand om in een 4-1 voorsprong, nadat Nicholas Ioannou (14.) de bezoekers op voorsprong had gebracht.</p>
      <p>Vlak na de pauze viel de 5-1 al en daarbij werden de Belgen opnieuw een handje geholpen: Kypros Christoforou werkte na een aanval van De Bruyne en Thorgan Hazard het leer in eigen doel. Een gezondheidswandeling bij vriestemperaturen, meer was het niet voor de Belgen tegen een onmachtig Cyprus. Een counter van Benteke zorgde voor de 6-1, het moest en zou een feestje worden op de Heizel.</p>
      <h3>Duivels schrijven geschiedenis</h3>
      <p>Met de dertig op dertig schreven de Belgen geschiedenis, want nooit eerder kon de Belgische nationale ploeg een kwalificatieronde met het maximum afsluiten. Eerder slaagden er nog maar zeven landen in tijdens een EK- of WK-kwalificatiecampagne alle wedstrijden te winnen: Frankrijk (2x), Duitsland (2x), Spanje (2x), Tsjechië, Engeland, Nederland en Italië.</p>
      <p>De zege tegen Cyprus was ook de tiende op rij, een verbetering van een reeds lopend record. België eindigt 2019 zo ongeslagen, hetgeen ook twee jaar geleden onder Roberto Martinez lukte met zeven nederlagen en drie draws. Enkel tegen Griekenland, Rusland en Mexico zat er toen geen overwinning in.</p>
      <p>Na de klinkende 1-4 zege van zaterdag in Sint-Petersburg waren de Duivels al zeker van de groepswinst en het reekshoofdstatuut eind deze maand bij de loting in Boekarest. Met een aan zekerheid grenzende waarschijnlijkheid komen de Duivels dan in een groep met Rusland en Denemarken terecht. Enkel achter land nummer vier staat er nog een vraagteken.</p>
      <related>
        <h4>Lees ook :</h4>
        <a href="https://nl.metrotime.be/2019/11/19/news/rode-duivels-rode-duivels-tegen-cyprus-op-jacht-naar-historische-dertig-op-dertig-2/"/>
      </related>
      <footer>Het bericht <a href="https://nl.metrotime.be/2019/11/19/must-read/rode-duivels-swingen-naar-perfect-rapport-tegen-zwak-cyprus/">Rode Duivels swingen naar perfect rapport tegen zwak Cyprus</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>