<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/rpo-bada-interwencje-policji-z-11-listopada-w-warszawie-i-wroclawiu,135225.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T20:57:00+00:00"/>
    <meta property="og:title" content="RPO bada interwencje policji z 11 listopada w Warszawie i Wrocławiu"/>
    <meta property="og:description" content="Rzecznik Praw Obywatelskich zwrócił się do komendantów wojewódzkich policji w Warszawie i Wrocławiu o wyjaśnienia dotyczące interwencji podczas marszów, które się odbyły 11 listopada – poinformowano na stronie internetowej RPO."/>
  </head>
  <body>
    <article>
      <h1>RPO bada interwencje policji z 11 listopada w Warszawie i Wrocławiu</h1>
      <address><time datetime="2019-11-19T20:57:00+00:00">19 Nov 2019, 20:57</time> by <a rel="author">PAP/JS  </a></address>
      <h4>Rzecznik Praw Obywatelskich zwrócił się do komendantów wojewódzkich policji w Warszawie i Wrocławiu o wyjaśnienia dotyczące interwencji podczas marszów, które się odbyły 11 listopada – poinformowano na stronie internetowej RPO.</h4>
      <hr/>
      <p>Podczas obchodów Narodowego Święta Niepodległości 11 listopada 2019 r. w Warszawie policja zablokowała w tzw. kotle, a potem wyniosła, kontrmanifestantów protestujących przeciw Marszowi Niepodległości. "Fizyczne oddzielenie przez policję kontrmanifestacji od zgromadzenia utrudnia pokojowym kontrmanifestantom korzystanie z konstytucyjnej wolności zgromadzeń" - czytamy w komunikacie biura rzecznika.</p>
      <p>"Obowiązkiem władz publicznych, związanym z realizacją zasady wolności zgromadzeń publicznych (art. 57 Konstytucji), jest przede wszystkim umożliwienie odbycia zgromadzenia, a następnie zabezpieczenie pokojowego jego przebiegu. Dotyczy to także zgromadzeń spontanicznych i kontrmanifestacji" - podkreślił RPO.</p>
      <p>Na stronie internetowej biura Rzecznika Praw Obywatelskich poinformowano również, że - w związku ze skargami, które trafiły do RPO - rzecznik zajął się sprawą użycia siły przez policję wobec Marszu Polaków we Wrocławiu, który został rozwiązany.</p>
      <p>W skargach wskazano - czytamy w komunikacie, "że policja użyła wobec demonstrujących siły fizycznej, armatek wodnych i kul gumowych. (…) nie reagowała też na akty przemocy wobec demonstrantów i (funkcjonariusze - red.) nie udzielili im pomocy".</p>
      <p>W ocenie RPO "opisane w skargach działania policji mogły prowadzić do naruszenia wolności zgromadzeń publicznych, chronionej przez Konstytucję oraz prawo międzynarodowe".</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>