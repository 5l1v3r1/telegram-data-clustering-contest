<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1416571/eforiakoi-ekviazan-ton-sotiri-konstantinidi"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T20:30:26+00:00"/>
    <meta property="og:title" content="Εφοριακοί εκβίαζαν τον Σωτήρη Κωνσταντινίδη!"/>
    <meta property="og:description" content="Θύμα εκβιασμού έπεσε ο πρώην ποδοσφαιριστής της ΑΕΚ με επίορκους εφοριακούς να του ζητούν έως κι 6.000 ευρώ για να... τακτοποιήσουν οικονομικές του εκκρεμότητες! "/>
  </head>
  <body>
    <article>
      <h1>Εφοριακοί εκβίαζαν τον Σωτήρη Κωνσταντινίδη!</h1>
      <h2>Θύμα εκβιασμού έπεσε ο πρώην ποδοσφαιριστής της ΑΕΚ με επίορκους εφοριακούς να του ζητούν έως κι 6.000 ευρώ για να... τακτοποιήσουν οικονομικές του εκκρεμότητες! </h2>
      <address><time datetime="2019-11-19T20:30:26+00:00">19 Nov 2019, 20:30</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Δύσκολους τέσσερις μήνες πέρασε ο Σωτήρης Κωνσταντινίδης. Ο πρώην ποδοσφαιριστής της ΑΕΚ έπεσε θύμα επίορκων εφοριακών οι οποίοι τον εκβίαζαν ώστε να μην του επιβάλουν πρόστιμα. </p>
      <p>Μάλιστα, οι εφοριακοί... έπιασαν μέχρι και την λογίστριά του ώστε να τους δώσει χρήματα, με τον Κωνσταντινίδη όμως να πηγαίνει στους «Αδιάφθορους» της ΕΛ.ΑΣ ώστε να καταγγείλει τον εκβιασμό. Οι αξιωματικοί της Αστυνομίας, βρήκαν τους δύο εφοριακούς και την λογίστρια και τους πέρασαν χειροπέδες. Σε βάρος τους σχηματίστηκε δικογραφία για εγκληματική ομάδα, δωροληψία υπαλλήλου και εμπόριο επιρροής - μεσάζοντες και εκβίαση.</p>
      <p>Συγκεκριμένα, στο διαβιβαστικό αναφέρονται τα εξής: «Προσήλθε στην υπηρεσία μας και κατέθεσε ενόρκως σχετικά με επίμεμπτες σε βάρος του πράξεις από ιδιώτη και δημοσίους υπαλλήλους. Συγκεκριμένα ανέφερε τα ακόλουθα: Πριν από περίπου 4 μήνες επικοινώνησε τηλεφωνικά μαζί του υπάλληλος της Δ.Ο.Υ Σερρών και τον ενημέρωσε ότι διενεργείται φορολογικός έλεγχος σε βάρος του για το οικονομικό έτος 2013. Ο Κωνσταντινίδης επισκέφθηκε τον ανωτέρω υπάλληλο στο γραφείο του στη Δ.Ο.Υ Σερρών όπου και ενημερώθηκε ότι ο έλεγχος αυτός αφορά ορισμένες συναλλαγές που υπήρχαν σε τραπεζικό λογαριασμό του και οι οποίες οφείλονται στην ιδιότητα του ως υπάλληλος πρακτορείου ΟΠΑΠ κατά τα προηγούμενα χρόνια. Επίσης του εξήγησε ότι θα έπρεπε να αιτιολογήσει κάποιες καταθέσεις χρημάτων προσκομίζοντας τα απαραίτητα έγγραφα και παραστατικά. Ύστερα από περίπου δύο εβδομάδες επικοινώνησε τηλεφωνικά με τον Κωνσταντινίδη η λογίστρια του, στην οποία ο Κωνσταντινίδης δεν είχε αναφέρει τίποτα σχετικά με τα προαναφερόμενα. Τότε αυτή τον ενημέρωσε ότι επικοινώνησε μαζί της ο εφοριακός (αναφέρει το όνομα ενός άλλου υπαλλήλου, του δεύτερου συλληφθέντα) ρωτώντας αν ο Κωνσταντινίδης είναι άνθρωπος εμπιστοσύνης και αν μπορούν να τον προσεγγίσουν, με τη λογίστρια του να αποκρίνεται θετικά. [......}. Την 27/10/19 η λογίστρια επικοινώνησε τηλεφωνικά με τον Κωνσταντινίδη και του ανέφερε ότι η φορολογική επιβάρυνση είναι ύψους 46.000 ευρώ λόγω προσαυξήσεων και διαφόρων επιβαρύνσεων, ενώ στη συνέχεια του είπε αυτολεξεί "Αυτοί θέλουν 7.000 ευρώ"».</p>
      <p>Μετά υπήρξε μια σειρά επαφών του πρώην ποδοσφαιριστή με τους εφοριακούς και την λογίστρια ώστε να καταλήξουν σε ένα μέρος του ποσού, ύψους 6.000 ευρώ. Στο διαβιβαστικό, αναφέρεται: «Ο φορολογικά ελεγχόμενος και συγκεκαλυμμένα δρων Κωνσταντινίδης Σωτήριος αφού παρέλαβε από την υπηρεσία μας προσημειωμένο ποσό 6.000 ευρώ, μετέβη στο λογιστικό γραφείο προκειμένου να παραδώσει αυτό και να υλοποιηθούν τα όσα προηγουμένως συμφώνησαν. Ανωτέρω χρηματικό ποσό παραδόθηκε σε αυτήν η οποία αφού καταμέτρησε αυτό, επικοινώνησε με τον υπάλληλο της Δ.Ο.Υ χρησιμοποιώντας συνθηματικό λόγο και αναφέροντας του χαρακτηριστικά "Η παραγγελία με τα παπούτσια είναι έτοιμη. Πότε θα περάσετε να την πάρετε;"».</p>
      <p>Η δικογραφία στη συνέχεια αναφέρει: «Ο Κωνσταντινίδης μετέβη στη Δ.Ο.Υ Σερρών όπου είχε δια ζώσης επικοινωνία με τον εφοριακό και αρμόδιο ελεγκτή της υπόθεσης του. Στην αναφερόμενη συνάντηση ο εφοριακός του δήλωσε ότι αναφορικά με την τακτοποίηση της υπόθεσης του, ήτοι τον εκμηδενισμό των φορολογικών του επιβαρύνσεων, δέχτηκε παρέμβαση από έτερο άτομο που η προανάκριση κατέληξε πως επρόκειτο για τον εφοριακό που συνομιλούσε με τη λογίστρια. Κατόπιν των ανωτέρω πραγματοποιήθηκε αστυνομική επιχείρηση κατά την οποία ανευρέθη στο λογιστικό γραφείο το προσημειωθέν χρηματικό ποσό των 6.000 ευρώ, ποσό το οποίο η ίδια, προς αποφυγή εντοπισμού του, το απέρριψε σε παρακείμενο καλάθι απορριμμάτων, κατά την έφοδο των αστυνομικών».</p>
    </article>
  </body>
</html>