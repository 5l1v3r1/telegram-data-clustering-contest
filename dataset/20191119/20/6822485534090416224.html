<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828170.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T20:11:00+00:00"/>
    <meta property="og:title" content="نیروی دریایی روسیه در دریای سیاه رزمایش برگزار کرد"/>
    <meta property="og:description" content="به گزارش فارس، بخش مطبوعاتی ناوگان دریای سیاه روسیه سه‌شنبه از آغاز رزمایش این کشور در دریای سیاه خبر داد."/>
  </head>
  <body>
    <article>
      <h1>نیروی دریایی روسیه در دریای سیاه رزمایش برگزار کرد</h1>
      <address>
        <time datetime="2019-11-19T20:11:00+00:00">19 Nov 2019, 20:11</time>
      </address>
      <p>نیروی دریایی ارتش روسیه از برگزاری رزمایشی در دریای سیاه با مشارکت بیش از ۱۰ فروند کشتی و انواع هواپیمای نظامی خبر داد.</p>
      <p>به گزارش فارس، بخش مطبوعاتی ناوگان دریای سیاه روسیه سه‌شنبه از آغاز رزمایش این کشور در دریای سیاه خبر داد.</p>
      <p>به گزارش وبگاه «سحر نیوز» در بخشی از بیانیه ناوگان دریای سیاه روسیه آمده است که در این رزمایش بیش از 10 فروند کشتی و چندین هواپیمای نظامی شرکت دارند و کشتی‌های‌ حاضر در این رزمایش جنگ دریایی، جست‌وجو و نابودی زیر دریایی، کشف و حمله به پست فرماندهی ساحلی و دفاع از حمله هوایی فرضی دشمن را تمرین خواهند کرد.</p>
      <p>در واکنش به رزمایش‌های روسیه در منطقه، آلمان و چهار عضو دیگر ناتو (انگلیس، فرانسه ، بلژیک و هلند) اخیرا سندی را امضا کردند تا مسیرهای تردد دریایی در «دریای شمالی» و «آبراه مانش» را تقویت کنند.</p>
      <p> چندی قبل دریا سالار«جیمز فوگو » فرمانده نیروی دریایی آمریکا در اروپا گفت که حضور کشتی‌ها، زیردریایی‌ها و هواپیماهای روسیه در اقیانوس‌ اطلس، قطب شمال، دریای بالتیک، سیاه و مدیترانه باعث شدت گرفتن تنش‌ها در منطقه می‌شود. </p>
      <p>روسیه ماه گذشته نیز رزمایش بزرگ موشکی  را در مناطق مختلف از جمله دریای خزر و دریای سیاه برگزار کرد. ارتش روسیه در این رزمایش بزرگ انواع موشک‌های راهبردی بالستیک و کروز را از زمین، دریا و هوا شلیک کرد.</p>
    </article>
  </body>
</html>