<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828169.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T20:04:00+00:00"/>
    <meta property="og:title" content="جزئیات نشست نمایندگان با رئیس قوه قضائیه/ حجت الاسلام رئیسی: سیاست‌گذار در نحوه افزایش قیمت بنزین دولت بود"/>
    <meta property="og:description" content="ابوالفضل ابوترابی نماینده مردم نجف‌آباد در مجلس شورای اسلامی در گفت‌وگو با فارس با اشاره به دیدار جمعی از نمایندگان با حجت الاسلام و المسلمین رئیسی گفت: در این جلسه حدود 80 نفر از نمایندگان حضور داشتند و مسائل مختلفی نیز از جانب نمایندگان مطرح شد."/>
  </head>
  <body>
    <article>
      <h1>جزئیات نشست نمایندگان با رئیس قوه قضائیه/ حجت الاسلام رئیسی: سیاست‌گذار در نحوه افزایش قیمت بنزین دولت بود</h1>
      <address>
        <time datetime="2019-11-19T20:04:00+00:00">19 Nov 2019, 20:04</time>
      </address>
      <p>عضو کمیسیون قضایی مجلس گفت: رئیس قوه قضاییه در دیدار جمعی از نمایندگان عنوان کرد که در ماجرای افزایش قیمت بنزین سیاست‌گذار اصلی دولت و وزارت کشور بود و آقای لاریجانی نیز به عنوان رئیس مجلس در نشست تصمیم‌گیری برای این موضوع حضور داشت.</p>
      <p>ابوالفضل ابوترابی نماینده مردم نجف‌آباد در مجلس شورای اسلامی در گفت‌وگو با فارس با اشاره به دیدار جمعی از نمایندگان با حجت الاسلام و المسلمین رئیسی گفت: در این جلسه حدود 80 نفر از نمایندگان حضور داشتند و مسائل مختلفی نیز از جانب نمایندگان مطرح شد.</p>
      <p>وی افزود: در جلسه جمعی از نمایندگان با رئیس دستگاه قضا 45 نفر از نمایندگان مطالب خود را مطرح کردند که عموماً از اینکه مجلس در جریان اجرای طرح افزایش قیمت بنزین نبود، گله داشتند.</p>
      <p>عضو کمیسیون قضایی مجلس اظهار داشت: در این جلسه رئیس دستگاه قضا در پاسخ به این اظهارنظر نمایندگان عنوان کرد که سیاست‌‌گذار اصلی در ماجرای افزایش قیمت و سهمیه‌بندی بنزین دولت و وزارت کشور بوده و در نشست تصمیم‌گیری برای افزایش قیمت بنزین آقای لاریجانی به عنوان رئیس مجلس حضور داشته است.</p>
      <p>ابوترابی خاطرنشان کرد:‌ در این جلسه مسائل مختلف دیگری هم مطرح شد که از جمله خود من این موضوع را عنوان کردم که طبق آمار نفوس و مسکن در سال 95، دو میلیون و 500 هزار خانه خالی وجود دارد که مصداق احتکار است و از رئیس قوه قضاییه خواستم به این موضوع رسیدگی کند.</p>
      <p>عضو کمیسیون قضایی مجلس در پایان گفت: با توجه به حجم بالای مطالب مطرح شد از سوی نمایندگان، رئیس دستگاه قضا در مورد مباحث ذکر شده از جانب بنده و دیگر موارد مطروحه از نمایندگان، موارد را برای بررسی یادداشت می‌کرد.</p>
    </article>
  </body>
</html>