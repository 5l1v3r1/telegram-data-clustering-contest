<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/19/biella-niente-cittadinanza-onoraria-alla-segre-la-diamo-a-ezio-gr-137-954587.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T20:28:56+00:00"/>
    <meta property="og:title" content="Biella, niente cittadinanza onoraria alla Segre: &quot;La diamo a Ezio Greggio&quot;. Ma lui rifiuta"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il caso</h6>
      <h1>Biella, niente cittadinanza onoraria alla Segre: "La diamo a Ezio Greggio". Ma lui rifiuta</h1>
      <h2>Polemiche per la decisione della giunta di centrodestra del comune piemontese. L'attore, figlio di un prigioniero nei lager: "Non posso accettare"</h2>
      <address>
        <time datetime="2019-11-19T20:28:56+00:00">19 Nov 2019, 20:28</time>
      </address>
      <p>L'amministrazione comunale di Biella si è rifiutata di concedere la cittadinanza onoraria a Liliana Segre, la senatrice scampata ai lager nazisti e ora sotto scorta per le <a href="https://www.unionesarda.it/articolo/news/italia/2019/11/07/minacce-sul-web-assegnata-la-scorta-a-liliana-segre-137-949773.html">ripetute minacce ricevute</a>.</p>
      <p>Per contro, il sindaco Claudio Corradino e la sua giunta (centrodestra) hanno annunciato che daranno l'onoreficenza al comico Ezio Greggio, con la seguente motivazione: "Per la popolarità televisiva come conduttore, giornalista, attore e regista; per il suo costante impegno attraverso l'associazione 'Ezio Greggio per i bambini prematuri'".</p>
      <p>Una decisione che ha innescato aspre polemiche politiche, diventando in poche ore un caso nazionale.</p>
      <p>"Non c'è nulla di male di per sé in un titolo di onorificenza a Ezio Greggio; ma la tempistica è da brivido. Farlo esattamente la settimana dopo aver bocciato la richiesta di dare la cittadinanza onoraria a Liliana Segre è una ridicola provocazione", ha tuonato su Facebook Paolo Furia, il segretario piemontese del Pd, tra i promotori della mozione (presentata <a href="https://www.unionesarda.it/articolo/news-sardegna/cagliari/2019/11/13/cittadinanza-onoraria-a-liliana-segre-la-proposta-anche-a-cagliar-136-952232.html">anche in Sardegna</a>).</p>
      <p>La vicenda è rimbalzata sui social network e su tutti i quotidiani, destando scalpore, al punto che lo stesso Greggio - nato a Cossato, a pochi chilometri proprio da Biella e, tra l'altro, figlio di un prigioniero nei campi di concentramento nella Seconda guerra mondiale - ha deciso di rifiutare il tributo offertogli dal Comune di Biella.</p>
      <p>"Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me", ha detto.</p>
      <p>"Non è una scelta contro nessuno - aggiunge l'attore -, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento".</p>
      <p>(Unioneonline/l.f.)</p>
    </article>
  </body>
</html>