<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/naka-vypocuvala-trnku-kvoli-nahravke-s-kocnerom-k-veci-vypovedal-uz-aj-hascak.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T20:00:00+00:00"/>
    <meta property="og:title" content="NAKA vypočúvala Trnku kvôli nahrávke s Kočnerom. K veci už vypovedal aj Haščák"/>
    <meta property="og:description" content="Bývalého generálneho prokurátora mali vypočúvať pred pár dňami vyšetrovatelia na východnom Slovensku"/>
  </head>
  <body>
    <article>
      <h1>NAKA vypočúvala Trnku kvôli nahrávke s Kočnerom. K veci už vypovedal aj Haščák</h1>
      <address><time datetime="2019-11-19T20:00:00+00:00">19 Nov 2019, 20:00</time> by <a rel="author">TASR</a></address>
      <p>
        <b>Bývalého generálneho prokurátora Dobroslava Trnku mali vypočúvať pred pár dňami vyšetrovatelia Národnej kriminálnej agentúry (NAKA) na východnom Slovensku. Dôvodom mala byť nahrávka, na ktorej mu vulgárne nadáva Marian Kočner. Vypočutí mali byť aj ďalší ľudia. Informuje o tom portál TV JOJ noviny.sk.</b>
      </p>
      <p>„Polícia preveruje obsah zaistenej nahrávky medzi dvomi osobami, ktorých hlasy sú podobné s hlasmi M. Kočnera a D. Trnku. Obsah rozhovoru naznačuje obchodovanie s nahrávkou Gorila,“ uvádza portál.</p>
      <related>
        <a href="https://www.etrend.sk/trend-archiv/rok-2019/cislo-42/mal-chranit-pravo-no-zneuzil-ho-kto-je-dobroslav-trnka.html"/>
        <a href="https://www.etrend.sk/ekonomika/trnka-mi-pustal-nahravky-z-gorily-priznal-ciznar.html"/>
      </related>
      <p>Bývalému generálnemu prokurátorovi mal na nej M. Kočner nadávať z dôvodu, že sa vraj pokúsil Gorilou vydierať finančníka skupiny Penta Jaroslava Haščáka. Hovorca finančnej skupiny Penta Martin Danko pre TV JOJ potvrdil, že J. Haščák už vypovedal na polícii.</p>
      <p>„K výpovedi došlo približne pred desiatimi dňami u príslušného vyšetrovateľa, myslím, že to bolo v Košiciach. Pán Haščák podľa mojich informácií zopakoval, čo sme uviedli vo verejnom stanovisku. To znamená, že ho nikdy nikto žiadnymi nahrávkami nevydieral,“ uviedol hovorca.</p>
      <p>D. Trnku pre podozrivú nahrávku musel zbaviť mlčanlivosti generálny prokurátor Jaromír Čižnár.</p>
      <p>
        <i>Poznámka: TREND je súčasťou vydavateľstva News and Media Holding, ktoré patrí finančnej skupine Penta.</i>
      </p>
    </article>
  </body>
</html>