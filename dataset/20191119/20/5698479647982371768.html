<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/iran-supreme-leader-says-recent-protests-were-not-carried-out-by-the-people"/>
    <meta property="og:site_name" content="euronews"/>
    <meta property="article:published_time" content="2019-11-19T20:09:09+00:00"/>
    <meta property="og:title" content="علی خامنه‌ای در واکنش به اعتراض‌های ایران: دشمن را عقب زدیم"/>
    <meta property="og:description" content="علی خامنه‌ای، رهبر جمهوری اسلامی، پنج روز پس از شروع ناآرامی‌ها در شهرهای ایران در دومین واکنش خود درباره این اتفاق‌ها گفت: «هم دوستان و هم دشمنان بدانند، ما در عرصه‌ی جنگ نظامی و سیاسی و امنیتی دشمن را عقب زدیم.»"/>
  </head>
  <body>
    <article>
      <h1>علی خامنه‌ای در واکنش به اعتراض‌های ایران: دشمن را عقب زدیم</h1>
      <address><time datetime="2019-11-19T20:09:09+00:00">19 Nov 2019, 20:09</time> by <a rel="author">یورونیوز فارسی </a></address>
      <p>علی خامنه‌ای، رهبر جمهوری اسلامی، پنج روز پس از شروع ناآرامی‌ها در شهرهای ایران در دومین واکنش خود درباره این اتفاق‌ها گفت: «هم دوستان و هم دشمنان بدانند، ما در عرصه‌ی جنگ نظامی و سیاسی و امنیتی دشمن را عقب زدیم.»</p>
      <p>این سخنان در حالی مطرح شد که سازمان عفو بین الملل چند ساعت پیش از سخنرانی علی خامنه‌ای اعلام کرد که دستکم ۱۰۶ نفر در اعتراضات روزهای گذشته ایران کشته شده‌اند. بنا به گزارش این سازمان مدافع حقوق بشر این افراد در ۲۱ شهر ایران کشته شدند.</p>
      <p>رهبر جمهوری اسلامی ایران، در جمع تولیدکنندگان، کارآفرینان و فعالان اقتصادی افزود: «کارهای این چند روز کارهای امنیتی بود، مردمی نبود.»</p>
      <p>اعتراض‌ها در شهرهای ایران در پی اعلام ناگهانی مصوبه شورای عالی هماهنگی اقتصادی سران سه قوه مبنی بر افزایش سه برابری بهای بنزین در نیمه شب جمعه ۲۴ آبان آغاز شده بود.</p>
      <p>علی خامنه‌ای بامداد یکشنبه ۲۶ آبان نیز <a href="https://farsi.euronews.com/2019/11/17/iran-s-khamenei-backed-gasoline-price-rising-and-blames-enemies-for-sabotage-in-protests">در مورد ناآرامی‌ها پس از افزایش بهای بنزین گفته بود</a>: «در یک چنین حوادثی معمولاً اشرار، کینه‌ورزان، انسان‌های ناباب وارد میدان می‌شوند، گاهی بعضی از جوان‌ها هم از روی هیجان با این‌ها همراهی می‌کنند و این‌جور مفاسد را به بار می‌آوردند. این مفاسد هیچ مشکلی را درست نمی‌کند جز اینکه علاوه‌ بر هر مشکلی که هست، ناامنی را هم اضافه می‌کند.»</p>
      <h3>علی خامنه‌ای: تحریم‌ها حالا حالاها خواهد بود</h3>
      <p>رهبر جمهوری اسلامی ایران در سخنان امروز خود با اشاره به اینکه تحریم‌ها در کوتاه مدت از بین نخواهد رفت، گفت: «این تحریم الان شدت بیشتری گرفته و فعلاً خواهد بود؛ اینکه امید داشته باشیم یک یا دو سال دیگر تمام می‌شود، باطل است و این تحریم حالاحالاها خواهد بود.»</p>
      <p>وی درباره دور زدن تحریم‌ها نیز افزود: «حالا بعضی زرنگی می‌کنند و تحریم را دور می‌زنند، دستشان درد نکند اما کار اصلی «مصون‌سازی کشور از تحریم» است. دور زدن تحریم یک تاکتیک است و مصون‌سازی کشور از تحریم یک راهبرد است.»</p>
      <p>علی خامنه‌ای تاکید کرد: «باید کاری کنیم که از تحریم آسیب نبینیم؛ الان این‌جور نیست.»</p>
      <h3>«صندوق توسعه ملی کم‌خاصیت و کم اثر شده است»</h3>
      <p>وی همچنین در بخش دیگری از سخنان خود گفت که صندوق توسعه ملی کم‌خاصیت و کم اثر شده و افزود که اگر این صندوق به شکل قانونی پیش می‌رفت امسال باید ۳۵ درصد درآمد فروش نفت به این صندوق واریز می‌شد.</p>
      <p>وی تصریح کرد: «البته این [صندوق] دست دولت است، منتها همه‌ی دولتها اصرار و التماس می‌کنند و به بنده مراجعه می‌کنند که اجازه بدهید از این صندوق برداریم؛ چون [برداشت دولت از صندوق] قانونی نیست.»</p>
      <p>حساب ذخیره ارزی در سال ۱۳۷۹ در دولت محمد خاتمی با هدف پس‌انداز کردن درآمد مازاد نفت و میعات گازی ایجاد شده بود اما در سال ۱۳۸۹ و در دولت دوم محمود احمدی‌نژاد، نامش را به صندوق توسعه ملی ایران، تغییر داد و هدف از ایجاد این صندوق تبدیل بخشی از عواید ناشی از فروش نفت و گاز و میعانات گازی و فراورده‌های نفتی به ثروت‌های ماندگار، مولد و سرمایه‌های زاینده اقتصادی و نیز حفظ سهم نسل‌های آینده از منابع نفت و گاز و فراورده‌های نفتی عنوان شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/19/live-update-iran-protests-fifth-day">ناآرامی‌های ایران؛ عفو بین الملل از کشته شدن ۱۰۶ نفر خبر داد</a>
        </li>
        <li>
          <a href="https://farsi.euronews.com/2019/11/19/iran-protests-regime-saved-to-monarchiste-slogan-pahlavi-reza-shah-abbas-milani-interview">از بقای حکومت تا «رضاشاه روحت شاد»؛ گفت‌وگو با عباس میلانی درباره اعتراض‌های ایران</a>
        </li>
        <li>
          <a href="https://farsi.euronews.com/2019/11/18/abbas-abdi-to-euronews-in-the-current-situation-no-one-is-able-to-lead-the-protesters">عباس عبدی به یورونیوز: دلیلی ندارد که معترضان مسئولانه حرف زده یا رفتار کنند</a>
        </li>
      </ul>
    </article>
  </body>
</html>