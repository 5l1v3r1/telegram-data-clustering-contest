<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/soud-komunisticka-statni-bezpecnost-polsko-rozsudek_1911192057_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T20:57:00+00:00"/>
    <meta property="og:title" content="Polský soud poslal za mříže dva bývalé generály státní bezpečnosti, stoupence opozice posílali na cvičení"/>
    <meta property="og:description" content="Posílali je na vojenská cvičení, kde lidé živořili v bídných podmínkách a museli vykonávat nesmyslné úkoly."/>
  </head>
  <body>
    <article>
      <h1>Polský soud poslal za mříže dva bývalé generály státní bezpečnosti, stoupence opozice posílali na cvičení</h1>
      <address><time datetime="2019-11-19T20:57:00+00:00">19 Nov 2019, 20:57</time> by <a rel="author">ČTK</a></address>
      <p>
        <b>Na dva roky do vězení poslal soud ve Varšavě dva bývalé generály komunistické státní bezpečnosti za pronásledování stoupenců opozice v době výjimečného stavu začátkem 80. let minulého století. Posílali je na vojenská cvičení, kde lidé živořili v bídných podmínkách a museli vykonávat nesmyslné úkoly. Podle portálu onet.pl se jednalo o poslední proces s významnějšími činiteli komunistického režimu z období výjimečného stavu.</b>
      </p>
      <p>Rozsudek nad téměř 95letým Wladyslawem C. a skoro 86letým Józefem S. je pravomocný, šlo o odvolací proces. Ani jeden z mužů v úterý k soudu nepřišel.</p>
      <p>Polští historikové zjistili, že na přelomu let 1982 a 1983 se odsouzení přičinili o to, aby stoupenci opozice, kteří organizovali stávky a pouliční protesty nebo tiskli a rozšiřovali texty nepřátelské vůči režimu, byli vysíláni na vojenská cvičení. Věc se dotkla asi 1450 členů odborové organizace Solidarita a dalších opozičních aktivistů, které komunisté z různých důvodů nemohli zatknout nebo internovat.</p>
      <p>Z nich asi 300 bylo vysláno na cvičení do střediska v Chelmně. Tam tři zimní měsíce přebývali ve stanech z tenkého plátna, dostali staré boty a uniformy a vykonávali nepotřebné úkoly, jako je například hloubení příkopů a jejich následné zasypávání.</p>
      <p>Polští komunisté výjimečný stav vyhlásili s cílem potlačit opoziční odborové hnutí Solidarita. Trval do července 1983.</p>
      <related>
        <h4>Související články</h4>
        <a href="https://www.irozhlas.cz/veda-technologie/historie/jednani-u-kulateho-stolu-solidarita-lech-walesa-polsko-pzpr-mazowiecki_1902061732_haf"/>
        <a href="https://www.irozhlas.cz/zpravy-svet/polaci-po-26-letech-dopadli-vrahy-komunistickeho-premiera-dva-jsou-spojeni-s_1803141557_haf"/>
      </related>
    </article>
  </body>
</html>