<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-zaboroniv-sucilnu-virubku-derev-u-karpatah-641032.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T20:31:56+00:00"/>
    <meta property="og:title" content="Зеленський заборонив суцільну вирубку дерев у Карпатах"/>
    <meta property="og:description" content="Законом забороняється будь-яке суцільне вирубування дерев, зокрема й в оздоровчих цілях"/>
  </head>
  <body>
    <article>
      <h1>Зеленський заборонив суцільну вирубку дерев у Карпатах</h1>
      <address>
        <time datetime="2019-11-19T20:31:56+00:00">19 Nov 2019, 20:31</time>
      </address>
      <h4>Законом забороняється будь-яке суцільне вирубування дерев, зокрема й в оздоровчих цілях</h4>
      <p>Президент України Володимир Зеленський підписав закон про заборону суцільної вирубки ялицево-букових лісів на гірських схилах Карпатського регіону.</p>
      <p>Відповідні відомості містяться на сайті Верховної Ради.</p>
      <p>Зазначається, що законом відновлюється мораторій на суцільну вирубку лісу у Карпатах, який діяв до 2011 року. Депутати зазначають, що після припинення цього мораторію екологічна ситуація у Карпатах погіршилася.</p>
      <p>«Цей законопроект спрямований на вдосконалення заходів щодо охорони ялицево-букових лісів на гірських схилах Карпатського регіону від суцільного вирубування як з підприємницькими, так і з оздоровчими цілями», — йдеться у пояснювальній записці до закону.</p>
      <p>Законом забороняється будь-яке суцільне вирубування дерев, зокрема й в оздоровчих цілях.</p>
      <p>«Це дозволить уникнути ситуацій, коли під виглядом проведення санітарних рубок, суцільним методом вирубується значна частина ялице-букових деревостанів», — пояснюють автори закону.</p>
      <p>Нагадаємо, що відповідний закон Рада ухвалила 30 жовтня 2019 року. Тоді за нього проголосував 301 депутат.</p>
      <p>17 жовтня в Україні запустили онлайн-карту рубок лісу, за допомогою якої можна виявити нелегальні вирубки.</p>
      <related>
        <a href="https://glavcom.ua/news/zelenskiy-obgovoriv-z-glavoyu-mzs-nimechchini-samit-normandskoji-chetvirki-641026.html"/>
        <a href="https://glavcom.ua/news/derzhduma-priynyala-zakon-pro-viznannya-v-rosiji-inozemnimi-agentami-zhurnalistiv-i-blogeriv-641022.html"/>
        <a href="https://glavcom.ua/video/hto-tam-skazav-na-mamku-padlo-v-merezhi-zhartuyut-z-konfliktu-timoshenko-i-zelenskogo-640963.html"/>
      </related>
    </article>
  </body>
</html>