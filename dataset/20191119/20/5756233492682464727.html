<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622395/%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%AC%D8%AF%DB%8C%D8%AF-%DA%A9%D9%88%DB%8C%D8%AA-%DA%A9%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T20:25:00+00:00"/>
    <meta property="og:title" content="نخست وزیر جدید کویت کیست؟"/>
    <meta property="og:description" content="شیخ &quot;صباح الخالد&quot; نخست وزیر جدید کویت که امروز سه‌شنبه مامور تشکیل کابینه این کشور شد، هشتمین فردی است که از سال ۱۹۶۲ میلادی این مقام را برعهده می‌گیرد."/>
  </head>
  <body>
    <article>
      <h1>نخست وزیر جدید کویت کیست؟</h1>
      <address>
        <time datetime="2019-11-19T20:25:00+00:00">19 Nov 2019, 20:25</time>
      </address>
      <p>
        <i>شیخ "صباح الخالد" نخست وزیر جدید کویت که امروز سه‌شنبه مامور تشکیل کابینه این کشور شد، هشتمین فردی است که از سال ۱۹۶۲ میلادی این مقام را برعهده می‌گیرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه خبری "جریده الانباء، کویت، "صباح الخالد" متولد سال ۱۹۵۳ در کویت و فارغ التحصیل رشته علوم سیاسی از دانشگاه دلوتی این کشور در سال ۱۹۷۷ میلادی است.</p>
      <p>الخالد یکسال بعد از آن، در سال ۱۹۷۸ به عنوان وابسته سیاسی وارد وزارت امورخارجه کویت شد و به مدت پنج سال در بخش کشورهای عربی این وزارت‌خانه مشغول به فعالیت شد.</p>
      <figure>
        <img src="https://aftabnews.ir/files/fa/news/1398/8/28/361309_659.jpg"/>
      </figure>
      <p>مأمور تشکیل کابینه جدید کویت در سال‌های ۱۹۸۳ تا ۱۹۸۹ میلادی به هیات دائم کویت در سازمان ملل متحد در نیویورک پیوست.</p>
      <p>وی از سال ۱۹۹۵ تا ۱۹۹۸ میلادی به عنوان سفیر کویت در عربستان و نماینده آن کشور در سازمان کنفرانس اسلامی فعالیت کرد.</p>
      <p>الخالد در نشست شورای وزیران امورخارجه کشورهای عضور شورای همکاری خلیج فارس شرکت داشت و در سال ۱۹۹۸ میلادی، مدال "ملک عبدالعزیز" پادشاه سعودی را دریافت کرد.</p>
      <p>وی در سال ۱۹۹۸ میلادی به عنوان رئیس دستگاه امنیت ملی کویت شد، وی پس از آن در سال ۲۰۰۶ میلادی نیز به عنوان وزیر کار و اموراجتماعی این کشور تعیین شد.</p>
      <p>منصب دیگر الخالد وزیر اطلاع رسانی بود که وی در می ۲۰۰۸ تا ژانویه ۲۰۰۹ این مقام را برعهده داشته است.</p>
      <p>نخست وزیر جدید کویت در فوریه ۲۰۱۲ به عنوان معاون نخست وزیر، وزیر امورخارجه و وزیر مشاور در امور کابینه این کشور منصوب شد.</p>
      <p>الخالد در دسامبر ۲۰۱۲ بار دیگر به عنوان معاون نخست وزیر و وزیر امورخارجه کویت انتخاب شد.</p>
      <p>مأمور تشکیل کابینه کابینه کویت، در سال ۲۰۱۴ میلادی از سوی امیر این کشور به عنوان معاون اول نخست وزیر و وزیر امورخارجه و در سال ۲۰۱۶ میلادی نیز بار دیگر به عنوان وزیر امورخارجه کشورش انتخاب شد.</p>
      <p>الخالد در سال ۲۰۱۷ میلادی نیز بار دیگر به عنوان رئیس دستگاه دیپلماسی کویت و معاون نخست وزیر منصوب شد.</p>
      <p>صباح الخالد در حالی از سوی امیر کویت مامور تشکیل کابینه شد که روز دوشنبه شیخ "جابر المبارک" نخست وزیر مستعفی از پذیرش دوباره این سمت خودداری کرد.</p>
      <p>شیخ جابر پنجشنبه هفته گذشته از سمت خود استعفا داده بود.</p>
      <p>استعفای دولت کویت در شرایطی صورت گرفت که نیمه آبان ماه شماری از شهروندان این کشور با تجمع در یکی از میدان‌ های شهر کویت ، خواستار مقابله با فساد و حل و فصل مشکل افراد فاقد تابعیت شدند.</p>
      <p>طی ماه‌های گذشته اعتراض‌ها به عملکرد کابینه دولت به دنبال ناتوانی مقام‌ های دولتی در مدیریت شرایط بحرانی به دلیل بارندگی و سیل افزایش یافته و با تظاهرات مردمی هفته گذشته، این اعتراض‌ها به اوج خود رسید.</p>
      <p>اعتراض‌ ها در کویت پس از آن آغاز شد که دو نفر از جوانان بدون تابعیت دست به خودکشی زدند. افراد بدون تابعیت کویت که به جمعیت "بدون" معروف هستند جمعیتی بیش از ۱۰۰ هزار تن را تشکیل می دهند و از بسیاری از حقوق اجتماعی خود محرومند.</p>
      <p>شرکت کنندگان در تجمعات اعتراضی با گلایه از وخامت اوضاع ، خواستار اصلاح نظام آموزشی، نوسازی بیمارستان‌ ها، توقف پارتی بازی و فساد، عفو محکومان سیاسی، جلوگیری از خدشه به آزادی بیان، حل مشکل بیکاری و مبارزه با فساد شده بودند.</p>
    </article>
  </body>
</html>