<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380771/malatyaspordan-besiktas-icin-resmi-guilherme-aciklamasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T20:26:00+00:00"/>
    <meta property="og:title" content="Malatyaspor'dan Beşiktaş için resmi Guilherme açıklaması"/>
    <meta property="og:description" content="Malatyaspor'dan Beşiktaş için resmi Guilherme açıklaması"/>
  </head>
  <body>
    <article>
      <h1>Malatyaspor'dan Beşiktaş için resmi Guilherme açıklaması</h1>
      <h2>Yeni Malatyaspor’un sportif direktörü Ali Ravcı, Ali Ravcı, Brezilyalı hücum oyuncusu Guilherme Costa Marques’in Beşiktaş’a transfer olacağı söylentilerine ilişkin açıklamalarda bulundu.</h2>
      <address>
        <time datetime="2019-11-19T20:26:00+00:00">19 Nov 2019, 20:26</time>
      </address>
      <p>Herhangi bir resmi teklifin olmadığını vurgulayan Ravcı, ''Guilherme bizim oyuncumuz. Buraya hizmet etmeye devam edecek. Resmi bir teklif geldiğinde de bu oturulur, konuşulur ona göre değerlendirilir." dedi.</p>
      <p>Yeni Malatyaspor’un sportif direktörü Ali Ravcı, sarı-siyahlı takımın Süper Lig’deki performansı, ligin 12. haftasında sahalarında oynayacakları Fenerbahçe maçı ve takımın hedeflerine ilişkin AA muhabirine değerlendirmelerde bulundu. Milli maçlar dolayısıyla lige verilen arayı en iyi şekilde değerlendirdiklerini belirten Ravcı, bu süreçte sakatlığı bulunan futbolcuların biraz toparlandığını ve bu anlamda aranın kendileri için faydalı geçtiğini söyledi. Ravcı, ligde zorlu bir periyoda girdiklerini dile getirerek, "Önümüzde Fenerbahçe maçı var, bu maçın hazırlıklarını aralıksız sürdürüyoruz. Fenerbahçe maçına sakat oyuncularımızın da aramıza katılmasıyla tam kadro hazır olacağımızı ümit ediyorum." değerlendirmesini yaptı.</p>
      <p>Sezona UEFA Avrupa Ligi eleme turu maçlarıyla başladıklarını, bunun kendileri açısından güzel olduğunu aktaran Ravcı, hem ülke puanı açısından hem de oynadıkları maçların kendileri için ayrı bir tecrübe olduğunu ifade etti.</p>
      <h3>"Özverili mücadeleden son derece memnunuz"</h3>
      <p>Ravcı, ligde bugüne kadar takım olarak iyi bir performans gösterdiklerini anlatarak, şöyle devam etti:</p>
      <p>"Bir önceki sezona göre oyun anlayışımızda bir değişiklik oldu. Sergen hoca ve ekibinin gelmesiyle daha ofansif bir oyun anlayışına sahip olduk. Hem sahada verilen mücadele hem yakaladığımız gol pozisyonları maçları daha zevkli hale getirdi. Seyir ve oyun zevki yüksek maçlar izlettirdiğimiz için son derece mutluyuz. Daha fazla puana sahip olan hatta bugün ligin lideri durumda bile olabilirdik. Daha iyi olabiliriz bunun için de çalışmalarımız devam ediyor. Bizi sıkıntıya sokan sakat oyuncuların fazla olması. Bize katkı sağlayacak, hedefe götürecek birkaç oyuncumuz sakat olduğu zaman sıkıntı yaşayabiliyoruz. Takım olarak genel olarak durumdan özverili mücadeleden son derece memnunuz."</p>
      <h3>"Tek hedefimiz bu haftayı üç puanla kapatmak"</h3>
      <p>"Büyük ve küçük takım ayrımı yapmıyor, her maça aynı motivasyonla aynı disiplinle çıkıyoruz." diyen Ali Ravcı, şu görüşleri paylaştı:</p>
      <p>"Aslında bizim için önemli olan takımımızın sahip olduğu mücadele ruhu. Oyuncularımızın azmi ve kararlılığı maçların sonuçlarını da belirliyor. Bazı maçlarda geriye düştüğümüzde oyuncuların gösterdiği reaksiyon, yenilgiyi kabullenmemeleri, bir takım ruhunun oluşması, bizi başarıya götüren en önemli faktörlerden bazıları. Fenerbahçe maçına da yine en yüksek motivasyon ve kararlılıkla çıkacağımızdan kimsenin kuşkusu olmasın. Hem deplasmanda hem sahamızda oynadığımız maçlarda hedefimiz galibiyetse bu maça da aynı kararlılıkla çıkacağız. Futbolda şunu çok iyi biliyoruz. Gerçekten iyi motive olmuşsanız birçok şeyi başarabilirsiniz. Hedefimiz içeride oynadığımız maçlarda taraftarımızın sahaya yansıtacağı enerjiyle, oyuncularımızın coşkusuyla bu maçı da kazanmak. Zihinsel ve fiziksel olarak oyuncularımız hazır. Oyuncularımıza her zaman inanıyor ve güveniyoruz. Her zaman ki olumlu futbolumuzu oynarsak Fenerbahçe maçından galibiyetle ayrılacağımıza inanıyorum. Fenerbahçe iyi bir takım, lige de iyi başladılar ama bu maçta tek hedefimiz bu haftayı üç puanla kapatmak."</p>
    </article>
  </body>
</html>