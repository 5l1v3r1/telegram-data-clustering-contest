<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/lag-edin-till-em-slutspel-efter-drommatch/"/>
    <meta property="og:site_name" content="DN.SE"/>
    <meta property="article:published_time" content="2019-11-19T20:50:18+00:00"/>
    <meta property="og:title" content="Lag Edin till EM-slutspel efter drömmatch"/>
    <meta property="og:description" content="Lag Edin är klart för slutspel i curling-EM. Detta efter en nästan felfri match där Norge besegrades med 7–2."/>
  </head>
  <body>
    <article>
      <h1>Lag Edin till EM-slutspel efter drömmatch</h1>
      <address><time datetime="2019-11-19T20:50:18+00:00">19 Nov 2019, 20:50</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Lag Edin är klart för slutspel i curling-EM.<br/>Detta efter en nästan felfri match där Norge besegrades med 7–2.<br/>– En fantastiskt bra insats, säger Niklas Edin.</b>
      </p>
      <p>De svenska herrarna går fram som en ångvält i EM i Helsingborg och segern mot Norge var den sjunde på lika många matcher.</p>
      <p>Efteråt rankade Niklas Edin matchen som en av lagets bästa någonsin.</p>
      <p>– Det var en rejäl urladdning. Vi missade nästan ingenting och placerade stenarna nästan på millimetrarna där vi ville ha dem hela matchen. Vi gav Norge absolut ingen chans att vinna den här matchen, det känns riktigt bra inför fortsättningen, säger han till svenska curlingförbundet.</p>
      <p>Tidigare på dagen besegrades Ryssland med 9–2 utan några bekymmer.</p>
      <p>– Vi var ganska taggade (mot Norge), det har gått ganska lätt och det ska vi inte sticka under stolen med. Vi har inte fått så mycket motstånd, säger Edin, vars lag har Tyskland och Skottland kvar att möta i gruppspelet.</p>
      <p>De svenska damerna i lag Anna Hasselborg står på fem vunna matcher och en förlust efter den mycket väntade segern mot Estland. Slutresultatet blev 7–3 för Sverige.</p>
      <p>– Vi hade en stabil match, en tålamodsmatch, säger Sara McManus.</p>
      <p>Svenskorna möter närmast Tjeckien och Norge i morgon.</p>
    </article>
  </body>
</html>