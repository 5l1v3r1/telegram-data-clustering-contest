<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ezio-greggio-rifiuta-la-cittadinanza-offerta-dalla-giunta-leghista-di-biella-per-solidarieta-a-segre/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T20:27:45+00:00"/>
    <meta property="og:title" content="Ezio Greggio rifiuta la cittadinanza offerta dalla giunta leghista di Biella per solidarietà a Segre"/>
    <meta property="og:description" content="Ezio Greggio ha rifiutato la cittadinanza onoraria, offerta dal Comune di Biella: 'Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza'"/>
  </head>
  <body>
    <article>
      <h1>Ezio Greggio rifiuta la cittadinanza offerta dalla giunta leghista di Biella per solidarietà a Segre</h1>
      <h2>Ezio Greggio ha rifiutato la cittadinanza onoraria, offerta dal Comune di Biella: “Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza”</h2>
      <address><time datetime="2019-11-19T20:27:45+00:00">19 Nov 2019, 20:27</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p><i>"Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me".</i> Lo afferma <b>Ezio Greggio</b>, <b>rifiutando la cittadinanza onoraria di Biella. </b>Il Pd ha polemizzato con la scelta del Comune leghista, dopo che lo stesso titolo è stato negato alla senatrice a vita <b>Liliana Segre</b> una settimana fa.</p>
      <p>La giunta ha infatti bocciato la richiesta di dare la cittadinanza onoraria alla senatrice sopravvissuta al campo di concentramento di Auschwitz, e che adesso vive sotto scorta per le centinaia di minacce che riceve tutti i giorni. <i>"Non è una scelta contro nessuno</i> – spiega Greggio -, <i>ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento". </i></p>
      <p>Oggi pomeriggio il comune piemontese <a href="https://www.fanpage.it/politica/biella-ezio-greggio-sara-cittadino-onorario-giunta-leghista-aveva-negato-il-titolo-a-liliana-segre/">aveva comunicato l'intenzione di conferire la cittadinanza all'artista</a>: <i>"Si conferisce a Ezio Greggio il titolo di Cittadino Onorario per la popolarità televisiva come conduttore, giornalista, attore e regista; per il suo costante impegno attraverso l’associazione ‘Ezio Greggio per i bambini prematuri’; per aver contribuito a diffondere in Italia e nel mondo il nome di Biella".</i></p>
      <p><i>"Incredibile"</i>, ha denunciato il sottosegretario all'Istruzione <b>Lucia Azzolina (M5s)</b> su Facebook, commentando la decisione del primo cittadino leghista Claudio Corradino, <i>"il sindaco di Biella nega la cittadinanza a Liliana Segre, sopravvissuta all'Olocausto, ma non esita a darla, in pompa magna, con festante annuncio sul sito istituzionale, a Ezio Greggio. Senza nulla togliere al noto conduttore tv, che certamente sa fare il suo lavoro, che ha contribuito a diffondere il nome di Biella, come rileva il sindaco, ed è anche impegnato nel sociale, si fa fatica a capire perché a lui sì e alla Segre no".</i></p>
      <p><i>"Il senso delle istituzioni avrebbe imposto altre scelte"</i>, ha aggiunto la pentastellata.</p>
    </article>
  </body>
</html>