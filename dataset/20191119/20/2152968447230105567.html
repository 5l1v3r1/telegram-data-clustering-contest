<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/v-hadjidimitrovo-spriaha-decata-ot-uchilishte.430158"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T20:55:00+00:00"/>
    <meta property="og:title" content="В Хаджидимитрово спряха децата от училище"/>
    <meta property="og:description" content="Изяснява се и каква храна са консумирали в домашна обстановка | Dnes.bg"/>
  </head>
  <body>
    <article>
      <h1>В Хаджидимитрово спряха децата от училище</h1>
      <h2>Изяснява се и каква храна са консумирали в домашна обстановка</h2>
      <address><time datetime="2019-11-19T20:55:00+00:00">19 Nov 2019, 20:55</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Само 3 от общо 70 деца са отишли заранта във вторник на училище, съобщи кметът на село Хаджидимитрово , община Тунджа Тодор Тодоров. Според него масовият отказ бил заради страха на родителите след случая на масово хранително отравяне в понеделник след консумация на обяда в столовата на средищното школо в съседното село Дражево.</p>
      <p>Всички пострадали са от ромската махала, тепърва ще се изяснява каква храна е била консумирана в домашна обстановка, имало сигнали, че е възможно да са ползвани продукти с изтекъл срок на годност, набавени от намиращо се в близост регионално сметище, коментира кметът.</p>
      <related>
        <a href="https://www.dnes.bg/stranata/2019/11/19/20-deca-sa-v-mbal-iambol-sys-simptomi-na-hranitelno-natraviane.430059"/>
      </related>
      <p>Общо 28 деца на възраст от 7 до 14 години са били прегледани до полунощ на 18 ноември в спешното приемно отделение на ямболската МБАЛ "Свети Пантелeймон", 22 са били хоспитализирани в инфекциозното отделение като клиничната картина недвусмислено показвала че става дума за хранително натравяне, уточни зам. директорът на медицинската дейност д-р Гърдева.</p>
      <p>Всички хоспитализирани  пациенти са вече стабилизирани, повечето са с придружител, коментира д-р Татаров от отделението, по думите му хлапетата обяснявали че всички са яли пилешка каша и супа с месо. Лично той няма обяснение защо симптоматиката е само при децата от Хаджидимитрово, при тях нямало натровени ученици от съседните три села.</p>
      <p>От РЗИ – Ямбол са назначили проверка на училището в Дражево и кухнята, където е бил приготвен обядът.</p>
      <p>Проверката в ОУ "Св. Св. Кирил и Методий" в село Дражево установи известно разминаване с информацията, подадена от кмета на Хаджидимитрово: директорката на школото Марина Николова е категорична , че заранта в клас са влезли 20 от общо записаните 70 хаджидимитровчета.</p>
      <p>До към 11,00 часа тя не знаеше дали ще бъде предложен обяд на хлапетата, изчаквало се решението на санитарните инспектори, но храна имало доставена за всички. Според Николова всички натровени са от роднински семейства, живеели в съседни къщи и напълно възможно е да са хапвали от общо приготвена на село храна. В училищото ходят общо 103 деца от 4 съседни села.</p>
    </article>
  </body>
</html>