<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/19/356220/"/>
    <meta property="og:site_name" content="charter97.org"/>
    <meta property="article:published_time" content="2019-11-19T20:01:00+00:00"/>
    <meta property="og:title" content="«І першым паказаўся Каліноўскі»"/>
    <meta property="og:description" content="У Літве прэзэнтавалі хроніку адкрыцьця магілаў паўстанцаў."/>
  </head>
  <body>
    <article>
      <h1>«І першым паказаўся Каліноўскі»</h1>
      <h2>У Літве прэзэнтавалі хроніку адкрыцьця магілаў паўстанцаў.</h2>
      <address>
        <time datetime="2019-11-19T20:01:00+00:00">19 Nov 2019, 20:01</time>
      </address>
      <p>У Нацыянальным музэі Літвы прэзэнтавалі гісторыка-археалягічнае дасьледаваньне «Шлях паўстанцаў 1863–1864 гадоў на сьмерць і ўваскрашэньне» («1863–1864 metų sukilėlių kelias į mirtį ir atgimimą»). Падобнае выданьне лягічна напрошваецца і ў Беларусі: 18 з 21 пакараных сьмерцю на віленскай Лукіскай плошчы — ураджэнцы беларускіх земляў, паведамляе <a href="https://www.svaboda.org/a/30280903.html">«Радыё Свабода»</a>.</p>
      <figure>
        <img src="https://i.c97.org/gi/53867/275754-1574182481-big.jpg"/>
        <figcaption>Эксгумацыя магілы паўстанцаў на гары Гедзіміна ў Вільні</figcaption>
      </figure>
      <p>Назваць судзьдзяў і карнікаў</p>
      <p>Над 220-старонкавым томам працавалі літоўскія адмыслоўцы пад кіраўніцтвам навуковага рэдактара <b>Тамары Байрашаўскайце</b>. У выданьні падсумоўваецца праца археолягаў, якія цягам 2017–2019 гадоў вялі раскопкі на Гедзімінавай гары. Там пасьля апоўзьня знайшлі парэшткі паўстанцаў, у тым ліку кіраўнікоў паўстаньня — <b>Кастуся Каліноўскага</b> і <b>Зыгмунта Серакоўскага</b>. Урачыста перапахаваюць іх 22 лістапада ў капліцы на віленскіх могілках Росы.</p>
      <figure>
        <img src="https://i.c97.org/gi/53867/275755-1574182481-big.jpg"/>
        <figcaption>Вокладка кнігі пра паўстанцаў</figcaption>
      </figure>
      <p>«Дасьледаваньне парэшткаў паўстанцаў і наступныя аднаўленчыя працы адпавядаюць узроўню кампутарнага ХХІ стагодзьдзя, — дзеліцца ўражаньнямі Язэп Янушкевіч, аўтар жыцьцяпісу Кастуся Каліноўскага. — Узорная практычна-дасьледчая дзейнасьць за тры гады падмацаваная дзясяткам тысяч фатаграфій, мізэрную частку якіх я змог пабачыць на маніторы кіраўніка прадпрыемства Rekreacinė statyba <b>Альгімантаса Шукшты</b>. А гэта азначае, што на прэзэнтаваным гісторыка-археалягічным томе ў нашых літоўскіх калегаў выданьні ня спыняцца».</p>
      <p>Кніга складаецца зь дзьвюх частак. Першая мае назву «Дарога да сьмерці» і зьмяшчае біяграфіі паўстанцаў, якія загінулі на Лукіскай плошчы, а таксама апісвае гісторыю іх арыштаў, допытаў і судовых працэсаў. На падставе зьвестак гістарычных архіваў выяўляецца закулісьсе рэпрэсійнай машыны Расейскай імпэрыі. Аўтарам было важна назваць судзьдзяў і карнікаў.</p>
      <p>Другая частка называецца «Дарога да адраджэньня» і апісвае месцы пахаваньня забітых паўстанцаў, абставіны іх адкрыцьця і ідэнтыфікацыі. Дасьледчыкі вывучалі фатаграфіі загінулых, шукалі іхніх жывых і мёртвых крэўных у Літве, Польшчы, Беларусі.</p>
      <p>Складальнікі кнігі — гісторыкі, археолягі, адмыслоўцы ў галінах антрапалёгіі і судова-мэдычнай экспэртызы:</p>
      <p>
        <b>Тамара Байрашаўскайце,</b>
      </p>
      <p>Вольга Масьцяніца-Станкевіч,</p>
      <p>Дайва Мілінкявічуце,</p>
      <p>Біруце Рута Віткаўскене,</p>
      <p>Гіціс Грыжас,</p>
      <p>Арунас Калеюс,</p>
      <p>Валдас Сьцяпанайціс,</p>
      <p>Віцяніс Падзенас,</p>
      <p>Жыдруне Міляўскене,</p>
      <p>Рымантас Янкаўскас,</p>
      <p>Юсьціна Казакайце,</p>
      <p>Гедрус Кіселюс,</p>
      <p>Юраце Янкаўскене.</p>
      <p>
        <b>У абыход беларускіх дасьледчыкаў</b>
      </p>
      <p>На працягу трох гадоў Літоўскі нацыянальны музэй, археолягі якога знайшлі парэшткі двух дзясяткаў паўстанцаў, стаў цэнтрам міждысцыплінарных дасьледаваньняў, які аб’яднаў адмыслоўцаў у розных сфэрах. Цяпер іх высілкі набываюць фізычную форму.</p>
      <p>Як адзначае Язэп Янушкевіч, відавочна кульгае ў выданьні гісторыка-аглядная частка, бо дзеля таго, каб раскрыць стан «калінаўскіяны» ў поўнай меры, трэба браць пад увагу літаратуру ня толькі на літоўскай, расейскай ды польскай мовах, а і на беларускай. Па-беларуску выходзілі выдатныя працы, у прыватнасьці, пра Кастуся Каліноўскага. Аднак ва ўсім томе ніводнага разу ня згадваецца прозьвішча нябожчыка <b>Генадзя Кісялёва</b>, славутага дасьледчыка паўстанцкага руху. Зрэшты, нашмат горш тое, што аналягічная тэндэнцыя мае месца і ў самой Беларусі.</p>
      <p>«На жаль, гэтая ганебная практыка — нешанаваньне годных папярэднікаў — назіралася апошнім часам паўсюль у публічных выступах, пісаных тэкстах, тэлеперадачах і інтэрнэтных публікацыях, калі я сачыў за перадачамі пра адкрыцьцё парэшткаў Каліноўскага. Нагадаю, што Генадзь Кісялёў — найлепшы ў Эўропе знаўца таго пэрыяду, які пачаў свае дасьледаваньні пра веліч і трагедыю 1863–1865 гадоў яшчэ напрыканцы 1950-х. Вынікам стаў капітальны том пра Кастуся Каліноўскага», — кажа Язэп Янушкевіч.</p>
      <p>Зрэшты, пакуль напярэдадні гістарычнай падзеі 22 лістапада ў нацыянальным жыцьці народаў, якія зьядналіся ў антыкаляніяльным паўстаньні «супраць маскалёў», пануе ўзьнёслы настрой, можна ўстрымацца ад паасобных крытычных заўваг, лічыць Язэп Янушкевіч. Бо комплекс навуковых і аднаўленчых працаў, праведзеных літоўскімі навукоўцамі, сапраўды беспрэцэдэнтны.</p>
      <figure>
        <img src="https://i.c97.org/gi/53867/275756-1574182481-big.jpg"/>
        <figcaption>Язэп Янушкевіч каля месца, дзе будзе мэмарыяльны знак</figcaption>
      </figure>
      <p>Дарэчы, акурат напярэдадні ўрачыстай цырымоніі перапахаваньня герояў калектыўныя намаганьні дасьледчыкаў будуць падсумаваныя выставай «Абуджэньне: гісторыя паўстанцаў, знойдзеных на гары Гедзіміна». Экспазыцыю ў Літоўскім нацыянальным музэі можна будзе пабачыць да 31 траўня наступнага году.</p>
      <p>Язэп Янушкевіч таксама ўдзячны кіраўніцтву музэю, якое дазволіла падняцца да будучага мэмарыяльнага знаку ў гонар памяці Кастуся Каліноўскага пад вежай Гедзіміна. На здымку, які зрабіў інжынэр Альгімантас Шукшта, «з дакладнасьцю да сантымэтра» пазначана месца, дзе адмыслоўцы знайшлі цела лідэра паўстанцаў.</p>
      <p>Дарэчы, найноўшая кніга Язэпа Янушкевіча так і называецца — «І першым паказаўся Каліноўскі».</p>
      <p>
        <b>Завадатары масавых выступаў</b>
      </p>
      <p>Паўстаньне, якое выбухнула ў 1863 годзе на беларускіх, польскіх, літоўскіх землях, мела на мэце скінуць расейскае панаваньне і аднавіць Рэч Паспалітую ў межах 1772 году. У 1864-м улады Расейскай імпэрыі здушылі выступы і распачалі маштабныя рэпрэсіі супраць усіх, хто ў іх удзельнічаў і нават проста ім сымпатызаваў. Паводле афіцыйных зьвестак, амаль дзьве сотні паўстанцаў былі пакараныя сьмерцю, прыкладна 850 асуджаныя на катаргу, больш за 12 тысяч сасланыя і выселеныя з краю.</p>
      <p>Месца пахаваньня многіх лідэраў да апошняга часу заставалася невядомым. У выпадку з Кастусём Каліноўскім, Зыгмунтам Серакоўскім ды іх аднадумцамі нечакана дапамог прыродны фактар — апоўзень на Замкавай гары.</p>
      <p>Згодна з балістычнымі і антрапалягічнымі дасьледаваньнямі, адны пакараныя сьмерцю загінулі на шыбеніцы, іншых расстралялі. Першыя прысуды былі выкананыя ў траўні 1863-га, апошняй ахвярай стаў Каліноўскі, якога публічна павесілі 22 сакавіка 1864 году на Лукіскім пляцы — галоўным месцы экзэкуцыі.</p>
      <p>Целы забітых не вярнулі сваякам для пахаваньня, а паскідалі ў безыменныя ямы на тэрыторыі фартэцыі, узьведзенай на загад расейскай адміністрацыі ў 1831 годзе. Калі археолягі ўскрылі магілы, то ўбачылі, што ахвяры ляжалі са зьвязанымі ззаду рукамі і пераламанымі касьцямі, а іх целы былі пасыпаныя слоем вапны.</p>
      <p>Толькі праз паўтара стагодзьдзя пасьля гвалтоўнай сьмерці стала магчымым годна ўшанаваць паўстанцаў. Дарэчы, 18 з 21 пахаванага былі родам зь цяперашняй Беларусі.</p>
      <p>Дык за што на загад віленскага генэрал-губэрнатара Міхаіла Мураўёва пакаралі паўстанцаў?</p>
      <p>Кастуся Каліноўскага і Зыгмунта Серакоўскага прызналі «завадатарамі масавых выступаў» і за гэта асудзілі на сьмерць. Астатнія былі пакараныя за розныя акты супраціву.</p>
      <p><b>Баляслаў Калышка</b> — «за кіраўніцтва групай паўстанцаў».</p>
      <p>Сьвятары <b>Станіслаў Ішора</b> і <b>Раймунд Зямацкі</b> — «за чытаньне маніфэсту паўстаньня ў касьцёлах».</p>
      <p>Дваране <b>Юльян Лясьнеўскі</b> і <b>Альбэрт Лясковіч</b> — «за падбухторваньне сялян да паўстаньня».</p>
      <p><b>Юзаф Яблонскі</b>, <b>Аляксандар і Юзаф Раўкоўскія, Караль Сіповіч</b> — «за арганізацыю замаху на маршалка дваранства Віленскай губэрні Аляксандра Дамейкі».</p>
      <p><b>Ян Бянькоўскі, Ян Марчэўскі</b> і <b>Эдвард Чаплінскі</b> прызнаныя «кінжальшчыкамі», якіх кіраўніцтва паўстаньня паслала забіць маршалка віленскага дваранства Дамейку.</p>
      <p>Усе гэтыя асобы былі асуджаныя да сьмерці праз павешаньне на Лукіскім пляцы.</p>
      <p>З кіраўнікоў арганізацый паўстаньня на расстрэл былі асуджаныя <b>Мечыслаў Дарманоўскі, Ігнат Здановіч, Тытус Далеўскі</b>, а таксама былыя афіцэры і салдаты расейскай арміі, якія былі ўзятыя ў палон рознымі групамі паўстанцаў і пасьля далучыліся да паўстаньня — <b>Генрык Макавецкі, Уладзіслаў Нікаляі, Казімер Сычук, Якуб Чэхан</b>.</p>
    </article>
  </body>
</html>