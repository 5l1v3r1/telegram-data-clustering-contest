<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/kak-bfs-harchi-milioni-ot-dyrzhavata-za-detski-sport-1407861.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T20:59:00+00:00"/>
    <meta property="og:title" content="Как БФС харчи милиони от държавата за детски спорт"/>
    <meta property="og:description" content="Скандалите около Българския футболен съюз валят един след друг Разследване на bTV повдигна завесата около това как БФС харчи милиони левове, отпуснати от Министерството на младежта и спорта, за какво ги харчи и къде отиват въпросните пари"/>
  </head>
  <body>
    <article>
      <h1>Как БФС харчи милиони от държавата за детски спорт</h1>
      <address><time datetime="2019-11-19T20:59:00+00:00">19 Nov 2019, 20:59</time> by <a rel="author">Sportlive.bg</a></address>
      <p>Скандалите около Българския футболен съюз валят един след друг. <b>Разследване на bTV</b> повдигна завесата около това как БФС харчи милиони левове, отпуснати от Министерството на младежта и спорта, за какво ги харчи и къде отиват въпросните пари.</p>
      <p>В периода 2015 - 2018 г. <b><a href="https://www.sportlive.bg/tags/4805">БФС</a></b> е получил 5,5 млн. лева от държавата за развитие на детско-юношеския футбол. За три години министерството отпуска на съюза малко над 1 млн. лева за футболни екипи.</p>
      <p>Спортният министър Красен Кралев и доскорошният президент на БФС <b><a href="https://www.sportlive.bg/tags/1869">Борислав Михайлов</a></b> подписват три договора - всеки за по 336 хил. лева. Седмица след първия договор Михайлов подписва споразумение за доставка на 11 200 футболни екипа плюс близо 1800 топки.</p>
      <figure>
        <img src="https://i.actualno.com/actualno_2013/upload/2019/06/12/0501093001560338565_big.jpg"/>
      </figure>
      <p>Името на дружеството, което според документите е доставяло екипировка за малките футболисти, е "Белал Сохайб". Фирмата е създадена от двама афганистанци, съобщава още в разследването си bTV. Любопитното е, че <b>името "Белал Сохайб" по никакъв начин не е познато</b> на заместник-изпълнителния директор на БФС Антон Попов, въпреки че се предполага, че фирмата и бизнес партньор на футболната централа.</p>
      <p>Нещо повече - една от жените, която е подписала като управител договора за втория транш от 336 хил. лева, казва, че <b>не знае за такъв договор</b> и никъде не е поставяла своя подпис. Цената на един екип от Афганистан, посочена в договора, е 25 лв. с ДДС. От bTV провеждат свое проучване, в което в рамките на само един ден успяват да договорят по-изгодна оферта от договорената от БФС - само за 22 лв. с ДДС.</p>
      <p>За три години БФС е платил за доставката на 33 600 екипа. Или - с други думи - е купена тениска за всяко пето дете у нас на възраст между 10 и 14 години, посочват още от националната телевизия. В същото време собственик на малък юношески клуб в София заявява пред bTV, че не е получавал никакви екипи от БФС.</p>
      <p>
        <i>Разследването на bTV ще продължи и в следващите дни. <b><a href="https://btvnovinite.bg/bulgaria/razsledvane-na-btv-kak-bfs-harchi-milioni-ot-darzhavata-za-detski-sport.html">Цялото разследване може да гледате тук.</a></b></i>
      </p>
      <p> </p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/Venci-Stefanov-smqta-che-i-Berbatov-ne-e-podhodqsht-za-BFS-obqsni-zashto-1407641.html"/>
        <a href="https://www.sportlive.bg/bgfootball/bgfootballother/Qsen-e-veche-i-chasyt-na-sledvashtiq-Izpylkom-na-BFS-1407415.html"/>
        <a href="https://www.sportlive.bg/bgfootball/national-team/Lechkov-izumi-s-izkazvane-Mihajlov-oshte-e-prezident-na-BFS-ne-znaeh-che-Ivelin-se-otkazva-1407154.html"/>
        <a href="https://www.sportlive.bg/bgfootball/bgfootballother/Kralev-Ne-trqbva-da-dopuskame-poveche-takyv-sram-1407153.html"/>
        <a href="https://www.sportlive.bg/bgfootball/bgfootballother/Mihajlov-razkri-kakvo-e-finansiraneto-na-BFS-ot-Dyrzhavata-i-za-kakvo-se-harchi-to-1386305.html"/>
      </related>
    </article>
  </body>
</html>