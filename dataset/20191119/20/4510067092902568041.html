<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/in-sfarsit-dealul-ciuperca-va-fi-refacut-de-o-asociere-reprezentata-de-gavella-pentru-26-milioane-lei-152913.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T20:01:00+00:00"/>
    <meta property="og:title" content="După trei licitații! Dealul Ciuperca va fi refăcut de Gavella pentru 2,6 milioane lei"/>
    <meta property="og:description" content="Dealul Ciuperca fi refăcut în urma alunecărilor de teren din noiembrie 2016 de o asociere de firme reprezentată de constructorul Gavella, pentru suma de 2,6 milioane lei fără TVA. Lucrările de refacere a aleilor, treptelor, instalaţiilor electrice, punctelor de belvedere şi a tencuielilor clădirii Caffe Ciuperca au fost atribuite abia la a treia licitaţie şi vor trebui finalizate în termen de opt luni."/>
  </head>
  <body>
    <article>
      <h1>După trei licitații! Dealul Ciuperca va fi refăcut de Gavella pentru 2,6 milioane lei</h1>
      <address><time datetime="2019-11-19T20:01:00+00:00">19 Nov 2019, 20:01</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://www.ebihoreanul.ro/modules/news/files/proiect_refacere_ciuperca.jpg"/>
      </figure>
      <p>
        <b>Dealul Ciuperca va fi refăcut în urma <a href="https://www.ebihoreanul.ro/stiri/ultima-or-31-6-13-20/dezastrul-ciuperca-amenajarea-dealului-s-a-facut-fara-obligatoriul-acord-de-mediu-130670.html">alunecărilor </a>de teren din noiembrie 2016 de o asociere de firme reprezentată de constructorul Gavella pentru suma de 2,6 milioane lei fără TVA.</b>
      </p>
      <p>
        <b>La a treia licitaţie!</b>
      </p>
      <p>Municipalitatea a reuşit să atribuie lucrarea abia la cea de a treia licitaţie, după ce la primele două proceduri de achiziţie nu s-a prezentat nimeni.</p>
      <p>Constructorii, în frunte cu Abed Nego, executantul iniţial al reabilitării dealului, au evitat să depună oferte. Amintim că, în 2017, la mai bine de jumătate de an de când Dealul Ciuperca a luat-o la vale, firma Dacia Faber a executat, în urma unei licitaţii, lucrări de consolidare a zonei.</p>
      <p>La licitaţia din luna august, deci la cea mai recentă, au depus oferte asocierea reprezentată de firma Gavella din care face parte şi proiectantul Poliart, deja familiarizat cu tema dat fiind că a făcut şi proiectul iniţial de refacere al dealului, şi o asociere reprezentată de constructorul Star Pro Center din Bucureşti.</p>
      <p>În final, lucrarea a fost atribuită constructorului Gavella pentru suma de 2,6 milioane lei fără TVA, din care 2,3 milioane lei fără TVA pentru lucrări efective, iar diferenţa pentru proiectare.</p>
      <p>Câştigătorul licitaţiei va avea la dispoziţie două luni pentru lucrările de proiectare şi încă şase luni pentru execuţie.</p>
      <p>Oferta concurentă a firmei Star Pro Center a fost respinsă ca inacceptabilă.</p>
      <p>
        <b>La refăcut!</b>
      </p>
      <p>Reamenajarea dealului Ciuperca presupune lucrări de structură, arhitectură, instalaţii electrice exterioare, amenajări peisagistice şi amenajarea sistemului de irigaţii.</p>
      <p>Printre altele, lucrările de structură vor cuprinde realizarea aleilor, a structurii metalice a pergolei şi amenajarea treptelor.</p>
      <p>La fel, printre lucrările de arhitectură se va număra refacerea tencuielilor şi vopsitoriei clădirii Caffe Ciuperca şi a punctelor de belvedere de deasupra acesteia, precum şi reamenajarea amfiteatrului în aer liber.</p>
      <p>La rândul lor, lucrările la instalaţiile electrice exterioare vor viza refacerea cablurilor electrice, a prizelor şi stâlpilor de iluminat. De asemenea, vor fi reamenajate spaţiile verzi.</p>
    </article>
  </body>
</html>