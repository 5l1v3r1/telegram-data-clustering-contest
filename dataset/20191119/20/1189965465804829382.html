<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259883/polytexneio-i-omada-nomikis-voitheias-kataggellei-tin-astynomia-gia-ksylodarmoys-kai-paraviasi-themeliodon-dikaiomaton"/>
    <meta property="og:site_name" content="LiFO"/>
    <meta property="article:published_time" content="2019-11-19T20:26:00+00:00"/>
    <meta property="og:title" content="Πολυτεχνείο: Η Ομάδα Νομικής Βοήθειας καταγγέλλει την Αστυνομία για ξυλοδαρμούς και παραβίαση θεμελιωδών δικαιωμάτων"/>
    <meta property="og:description" content="Η Ομάδα Νομικής Βοήθειας καταγγέλλει την Αστυνομία για και παραβίαση θεμελιωδών δικαιωμάτων"/>
  </head>
  <body>
    <article>
      <h1>Πολυτεχνείο: Η Ομάδα Νομικής Βοήθειας καταγγέλλει την Αστυνομία για ξυλοδαρμούς και παραβίαση θεμελιωδών δικαιωμάτων</h1>
      <h2>Η Ομάδα Νομικής Βοήθειας καταγγέλλει την Αστυνομία για και παραβίαση θεμελιωδών δικαιωμάτων</h2>
      <address><time datetime="2019-11-19T20:26:00+00:00">19 Nov 2019, 20:26</time> by <a rel="author">NEWSROOM</a></address>
      <p>
        <b>Με επίσημη καταγγελία, η Ομάδα Νομικής Βοήθειας καταγγέλλει αστυνομική βία και σειρά παραβιάσεων θεμελιωδών δικαιωμάτων κατά τη διάρκεια των επεισοδίων στα Εξάρχεια μετά την πορεία για το <a href="https://www.lifo.gr/tags/%CE%A0%CE%BF%CE%BB%CF%85%CF%84%CE%B5%CF%87%CE%BD%CE%B5%CE%AF%CE%BF">Πολυτεχνείο</a>, αλλά και στη ΓΑΔΑ όπου οδηγήθηκαν οι συλληφθέντες.</b>
      </p>
      <p>Η Ομάδα Νομικής Βοήθειας κάνει λόγο και για υπερβολική βία από πλευράς της Αστυνομίας, επιλεκτική εξονυχιστική σωματική έρευνα με εκγύμνωση μόνο των γυναικών και μια σειρά πράξεων που συντελούν παραβίαση θεμελιωδών δικαιωμάτων.</p>
      <p>Αναλυτικά η ανακοίνωση:</p>
      <p>Ανακοίνωση της Ομάδας Νομικής Βοήθειας για τα γεγονότα της 17ης - 18ης Νοεμβρίου</p>
      <p>Στον απόηχο της εξαιρετικά μαζικής και δυναμικής πορείας της 46ης επετείου του Πολυτεχνείου, καταγγέλλουμε την απαράδεκτη και παράνομη στάση των αστυνομικών δυνάμεων εναντίον πολιτών και διαδηλωτών στο πλαίσιο υλοποίησης ενός προαποφασισμένου σχεδίου τυφλής και αιματηρής καταστολής από την ηγεσία του Υπουργείου Προστασίας του Πολίτη.</p>
      <p>Ως Ομάδα Νομικής Βοήθειας βρεθήκαμε από το βράδυ της 17ης Νοέμβρη στη Γενική Αστυνομική Διεύθυνση Αττικής με σκοπό την άμεση παροχή νομικών συμβουλών στους συλληφθέντες και γίναμε μάρτυρες μιας σειράς παραβιάσεων θεμελιωδών δικαιωμάτων.</p>
      <p>Ειδικότερα:</p>
      <p>● στους συλληφθέντες παράνομα δεν επετράπη να επικοινωνήσουν με δικηγόρο και με οικεία τους πρόσωπα,</p>
      <p>● όταν πληροφορηθήκαμε τις συλλήψεις και μεταβήκαμε στη ΓΑΔΑ, δεν μας επετράπη η άμεση επικοινωνία με τους συλληφθέντες παρά μετά από διάστημα μίας και πλέον ώρας,</p>
      <p>● κατά τη διάρκεια των συλλήψεων ασκήθηκε υπερβολική βία από τις αστυνομικές δυνάμεις με αποτέλεσμα το σύνολο των συλληφθέντων να φέρει εμφανή σημάδια και τραύματα. Μάλιστα, συλληφθείσα η οποία είχε τραυματιστεί στο χέρι δεν μεταφέρθηκε στο νοσοκομείο, παρά μόνο μετά από πιέσεις από την πλευρά των συνηγόρων,</p>
      <p>● τα αστυνομικά όργανα προέβησαν σε επιλεκτική εξονυχιστική σωματική έρευνα με εκγύμνωση μόνο των γυναικών κατά τη διάρκεια των προσαγωγών με σκοπό των εκφοβισμό και εξευτελισμό τους,</p>
      <p>● κατά τη διάρκεια των προσαγωγών και πριν φτάσουν στη ΓΑΔΑ, οι αστυνομικοί οδήγησαν τους προσαχθέντες σε πάρκινγκ δίπλα στο Υπουργείο Πολιτισμού και αφού τους ανάγκασαν να γονατίσουν, τους φωτογράφισαν παράνομα με τα ιδιωτικά τους κινητά τηλέφωνα. Όποιος/α δεν έσκυβε το κεφάλι για να μην φωτογραφηθεί, δεχόταν χτυπήματα από τους αστυνομικούς με σκοπό να συνετιστεί,</p>
      <p>● εξαρχής έγινε φανερό ότι η αστυνομία είχε προαποφασίσει βαρύ κατηγορητήριο, το οποίο περιελάμβανε τόσο κακουργήματα όσο και πλημμελήματα (απόπειρα βαριάς σωματικής βλάβης, έκρηξη, εμπρησμός, οπλοφορία, αντίσταση κατά της αρχής) και συνέλαβε στη συνέχεια τυχαία, νεαρά κατά βάση, άτομα στα οποία και το απέδωσε, παρότι ήταν προφανές ότι οι συλληφθέντες καμία σχέση δεν είχαν με τις πράξεις που τους καταλογίζουν,</p>
      <p>● Περαιτέρω, τη Δευτέρα 18/11, όταν οι συλληφθέντες οδηγήθηκαν στον Εισαγγελέα, η υπ΄ αριθμ. 512 διμοιρία των ΜΑΤ επιτέθηκε αναίτια στους αλληλέγγυους που είχαν συγκεντρωθεί αλλά και στους γονείς, συγγενείς και συνηγόρους των συλληφθέντων, με αποτέλεσμα να προκληθούν περαιτέρω τραυματισμοί. Ο επικεφαλής της εν λόγω διμοιρίας ακολουθώντας τη συνήθη τακτική αρνήθηκε να δώσει τα στοιχεία του. Μετά από έντονη πίεση των παρισταμένων, το αρχηγείο της αστυνομίας αντί να δώσει εντολή για παροχή των στοιχείων των αστυνομικών, αντικατέστησε την εν λόγω διμοιρία.</p>
      <p>Απαιτούμε την απόδοση ποινικών και πειθαρχικών ευθυνών μέσω διεξαγωγής ΕΔΕ στα αστυνομικά όργανα που ενήργησαν παράνομα καταπατώντας θεμελιώδη δικαιώματα.</p>
      <p>Η Ελληνική Αστυνομία και η ηγεσία του Υπουργείο Προστασίας του Πολίτη είναι υπόλογες και πολιτικά υπεύθυνες για τη στάση των αστυνομικών οργάνων στα γεγονότα της επετείου του Πολυτεχνείου αλλά πριν από αυτή (ΑΣΟΕΕ, επιθέσεις στα Εξάρχεια κλπ).<br/>Από την πλευρά μας θα είμαστε παρόντες και παρούσες την 25η Νοέμβρη, ημέρα κατά την οποία έχει οριστεί η δικάσιμος των συλληφθέντων, αλλά και σε κάθε άλλη περίπτωση που θα απαιτηθεί νομική συμπαράσταση σε όσους έρχονται αντιμέτωποι με τις δυνάμεις καταστολής.</p>
    </article>
  </body>
</html>