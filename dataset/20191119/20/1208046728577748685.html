<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/blohm-efter-succen-jag-har-hittat-mig-sjalv-pa-planen-igen/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-19T20:01:46+00:00"/>
    <meta property="og:title" content="Blohm efter succén: ”Jag har hittat mig själv på planen igen”"/>
    <meta property="og:description" content="I ett svenskt landslag där flera spelare har imponerat under hösten har Linn Blohm varit en av de, om inte den, som stuckit ut mest. Fem gånger har mittsexan blivit uttagen i omgångens lag i Danmark – inte undra på att självförtroendet är skyhögt inför det stundande världsmästerskapet i Japan. – Jag har hittat mig […]"/>
  </head>
  <body>
    <article>
      <h1>Blohm efter succén: ”Jag har hittat mig själv på planen igen”</h1>
      <address><time datetime="2019-11-19T20:01:46+00:00">19 Nov 2019, 20:01</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>I ett svenskt landslag där flera spelare har imponerat under hösten har Linn Blohm varit en av de, om inte den, som stuckit ut mest. Fem gånger har mittsexan blivit uttagen i omgångens lag i Danmark – inte undra på att självförtroendet är skyhögt inför det stundande världsmästerskapet i Japan.<br/>– Jag har hittat mig själv på planen igen, säger Linn Blohm till Handbollskanalen.</b>
      </p>
      <p>Det är pressträff i Malmö inför landslagets avfärd till Japan. Spelarna verkar onekligen trivas och det syns lång väg att majoriteten av spelarna kommer till den här VM-samlingen med gott självförtroende. En av spelarna det lyser om är Linn Blohm, som åker till VM med ett minst sagt starkt självförtroende.</p>
      <p>– Ja, men det gör jag verkligen. Det har gått väldigt bra, så det är kul. Jag tror att det har att göra med att jag har fått extremt stort förtroende av min tränare, framförallt eftersom jag har varit vår enda linjespelare då vår andra linje är skadad.</p>
      <p>– Men jag tycker om att ha stort ansvar. Nu har det gått ett år efter förlossningen också och jag har kommit tillbaka till den fysiska form som jag hade innan. Jag har hittat mig själv på planen igen och det syns att jag trivs och att jag har kul. Jag har en helt annan utstrålning nu än tidigare.</p>
      <p>
        <b>Är det en känsla som har kommit smygande eller var det något specifikt tillfälle då du kände att du var tillbaka på allvar?</b>
      </p>
      <p>– Jag kände tendenser under förra säsongen att jag närmade mig. I år kände jag att jag kommer att få spela extremt mycket – då gäller det att ta vara på chansen och njuta. Och det har jag gjort.</p>
      <p>Linn Blohm har blivit uttagen i omgångens lag i den danska ligan fem gånger, vilket är fler än någon annan spelare. Mittsexan ligger tvåa i MEP-ligan, fyra i skytteligan och har högst skottprocent av de spelare som har fått spela ordentligt. Därför är det kanske inte så konstigt med de där fem uttagningarna.</p>
      <p>– Jag hade inte trott det innan, men det är så klart jättekul. Jag är en av de äldsta i laget så jag får mycket makt eller hur man säger. Det blir mycket inspel till mig, men det gäller att göra mål på chanserna också, skrattar hon.</p>
      <p>
        <b>Du har öst in mål, men hur har det gått bakåt?</b>
      </p>
      <p>– Det har kommit in en ny tjej som jag spelar trea tillsammans med, vi har hittat varandra väldigt snabbt. Vi tappade ändå Kelly Dulfer och Jenny Alm efter förra säsongen och därför har vi fått ändra om helt.</p>
      <p>– Förra säsongen spelade jag bara tvåa i försvaret, men jag trivs bättre som trea. Det är lite roligare, man får bestämma mer och får en lite större roll.</p>
      <p>För ett år sedan gjorde Linn Blohm sitt första mästerskap efter att blivit mamma för första gången. På frågan om vad hon går in med för känsla i det här mästerskapet jämfört med EM för ett år sedan svarar hon så här:</p>
      <p>– Det är helt annorlunda. Förra året skulle jag hitta tillbaka till formen, nu har jag både form och flow.</p>
      <p>
        <b>Det är få som tror på Sverige i det här mästerskapet, hur ser du på det?</b>
      </p>
      <p>– Jag tror verkligen på det här landslaget. Det blir en drivkraft för oss att visa att vi är mycket bättre än vad många tror. Det kommer att bli ett jättespännande mästerskap, avslutar Linn Blohm.</p>
    </article>
  </body>
</html>