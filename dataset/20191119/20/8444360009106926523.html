<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/syria-treis-nekroi-kai-okto-traymaties-apo-epithesi-se-sxoleio/2919267/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T20:02:58+00:00"/>
    <meta property="og:title" content="Συρία: Τρεις νεκροί και οκτώ τραυματίες από επίθεση σε σχολείο"/>
    <meta property="og:description" content="Τρεις άνθρωποι σκοτώθηκαν και οκτώ τραυματίστηκαν ύστερα από έκρηξη σε σχολείο στη βορειοανατολική Συρία."/>
  </head>
  <body>
    <article>
      <h1>Συρία: Τρεις νεκροί και οκτώ τραυματίες από επίθεση σε σχολείο</h1>
      <h2>Τρεις άνθρωποι σκοτώθηκαν και οκτώ τραυματίστηκαν ύστερα από έκρηξη σε σχολείο στη βορειοανατολική Συρία.</h2>
      <address><time datetime="2019-11-19T20:02:58+00:00">19 Nov 2019, 20:02</time> by <a rel="author">Newsit Newsroom</a></address>
      <p>Σύμφωνα με το τουρκικό υπουργείο Άμυνας το μακελειό συνέβη ύστερα από επίθεση με πύραυλο που εξαπέλυσαν δυνάμεις της κουρδικής πολιτοφυλακής Μονάδες Προστασίας του Λαού (YPG) σε ένα σχολείο σε χωριό στο Τελ Αμπιάντ στη βόρεια Συρία.</p>
      <p>Όπως υποστηρίζουν οι Τούρκοι η επίθεση έγινε σε μια περιοχή στη Συρία στην οποία υποτίθεται ότι οι κουρδικές δυνάμεις θα έπρεπε να έχουν αποσυρθεί με βάση την συμφωνία ανάμεσα σε Ρωσία και Τουρκία και την οποία αποδέχθηκαν οι κουρδικές δυνάμεις.</p>
      <p>Χθες, η Άγκυρα απείλησε με νέα στρατιωτική επιχείρηση στη βορειοανατολική Συρία, αν η περιοχή δεν έχει εκκαθαριστεί από την κουρδική πολιτοφυλακή.</p>
      <p>«Οι PKK/YPG, που συνεχίζουν τις παρενοχλήσεις και τις επιθέσεις, και έχουν διεξάγει βομβαρδισμούς στην περιοχή όπου πραγματοποιείται η επιχείρηση Πηγή Ειρήνης, τώρα έπληξαν ένα σχολείο στο χωριό Τσουρν της Τελ Αμπιάντ», υπογράμμισε η ανακοίνωση του τουρκικού ΥΠΑΜ.</p>
      <p>Η Τελ Αμπιάντ είναι μία από τις δύο μεγαλύτερες μεθοριακές πόλεις όπου σημειώθηκαν οι σφοδρότερες μάχες όταν η Άγκυρα εξαπέλυσε τη στρατιωτική της επίθεση στις 9 Οκτωβρίου στη Συρία.</p>
    </article>
  </body>
</html>