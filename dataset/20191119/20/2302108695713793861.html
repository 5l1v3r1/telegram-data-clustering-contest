<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ambasadoarea-frantei-la-bucuresti-despre-declaratiile-lui-macron-referitoare-la-nato-declaratiile-presedintelui-meu-nu-sunt-o-critica-a-structurii-nato-ci-o-nevoie-de-consens-politic.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T20:08:27+00:00"/>
    <meta property="og:title" content="Ambasadoarea Franței la București, despre declarațiile lui Macron referitoare la NATO: Declarațiile președintelui meu nu sunt o critică a structurii NATO, ci o nevoie de consens politic"/>
    <meta property="og:description" content="Recentele declaraţii ale preşedintelui Emmanuel Macron nu sunt &quot;o critică a structurii NATO&quot;, ci acesta a transmis, mai degrabă, că &quot;există o nevoie de"/>
  </head>
  <body>
    <article>
      <h1> Ambasadoarea Franței la București, despre declarațiile lui Macron referitoare la NATO: Declarațiile președintelui meu nu sunt o critică a structurii NATO, ci o nevoie de consens politic </h1>
      <address><time datetime="2019-11-19T20:08:27+00:00">19 Nov 2019, 20:08</time> by <a rel="author">Redacția</a></address>
      <p>Recentele declaraţii ale preşedintelui Emmanuel Macron nu sunt „o critică a structurii NATO”, ci acesta a transmis, mai degrabă, că „există o nevoie de consens politic” în Alianţă, a declarat, marţi, ambasadoarea Franţei la Bucureşti, Michele Ramis, citată de <a href="https://www.agerpres.ro/politica/2019/11/19/ambasadoarea-frantei-ce-a-spus-presedintele-meu-nu-e-o-critica-a-functionarii-nato-a-spus-ca-exista-o-nevoie-de-consens-politic--405889">Agerpres.ro.</a></p>
      <p>Precizarea a fost făcută în contextul în care preşedintele francez a declarat săptămâna trecută, pentru publicaţia The Economist, că „suntem pe punctul de a asista la moartea cerebrală a NATO”.</p>
      <p>„Ce a spus preşedintele meu nu este o critică a funcţionării NATO în sine şi a structurii militare. NATO este o organizaţie foarte eficace, foarte structurată, cu o ierarhie ce funcţionează foarte bine, interoperabilitate şi aceste declaraţii nu se refereau la structura militară. A spus că există probabil, în interiorul NATO, o nevoie de consens politic mai mare între aliaţi, când se iau decizii individuale. Asta e tot. Nu a pus sub semnul întrebării pertinenţa”, a spus Michele Ramis.</p>
      <p>Ea a fost prezentă, alături de alţi 20 de diplomaţi din state membre NATO acreditaţi la Bucureşti, la o vizită în baza militară Deveselu.</p>
      <p>„NATO e o alianţă militară cu propriile reguli. Poate că ar trebui ca legătura să fie mai strânsă înainte de decizii politice luate de unii aliaţi, deoarece miza este securitatea noastră comună”, a punctat Ramis.</p>
      <p>Pornind de la declaraţia lui Emmanuel Macron, unii dintre ambasadori au apreciat că Europa are nevoie de o „voce mai puternică” în NATO şi au subliniat nevoia de coeziune.</p>
      <p>Ambasadorul Germaniei la Bucureşti, Cord Meier Klodt, a vorbit despre nevoia de „mai multă Europa” în sistemul comun de apărare.</p>
      <p>„Cred că este foarte clar pentru noi toţi – avem nevoie de mai multă Europa în sistemul nostru de apărare, avem nevoie de coeziune, de un impact mai mare al Europei, dar nu ca substitut, ci să fie coordonată îndeaproape în cadrul NATO. Aceasta este poziţia Germaniei”, a spus diplomatul.</p>
      <p>Vorbind de declaraţia preşedintelui francez, el a evocat răspunsul cancelarului german, Angela Merkel.</p>
      <p>„Doamna cancelar s-a exprimat în acest sens şi a spus că unele exprimări sunt mai fericite, altele nu. Dar cred că înţelegem mesajul esenţial, anume ‘faceţi ca Europa să fie mai auzită’. Este simbolic faptul că suntem aici azi să vedem unul din stâlpii de bază ai sistemului de apărare NATO”, a subliniat Cord Meier Klodt.</p>
      <p>Diplomatul a vorbit şi despre conştiinţa nevoii de coordonare. „Sunt convins că Franţa ştie că putem avea securitatea de care avem nevoie, într-o lume de ameninţări , doar dacă suntem coordonaţi. Poate topica şi accentele sunt diferite dar noi Germania credem cu putere că trecem de provoxări numai în acest sistem”, a spus ambasadorul Germaniei.</p>
      <p>Ambasadoarea Turciei, Fusun Aramaz, a afirmat că „alianţa este puternică, este capabilă şi suntem complet dedicaţi Alianţei”.</p>
      <p>Vorbind despre relaţia dintre Turcia şi NATO, ea a subliniat contextul regional. „Trebuie să avem un dialog cu Rusia, deoarece facem parte din aceeaşi regiune şi deşi subliniem frecvent că nu suntem de acord cu Rusia pe toate planurile, de fapt avem multe teme pe care nu suntem de acord – de exemplu anexarea ilegală a Crimeei şi activităţile în Estul Ucrainei – pe de altă parte trebuie să păstrăm un dialog. De exemplu, în Siria, pe teren”, a afirmat Fusun Aramaz.</p>
      <p>De asemenea, a punctat că Turcia a cumpărat rachete S-400 de la Rusia din motive ce ţin „strict de securitatea naţională”.</p>
      <p>„Am explicat că achiziţionarea rachetelor S-400 de la Rusia are legătură complet cu securitatea noastră naţională şi nu va interfera cu poziţia Alianţei şi nu vor fi integrate în sistemul Alianţei, dar au fost achiziţionate pur şi simplu din motive de securitate din regiune, dacă vă gândiţi la Siria şi alte locuri”, a afirmat ambasadoarea.</p>
      <p>Ea a evidenţiat că armata Turciei este „a doua cea mai mare armată NATO, este foarte disciplinată”.</p>
      <p>Ambasadorul Statelor Unite ale Americii, Hans Klemm, care a iniţiat invitaţia către ambasadori la baza militară, a vorbit despre eveniment.</p>
      <p>„Obiectivul a fost să arătăm investiţiile pe care România şi Statele Unite ale Americii le-au făcut aici, la Deveselu, ca parteneri strategici dar şi ca aliaţi, de a pune la dispoziţie un scut antirachetă pentru NATO şi comunitatea transatlantică, pentru a arăta funcţiile facilităţii şi apoi pentru a sublinia că aceasta este o facilitatea NATO, rezultatul investiţiilor din partea României şi SUA”, a afirmat Klemm.</p>
      <p>El a amintit că sistemul de apărare antirachetă Aegis de la baza militară Deveselu a fost inaugurat în 2016 şi a subliniat rolul exclusiv defensiv al sistemului. „Singura sa misiune este de a apăra de eventuale atacuri cu rachetă din Orientul Mijlociu”, a punctat ambasadorul american.</p>
      <p>
        <i>foto: Michele Ramis, ambasadoarea Franței la București, sursa foto: Inquam Photos/ Octav Ganea</i>
      </p>
    </article>
  </body>
</html>