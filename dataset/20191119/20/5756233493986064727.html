<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622398/%D9%87%DB%8C%DA%86-%D8%A8%DB%8C%E2%80%8C%D8%AE%D8%A7%D9%86%D9%85%D8%A7%D9%86%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D8%A2%D8%B3%DB%8C%D8%A8-%D9%86%D8%AF%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T20:48:00+00:00"/>
    <meta property="og:title" content="هیچ بی‌خانمانی در پایتخت آسیب ندیده است"/>
    <meta property="og:description" content="مدیرعامل سازمان رفاه، خدمات و مشارکت‌های اجتماعی شهرداری تهران با اشاره به افزایش ۱۴درصدی پذیرش کارتن‌خواب‌ها و بی‌خانمان‌ها در گرمخانه‌های پایتخت طی روزهای اخیر گفت:هیچ یک از این افراد به دلیل سرما آسیب ندیده و دچار مشکل نشده‌اند."/>
  </head>
  <body>
    <article>
      <h1>هیچ بی‌خانمانی در پایتخت آسیب ندیده است</h1>
      <address>
        <time datetime="2019-11-19T20:48:00+00:00">19 Nov 2019, 20:48</time>
      </address>
      <p>
        <i>مدیرعامل سازمان رفاه، خدمات و مشارکت‌های اجتماعی شهرداری تهران با اشاره به افزایش ۱۴درصدی پذیرش کارتن‌خواب‌ها و بی‌خانمان‌ها در گرمخانه‌های پایتخت طی روزهای اخیر گفت:هیچ یک از این افراد به دلیل سرما آسیب ندیده و دچار مشکل نشده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدمالک حسینی روز سه‌شنبه در گفت و گو با ایرنا با اشاره به آماده‌باش گرمخانه‌های پایتخت طی برودت هوا طی روزهای اخیر اظهارداشت: حدود یک ماه گذشته، در نخستین موج سرما، تعداد مراجعه‌کنندگان به گرمخانه‌ها حدود ۴۰ درصد افزایش داشت.</p>
      <p>وی گفت: با توجه به اعتماد ایجاد شده، افرادی که معمولا آسیب‌پذیر هستند و در سطح شهر و مکان‌های سکونتگاهی حضور داشته و سرپناهی نداشتند، داوطلبانه به گرمخانه‌ها مراجعه می‌کنند.</p>
      <figure>
        <img src="https://aftabnews.ir/files/fa/news/1398/8/28/361314_674.jpg"/>
      </figure>
      <p>حسینی با اشاره به فعالیت ۱۸ گرمخانه در پایتخت افزود: در این مراکز، ۲هزار و ۸۰۰تخت و به طور کف خواب تا ۴هزار و ۲۰۰ امکان پذیرش داریم، همچنین گرمخانه‌ها ۲۴ ساعته فعال هستند و سه وعده غذایی را در اختیار افراد بی‌خانمان و کارتن‌خواب قرار می‌دهد.</p>
      <p>مدیرعامل سازمان رفاه، خدمات و مشارکت‌های اجتماعی شهرداری تهران با بیان اینکه طی روزهای اخیر ۲۳ درصد تماس‌های مردمی با سامانه ۱۳۷ برای کمک به افراد آسیب‌دیده و اسکان آنان در گرمخانه‌ها افزایش پیدا کرده است، اظهارداشت: با توجه به وضعیت ترافیکی روزهای اخیر، همکاران ما در محل حضور پیدا کرده و افراد آسیب‌دیده را به گرمخانه‌ها منتقل کرده‌اند.</p>
      <p>وی گفت: چالش ما در حال حاضر مناطق بی‌دفاع شهری و حاشیه‌ای مانند رود دره فرحزاد، خلازیر و شوش است که از دو هفته گذشته با محوریت سازمان‌های مردم نهاد، گروه اقدام ویژه تشکیل شده که این گروه، فعالیت‌های عملیاتی میدانی برای کمک به کارتن‌خواب‌ها و بی‌خانمان‌ها در پاتوق‌ها و مراکز آسیب را انجام می‌دهد و شهرداری هم از این گروه پشتیبانی می‌کند.</p>
      <p>حسینی افزود: این گروه با حضور در مناطق آسیب‌زا، غذای گرم، پتو و لباس گرم بین افراد آسیب‌دیده توزیع می‌کند.</p>
      <p>مدیرعامل سازمان رفاه، خدمات و مشارکت‌های اجتماعی شهرداری تهران بیان کرد: گاهی اوقات برخی از افراد بی‌خانمان و کارتن‌خواب، شرایط یا تمایل برای حضور در گرمخانه‌ها را ندارند که از یکشنبه شب پنج دستگاه اتوبوس با عنوان گرمخانه سیار در مناطقی همچون میدان تجریش، منطقه ۲ در کنار رود دره فرحزاد، شوش و خلازیر برای اسکان موقت این افراد مستقر شدند که آنان تا بهترشدن وضعیت جوی در این اتوبوس‌ها اسکان پیدا می‌کنند.</p>
      <p>وی با اشاره به آماده‌باش گشت‌های فوریت‌های اجتماعی افزود: این گشت‌ها، ۱۰۰ درصد افزایش پیدا کرده و در حال حاضر ۴۰ واحد گشت فعالیت می‌کنند، همچنین از ظرفیت گشت‌های سازمان‌های غیردولتی استفاده کردیم و حدود پنج واحد گشت این نهاد هم اضافه شده است.</p>
      <p>حسینی اظهارداشت: در تعامل با بهزیستی، در مکان‌های که گرمخانه‌های شهرداری وجود ندارند، شلترهای بهزیستی این مکان‌ها را پوشش می‌دهند و از افراد آسیب‌دیده حمایت می‌کنند.</p>
      <p>مدیرعامل سازمان رفاه، خدمات و مشارکت‌های اجتماعی شهرداری تهران با اشاره به فعالیت مراکز ویژه برای کمک به بانوان آسیب‌دیده گفت: گرمخانه‌هایی در مناطق ۲۲ و ۱۲ و یک سامانسرا در منطقه چهار برای نگهداری از متکدیان حرفه‌ای، بیماران خاص و زنانی که دچار اختلال حواس هستند، فعالیت می‌کند.</p>
      <p>وی افزود: در پهنه شرقی تهران هم یک مرکز ویژه برای زنان در نظر گرفته شده است که طی چند روز آینده نهایی می‌شود و همچنین طی مذکراتی قرار است گرمخانه‌ای ویژه بانوان در منطقه ۲ مشرف به دره فرحزاد راه‌اندازی شود.</p>
      <p>حسینی بیان کرد: گرمخانه ویژه آقایان در منطقه ۱۸ هم به زودی فعال می‌شود و تعداد گرمخانه‌ها به ۲۰ مرکز خواهد رسید.</p>
      <p>مدیرعامل سازمان رفاه، خدمات و مشارکت‌های اجتماعی شهرداری تهران گفت: همچنین شهروندان در صورت مشاهده افراد بی‌سرپناه می‌توانند موارد را به شماره تلفن ۵۵۵۲۲۳۲۲ اعلام کنند.</p>
    </article>
  </body>
</html>