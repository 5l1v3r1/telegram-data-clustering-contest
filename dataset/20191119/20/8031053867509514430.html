<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%cf%81%ce%b1%ce%b3%ce%b9%ce%ba%cf%8c-%cf%83%cf%85%ce%bc%ce%b2%ce%ac%ce%bd-%cf%83%cf%84%ce%b7%ce%bd-%ce%ba%cf%81%ce%ae%cf%84%ce%b7-21%cf%87%cf%81%ce%bf%ce%bd%ce%bf%cf%82-%ce%b1%ce%ba%cf%81%cf%89.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T20:15:18+00:00"/>
    <meta property="og:title" content="Τραγικό συμβάν στην Κρήτη: 21χρονος ακρωτηριάστηκε στη μηχανή του κιμά"/>
    <meta property="og:description" content="Τραγικό ατύχημα συνέβη στην Κρήτη, όταν ένας 21χρονος έχασε το χέρι του δουλεύοντας σε μηχανή κοπής κιμά, σε κρεοπωλείο της Λ. Κνωσσού."/>
  </head>
  <body>
    <article>
      <h1>Τραγικό συμβάν στην Κρήτη: 21χρονος ακρωτηριάστηκε στη μηχανή του κιμά</h1>
      <address>
        <time datetime="2019-11-19T20:15:18+00:00">19 Nov 2019, 20:15</time>
      </address>
      <p>
        <b>Τραγικό ατύχημα συνέβη στην Κρήτη, όταν ένας 21χρονος έχασε το χέρι του δουλεύοντας σε μηχανή κοπής κιμά, σε κρεοπωλείο της Λ. Κνωσσού.</b>
      </p>
      <p>Στην Ορθοπεδική κλινική του Βενιζέλειου νοσοκομείου Ηρακλείου εξακολουθεί να νοσηλεύεται μετά το πολύωρο χειρουργείο στο οποίο υπεβλήθη, ο 21χρονος άνδρας που ακρωτηριάστηκε σε μηχανή του κιμά, το πρωί της Κυριακής στο Ηράκλειο.</p>
      <p>Σύμφωνα με τα όσα δήλωσε στο cretapost o αναπληρωτής διοικητής του Βενιζέλειου Nοσοκομείου Ηρακλείου, Γιώργος Μοσχοβάκης, οι γιατροί δεν κατάφεραν να του σώσουν τον αντίχειρα και ακρωτηριάστηκε από τον καρπό ενώ η οικογένεια του νεαρού εξετάζει το ενδεχόμενο να μεταβεί στην Αθήνα για την τοποθέτηση πρόσθετου άκρου.</p>
      <p>Σύμφωνα με πληροφορίες του cretapost, ο 21χρονος ακρωτηριάστηκε δουλεύοντας σε μηχανή κοπής κιμά, σε κρεοπωλείο της Λ. Κνωσσού.</p>
      <p>Στο σημείο έσπευσε ασθενοφόρο του ΕΚΑΒ όπου μετέφερε τον νεαρό άνδρα στο Βενιζέλειο Νοσοκομείο ο οποίος σύμφωνα με πληροφορίες βρίσκεται σε άσχημη ψυχολογική κατάσταση.</p>
      <p>Αμέσως εισήχθη στο χειρουργείο με τους γιατρούς να καταβάλουν υπεράνθρωπες προσπάθειες να σώσουν-έστω- τον αντίχειρα του.</p>
      <p>Έκοψε τα δάχτυλά του για να τα προσφέρει στον φίλο του!</p>
      <p>Eν τω μεταξύ μία άλλη παρόμοια και απίστευτη ιστορία έλαβε χώρα το απόγευμα της Κυριακής, λίγο μετά το ατύχημα του 21χρονου στην Αμμουδάρα, με πρωταγωνιστή άνδρα ηλικίας περίπου 50ετών, ο οποίος εμφανίστηκε σε επιχειρηματία της περιοχής, με αιμορραγία στα χέρια του, ζητώντας του να καλέσει το ΕΚΑΒ, καθώς όπως του ανέφερε και εκείνος έκοψε τα τέσσερα δάχτυλά του, προκειμένου να βοηθήσει τον νεαρό που νωρίτερα είχε ακρωτηριαστεί.</p>
      <p>Στο σημείο έφτασε ασθενοφόρο του ΕΚΑΒ και μετέφερε τον 50χρονο στο Βενιζέλειο. Όπως δήλωσε στο cretapost o κ. Μοσχοβάκης και ο ίδιος χρειάστηκε να νοσηλευτεί στην Ορθοπεδική κλινική, με τα δάχτυλα του να φέρουν βαριές κακώσεις, ωστόσο ευτυχώς δεν ακρωτηριάστηκαν!</p>
      <p>
        <b>Ένας άνθρωπος με… ευαισθησίες</b>
      </p>
      <p>Σύμφωνα με πληροφορίες, ο 50χρονος άνδρας χτύπησε το χέρι του με τσεκούρι, προκειμένου να προσφέρει τα δάχτυλά του στον 21χρονο.</p>
      <p>Η κίνηση του αυτή έχει να κάνει με τον ιδιαίτερα ευαίσθητο χαρακτήρα του και την διάθεση προσφοράς προς τον συνάνθρωπο.</p>
      <p>Αυτό αναφέρουν όσοι γνωρίζουν τον 50χρονο ο οποίος φέρεται να δήλωσε αμέσως μετά το περιστατικό ότι τα δάχτυλα αυτά τα είχε περισσότερα ανάγκη ο νεαρός απ ότι ο ίδιος.</p>
      <p>Κάτοικοι της περιοχής που τον γνωρίζουν μιλάνε με τα καλύτερα λόγια για τις ευαισθησίες του με τους ανθρώπους, το περιβάλλον και τη θάλασσα και την ιδιότυπη ζωή που έχει επιλέξει, πάντα χωρίς να βλάπτει κανένα.</p>
    </article>
  </body>
</html>