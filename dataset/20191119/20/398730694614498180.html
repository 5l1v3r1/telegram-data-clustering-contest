<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/amnesty-over-100-dodade-under-iranprotester/"/>
    <meta property="og:site_name" content="DN.SE"/>
    <meta property="article:published_time" content="2019-11-19T20:49:28+00:00"/>
    <meta property="og:title" content="Amnesty: Över 100 dödade under Iranprotester"/>
    <meta property="og:description" content="Över 100 människor har enligt Amnesty International dödats under de våldsamma protesterna i Iran."/>
  </head>
  <body>
    <article>
      <h1>Amnesty: Över 100 dödade under Iranprotester</h1>
      <address><time datetime="2019-11-19T20:49:28+00:00">19 Nov 2019, 20:49</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Över 100 människor har enligt Amnesty International dödats under de våldsamma protesterna i Iran.<br/>På tisdagen rullade bepansrade fordon på Teherans gator och minst två bensinstationer sattes i brand i huvudstaden.</b>
      </p>
      <p>Mycket av vad som sker i Iran är höljt i dunkel eftersom internet begränsats kraftigt sedan i helgen.</p>
      <p>– Internet kommer tillbaka gradvis i vissa provinser där det finns försäkringar om att internet inte kommer att missbrukas, säger regeringstalespersonen Ali Rabiei enligt den halvstatliga nyhetsbyrån Isna, som refereras av AFP.</p>
      <p>Sedan protesterna inleddes och polisen sattes in mot demonstranterna har minst 106 civila dödats i 21 städer, enligt Amnesty som baserar siffrorna på videosekvenser som verifierats och vittnesmål från Iran.</p>
      <p><b>Enligt människorättsorganisationen</b> är dödstalet förmodligen mycket högre.</p>
      <p>”Videofilmer visar säkerhetsstyrkor använda skjutvapen, vattenkanoner och tårgas, för att skingra protester, och slå demonstranter med batong. Bilder på patronhylsor på marken efteråt, liksom det höga dödstalet, indikerar att skarp ammunition har använts”, skriver Amnesty på sin <a href="https://www.amnesty.org/en/latest/news/2019/11/iran-more-than-100-protesters-believed-to-be-killed-as-top-officials-give-green-light-to-crush-protests/">hemsida</a>.</p>
      <p>I måndags uppgav myndighetsföreträdare för brittiska BBC att tolv människor dödats. Men de regimtrogna iranska medierna har endast angett ett fåtal dödsoffer.</p>
      <p>Över 1 000 människor har enligt myndigheterna gripits.</p>
      <p>Minst fyra personer ut säkerhetsstyrkorna har dödats enligt regimen. Tre personer ur säkerhetsstyrkorna dödades med knivar och machetes väster om huvudstaden Teheran sent i måndags, uppger Isna.</p>
      <p>På tisdagen var situationen i Iran till stora delar oklar på grund av internetbegränsningen. Enligt det iranska rättsväsendet har protesterna avtagit. Men en av AFP:s journalister i Teheran såg två bensinstationer som satts i brand och hundratals kravallpoliser, bepansrade fordon och en vattenkanon som satts in för att slå ned protester i huvudstaden.</p>
      <p>Polisnärvaron gjorde det dock omöjligt att fotografera.</p>
      <p>Protester har också rapporterats från staden Tabris och Shahr-e Qods, väster om Teheran, enligt statliga medier.</p>
      <p><b>I måndags varnade </b>det mäktiga revolutionsgardet – en gren av den iranska försvarsmakten – för ”bestämda” åtgärder om de regeringskritiska protesterna inte upphör.</p>
      <p>Protesterna utlöstes i fredags när regeringen utan förvarning höjde bensinpriserna kraftigt.</p>
      <p>I tiotals städer har iranier sedan dess uttryckt ilska över dålig levnadsstandard, statlig korruption, politiskt förtryck och ökade klyftor mellan rika och fattiga. Över 100 bankkontor, en rad bensinstationer och nära 60 större affärslokaler har satts i brand eller plundrats under oroligheterna. Minst två militäranläggningar har förstörts och tiotals bussar satts i brand.</p>
      <p><a href="https://www.dn.se/nyheter/varlden/regeringen-fordomer-irans-agerande-/">Läs mer: Regeringen fördömer Irans agerande</a> </p>
      <p><a href="https://www.dn.se/nyheter/varlden/michael-winiarski-mullorna-star-handfallna-infor-bransleprotesterna/">Michael Winiarski: Mullorna står handfalla inför bränsleprotesterna</a> </p>
    </article>
  </body>
</html>