<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/egitim/135273/satafatli-mevlidin-golgesinde-kalan-universitede-alt-yapi-yetersizligi-egitime-engel-oldu"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T20:40:00+00:00"/>
    <meta property="og:title" content="Şatafatlı mevlidin gölgesinde kalan üniversitede alt yapı yetersizliği eğitime engel oldu!"/>
    <meta property="og:description" content="Hacettepe Üniversitesi Fen Fakültesi bünyesindeki Biyoloji Bölümü öğrencileri alt yapı yetersizliği nedeniyle bilimsel eğitim almakta güçlük yaşıyor ."/>
  </head>
  <body>
    <article>
      <h1>Şatafatlı mevlidin gölgesinde kalan üniversitede alt yapı yetersizliği eğitime engel oldu!</h1>
      <h2>Hacettepe Üniversitesi Fen Fakültesi bünyesindeki Biyoloji Bölümü öğrencileri alt yapı yetersizliği nedeniyle bilimsel eğitim almakta güçlük yaşıyor .</h2>
      <address>
        <time datetime="2019-11-19T20:40:00+00:00">19 Nov 2019, 20:40</time>
      </address>
      <p>Hacettepe Üniversitesi Fen Fakültesi bünyesindeki Biyoloji Bölümü öğrencileri eğitim gördükleri laboratuvarda az sayıdaki lam-lameli yıkayıp tekrar kullanmak zorunda kaldıklarını dile getirdi.</p>
      <p>Sağlık Bakanlığı eski Müşaviri Ahmet Emin Söylemez ve Instagram fenomeni Büşra Nur Çalar'ın bebekleri için düzenledikleri şatafatlı mevlid, bebeklerine tek taş takmaları ve lüks düğünleri ile sosyal medyada tartışma konusu olurken eğitim sorunları gösterişin ardında kaldı.</p>
      <p><b>Oda TV'den Yusuf Yavuz'ıun haberine göre;</b> biyoloji bölümünde iki yıldır doğalgaz olmaması yüzünden steril ortamda yapılması gereken bilimsel çalışmaların aksadığını belirten öğrenciler, Hacettepe Üniversitesi'nin birçok üniversiteden daha fazla bütçeye sahip olduğuna dikkat çekerek, "Altyapı sorununun çözülüp doğal gazın kullanıma sunulması en somut talebimizdir. Bilimsel eğitim hakkımızdır" açıklamasında bulundu.</p>
      <figure>
        <img src="https://www.gercekgundem.com/images/posts/201911/149901_1600x882.jpg"/>
      </figure>
      <p>Hacettepe Üniversitesi Fen Fakültesi Biyoloji Bölümü öğrencileri geleceğin bilim insanlarının yetişmesi için hayati önemde olan bölümdeki bilimsel laboratuvarda yaşanan sorunlar karşısında isyan etti.</p>
      <p>Üniversite yönetimine de iletilen sorunların çözümü için ortak bir açıklama yapan Biyoloji Bölümü öğrencileri, 1965 yılında enstitü olarak açılan, ardından ise üniversite bünyesine geçen bölümün akademik başarılarının yanında öğretim kadrosuyla da önemli bir kurum olduğuna değinerek, "Fakat bu denli köklü ve bilimsel başarılarıyla ünlü bölümümüzde biz öğrenciler bir çok sıkıntıyla karşı karşıya kalıyoruz. Normal şartlarda bulunması gereken araç ve gereçlerin yoksunluğu yeterli bilimsel eğitim görmememize neden oluyor" ifadelerine yer verdi.</p>
      <figure>
        <img src="https://www.gercekgundem.com/images/posts/201911/149902_918x577.jpg"/>
      </figure>
      <h3>“LAM-LAMEL YETERSİZ, YIKAYIP TEKRAR KULLANIYORUZ”</h3>
      <p>Laboratuvarda sağlıklı bir çalışma yapılabilmesi için olmazsa olmaz olan lam-lamel eksikliği bulunduğunu dile getiren Biyoloji Bölümü öğrencileri, sorunlara neden olan yetersiz mikroskoplar yerine eğitim için daha yeterli materyallere ihtiyaç duyulduğunu belirtiyor. Laboratuvardaki az sayıdaki lam-lameli yıkayıp tekrar kullanmak zorunda kaldıklarına dikkat çeken öğrenciler taleplerini şöyle dile getirdi:</p>
      <h3>“HACETTEPE'NİN ÖDENEĞİ BİRÇOK ÜNİVERSİTEDEN DAHA FAZLA”</h3>
      <p>"Yaklaşık iki yıldır bölümümüzde doğal gaz olmaması, bilimsel eğitim görmemize ve steril çalışmalar yapmamıza engel oluyor. Bizlere altyapı sorunu olarak duyurulan bu eksiklik iki yıldır çözülmüyor. Ama biliyoruz ki Hacettepe Üniversitesi 1.148.726.000 TL bütçesiyle Türkiye'deki diğer üniversitelerden ve Danıştay, Yargıtay gibi devlet kurumlarından daha fazla ödeneğe sahip. Bu yüklü ödeneği ve Hacettepe Üniversitesi'nin diğer gelirlerini düşünecek olursak, eğitimimiz için bir şeyler talep etmek biz öğrencilerin doğal hakkıdır."</p>
      <figure>
        <img src="https://www.gercekgundem.com/images/posts/201911/149903_1161x627.jpg"/>
      </figure>
      <h3>“DOĞALGAZ SORUNU ÇÖZÜLSÜN, BİLİMSEL EĞİTİM HAKKIMIZDIR”</h3>
      <p>Bölümde eksik olan araç-gereçlerin temin edilmesini, mevcut olanlarınsa yenilenmesini talep eden öğrenciler ortak açıklamada, "Altyapı sorununun çözülüp doğal gazın kullanıma sunulması en somut talebimizdir. Hacettepe Üniversitesi Rektörlüğü'nden beklentimiz, taleplerimizin karşılanmasıdır. Biyoloji Bölümü öğrencileri olarak taleplerimizin arkasında duracağız ve takipçisi olacağız. Bilimsel eğitim hakkımızdır" ifadelerine yer verdi.</p>
    </article>
  </body>
</html>