<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76773-Ma-HBO-v-rukach-nove-Game-of-Thrones-His-Dark-Materials-je-fantasy-serialom-kde-su-najlepsimi-priatelmi-cloveka-Daemoni"/>
    <meta property="og:site_name" content="REFRESHER"/>
    <meta property="article:published_time" content="2019-11-19T20:17:00+00:00"/>
    <meta property="og:title" content="Má HBO v rukách nové Game of Thrones? His Dark Materials je fantasy seriálom, kde sú najlepšími priateľmi človeka Daemoni"/>
    <meta property="og:description" content="Na HBO sú dostupné 3 epizódy fantasy seriálu His Dark Materials. Mal by si dať seriálu šancu?"/>
  </head>
  <body>
    <article>
      <h1>Má HBO v rukách nové Game of Thrones? His Dark Materials je fantasy seriálom, kde sú najlepšími priateľmi človeka Daemoni</h1>
      <address><time datetime="2019-11-19T20:17:00+00:00">19 Nov 2019, 20:17</time> by <a rel="author">Dominik Vetrák</a></address>
      <p>
        <b>Na HBO sú dostupné 3 epizódy fantasy seriálu His Dark Materials. Mal by si dať seriálu šancu?</b>
      </p>
      <p>Zvieratká meniace svoju podobu, schopné rozprávať a rozmýšľať ako ľudia, úzko späté stvorenia s jediným človekom. Ak jeden z nich zomrie, rovnaký osud postihne aj toho druhého. To je viac-menej všetko, čo o daemonoch vieme. <b>His Dark Materials je novým fantasy seriálom od HBO</b> podľa knižnej série tvoriacej tituly Northern Lights (v roku 2007 podľa nej prišiel do kín Zlatý kompas s Danielom Craigom), The Subtle Knife a The Amber Spyglass. </p>
      <p>Divák je od prvej epizódy hodený do neznámeho sveta s množstvom vlastných pravidiel a zaujímavých konceptov. Bohužiaľ, nijako mu nie sú vysvetlené, a tak sa väčšinu času zmôže akurát tak na sledovanie bez toho, aby chápal, o čo na tej obrazovke vlastne ide. Seriál predstaví naraz mnoho prvkov a odhalí viaceré zvraty (všetky sú však neuveriteľne čitateľné a žiadny z nich nepristál na pevnej pôde), a tak má divák pocit, že je toho akosi veľa, pričom len veľmi málo čomu rozumie. </p>
      <figure>
        <img src="https://i.refresher.sk/public/dominik-v/2019/_november/3dark-materials1-jumbo-v2.jpg"/>
        <figcaption>
          <cite>HBO</cite>
        </figcaption>
      </figure>
      <p>Prvé tri epizódy si totiž veľmi nelámu hlavu nad tým, aby diváka oboznámili so svojim svetom ani základmi. Cestuje sa medzi svetmi, Daemoni hrajú kľúčovú rolu, no doteraz nám nebolo presne vysvetlené, čo sú vlastne zač. Prítomný je aj Prach (Dust). V prvej epizóde sa spomína až príliš často na to, aby ho v ďalších 2 absolútne nikto neriešil. Koncept dôležitej súčasti tohto sveta bol podľa môjho názoru predstavený až príliš skoro. A aby toho nebolo málo, ani v tomto prípade sme sa nedozvedeli, čo je to vlastne zač. <br/><br/>Tvorcovia sa zrejme rozhodli hrať na dlhú nôtu<b>. Uvedú viaceré elementy tohto sveta, pričom sa nijakému nevenujú natoľko, aby ho divák naplno chápal alebo aspoň mal základnú predstavu, v čom spočíva jeho jedinečnosť.</b> Zároveň má ale seriál problém zaujať. Nie je to kvôli tomu, že neponúka žiadne kreatívne myšlienky alebo originálne či nevšedne poňaté dejové linky. </p>
      <figure>
        <img src="https://i.refresher.sk/public/dominik-v/2019/_november/b4ad9013da9dcbd663e9ec962e3b549c0d604bf9895e56e60f09dbb3984f146e24294c33670c343b2642fbabd157bf77b756621713f7c311a25141e44daf582e.0.jpg"/>
        <figcaption>
          <cite>HBO</cite>
        </figcaption>
      </figure>
      <p><b>Skôr je to tým, že je neuveriteľne rozťahaný, a to už od úvodu.</b> Je pochopiteľné, keď AMC chcelo vysielať The Walking Dead polovicu roka, tak rozťahovali dej zbytočnými odbočkami, nudnými scénami, vatou a podobne. Nie veľmi odlišne vnímam aj prvé tri časti His Dark Materials. <b>Expozícia je miestami neúnosná, scenár a réžia nedokážu budovať napätie a ak by ti tvoj kamoš v diskusii len povedal, že je to „také nejaké nijaké“, tak by vystihol moje myšlienky. </b></p>
      <p>Nezaujmú postavy na čele s Lyrou v podaní Dafne Keen. Mladá herečka bola v Loganovi úžasná, no tu má značné rezervy. Postaviť seriál na problémoch detských postáv nie je jednoduché a málokedy sa to vyplatí. Niekedy ich príbehy, herecké rozsahy a scenár nedokážu diváka dostatočne upútať. Viac-menej to v tomto prípade platí pre väčšinu postáv. Teda až na Lorda Asriela. <b>Je mysteriózny, má vlastnú agendu a hrá ho perfektný James McAvoy. Výrazne pocítiš, keď sa stratí z obrazovky.</b><br/><br/>Všetky tie konšpirácie v pozadí vedené ostatnými hercami a postavami sú totiž predvídateľné a nemajú údernosť. Určite sa toho viac stane v ďalších častiach, no ak prichádzaš v dnešnej dobe s novým seriálom, musíš vyjsť s kožou na trh hneď na začiatku. Celé tri epizódy by však zruční filmári a storytelleri dokázali napratať do pilotu. Prešli však tri epizódy a ja viac nemám motiváciu seriál sledovať.</p>
      <figure>
        <img src="https://i.refresher.sk/public/dominik-v/2019/_november/TV.jpg"/>
        <figcaption>
          <cite>HBO</cite>
        </figcaption>
      </figure>
      <p>Konkurencia je príliš silná a v neuveriteľnom zastúpení. Hoci to hovorím nerád, pretože mi je jasné, že seriál si svojich fanúšikov našiel, pre mňa ide o stratený/zabitý čas. Niekedy je ten seriálový formát naozaj o držku. Tomuto materiálu by sa hodil film a jeho kompozícia oveľa viac. Takto je to rozťahaný sopeľ, ktorý skáče od jednej témy k druhej a žiadnu poriadne nerozvedie. <br/><br/>Sklamaním je aj fantasy zložka. Tá spočíva prevažne v tom, že jeden človek prechádza medzi dvomi svetmi a Daemoni o veľkosti mačiek sa naháňajú po chodbách<b>. Trailery síce sľubovali epickú fantasy výpravu, no niečo mi hovorí, že si tú epickosť odbijú v dvoch-troch epizódach na konci a dovtedy to bude pekná nuda.</b> Rovnako, ako doteraz. Komu teda His Dark Materials odporučiť? Fanúšikom knižnej série a seriálovým divákom, ktorí nemajú čo pozerať a radi zabíjajú čas nevýraznými počinmi. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/71088-Animovany-SpiderMan-dostane-alternativny-zostrih-a-Carrie-Fisher-si-myslela-ze-v-Rogue-One-su-jej-stare-zabery"/>
        <a href="https://refresher.sk/71915-Dafne-Keen-z-Logana-si-zahra-v-serialovej-adaptacii-fantasy-romanu-Zlaty-kompas"/>
        <a href="https://refresher.sk/67494-HBO-ma-nahradu-za-Game-of-Thrones-Velkolepe-fantasy-ma-zvieracich-demonov-aj-skvelych-hercov"/>
        <a href="https://refresher.sk/69957-Nastupca-Game-of-Thrones-sa-odhaluje-v-napinavom-traileri-His-Dark-Materials-bude-dalsim-obrovskym-fantasy-serialom"/>
        <a href="https://refresher.sk/76723-Seriovy-vrah-ktory-sa-priznal-k-stovkam-obeti-Dokument-od-Netflixu-preskuma-zvratenu-mysel-Henryho-Lee-Lucasa"/>
        <a href="https://refresher.sk/76700-Babatko-pripominajuce-Yodu-poblaznilo-cely-internet-Serial-Mandalorian-odhalil-dalsiu-bytost-z-Yodovho-druhu"/>
        <a href="https://refresher.sk/76642-Robert-Downey-Jr-by-mal-nahovorit-Iron-Mana-v-animovanom-seriali-What-If-na-Disney"/>
        <a href="https://refresher.sk/76617-Netflix-v-dokumente-o-nacistickom-dozorcovi-pochybil-Po-kritike-Polska-prijima-upravy"/>
      </related>
    </article>
  </body>
</html>