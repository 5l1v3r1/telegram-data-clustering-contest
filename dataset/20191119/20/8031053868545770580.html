<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%ce%b5%cf%81%ce%ac%cf%80%ce%b5%cf%84%cf%81%ce%b1-%ce%b1%ce%bd%ce%b7%cf%83%cf%85%cf%87%ce%af%ce%b1-%cf%80%cf%81%ce%bf%ce%ba%ce%b1%ce%bb%ce%bf%cf%8d%ce%bd-%ce%ad%ce%be%ce%b9-%ce%ba%cf%81%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T20:27:21+00:00"/>
    <meta property="og:title" content="Ιεράπετρα: Ανησυχία προκαλούν έξι κρούσματα μηνιγγίτιδας σε παιδιά"/>
    <meta property="og:description" content="Ανησυχία έχουν προκαλέσει στην Ιεράπετρα κρούσματα ιογενούς μηνιγγίτιδας, που εκδηλώθηκε σε έξι παιδιά, με τα πέντε από αυτά να έχουν αναρρώσει μετά τη νοσηλεία τους και ένα νοσηλεύεται ακόμη στο Ηράκλειο."/>
  </head>
  <body>
    <article>
      <h1>Ιεράπετρα: Ανησυχία προκαλούν έξι κρούσματα μηνιγγίτιδας σε παιδιά</h1>
      <address>
        <time datetime="2019-11-19T20:27:21+00:00">19 Nov 2019, 20:27</time>
      </address>
      <p>
        <b>Ανησυχία έχουν προκαλέσει στην Ιεράπετρα κρούσματα ιογενούς μηνιγγίτιδας, που εκδηλώθηκε σε έξι παιδιά, με τα πέντε από αυτά να έχουν αναρρώσει μετά τη νοσηλεία τους και ένα νοσηλεύεται ακόμη στο Ηράκλειο.</b>
      </p>
      <p>Όπως μεταδίδει η ιστοσελίδα radiolasithi.gr, πέντε παιδιά νοσηλεύτηκαν στο Νοσοκομείο Αγίου Νικολάου και είναι πλέον καλά στην υγεία τους, ενώ ένα κοριτσάκι νοσηλεύεται σε Νοσοκομείο του Ηρακλείου. Πρόκειται για περιστατικά ιογενούς μηνιγγίτιδας, τα οποία όπως είπε η παιδίατρος κ. Λουλάκη στην ιστοσελίδα, δεν είναι ασυνήθιστα, πέρα από το γεγονός ότι έτυχαν μαζεμένα σε μια μικρή χρονικά περίοδο.</p>
      <p>Ο εμβολιασμός των παιδιών, όπως είπε, δεν έχει σχέση με την ιογενή μηνιγγίτιδα, αλλά αφορά την πολύ πιο επικίνδυνη μικροβιακή μηνιγγίτιδα. Παρόλα αυτά, ακόμα και αυτή η μορφή μηνιγγίτιδας, που συνήθως δεν απειλεί τη ζωή των παιδιών, είναι επικίνδυνη και για αυτό τα περιστατικά αυτά πρέπει να νοσηλεύονται στο Νοσοκομείο.</p>
      <p>Τα συμπτώματα, όπως είπε, είναι κοινά με άλλες ιώσεις, όμως αυτό που πρέπει να ανησυχήσει τους γονείς, είναι οι έντονοι πονοκέφαλοι, που δεν εξασθενούν με παυσίπονα, οι συχνοί εμετοί και η γενικότερη κακή εικόνα του παιδιού.</p>
    </article>
  </body>
</html>