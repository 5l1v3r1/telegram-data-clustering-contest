<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/nejmene-25-migrantu-se-naslo-na-palube-trajektu-v-nizozemsku-patrne-se-ukryvali-v-chladici-mistnosti.A191119_205045_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T20:50:00+00:00"/>
    <meta property="og:title" content="Na palubě trajektu v Nizozemsku našli 25 migrantů, patrně se ukrývali v chladící místnosti"/>
    <meta property="og:description" content="Pětadvacet migrantů bylo v úterý nalezeno v nákladním trajektu krátce poté, co vyplul z Nizozemska do Británie. Plavidlo se následně okamžitě vrátilo do přístavu v nizozemském Vlaardingenu. S odkazem na nizozemské záchranné služby o tom informovala agentura Reuters."/>
  </head>
  <body>
    <article>
      <h1>Na palubě trajektu v Nizozemsku našli 25 migrantů, patrně se ukrývali v chladící místnosti</h1>
      <address>
        <time datetime="2019-11-19T20:50:00+00:00">19 Nov 2019, 20:50</time>
      </address>
      <p>
        <mark>Haag</mark>
        <b> Pětadvacet migrantů bylo v úterý nalezeno v nákladním trajektu krátce poté, co vyplul z Nizozemska do Británie. Plavidlo se následně okamžitě vrátilo do přístavu v nizozemském Vlaardingenu. S odkazem na nizozemské záchranné služby o tom informovala agentura Reuters.</b>
      </p>
      <p> Agentura AP s odvoláním na sdělení posádky lodi uvedla, že nikdo nezemřel. Dva lidé byli podle nizozemské organizace pro koordinaci zásahů při krizových situacích Rijnmond Veilig převezeni do nemocnice, zbylých 23 bylo po lékařské prohlídce v přístavu odvezeno na policii k identifikaci.</p>
      <p>Zpravodajský web televize NOS dříve napsal, že se černí pasažéři patrně ukrývali v chladící místnosti. Mluvčí dánské lodní společnosti DFDS, která trajekt vlastní, řekl, že se migranti dostali na palubu v přívěsu.</p>
      <p>Podle policie mělo plavidlo Brittania Seaways namířeno do anglického přístavu Felixstowe. „Posádka po několika kilometrech zjistila, že jsou na palubě lidé,“ uvedl policejní mluvčí. Loď se poté okamžitě obrátila zpět k přístavu. Podle zpravodajky De Telegraaf na loď v nizozemském přístavu čekalo mnoho sanitek, hovořilo se také o tom, že na palubě je mezi migranty dítě. Agentura AP napsala, že po dalších možných migrantech na místě pátrali policejní psi. Bližší informace o totožnosti černých pasažérů, ale oficiálně zatím potvrzeny nebyly.</p>
      <p>Na konci října byla v kamionu poblíž Londýna nalezena těla 39 vietnamských migrantů. V Británii byli v souvislosti s jejich smrtí obviněni dva lidé, dalších osm pak ve Vietnamu. Chladírenský kontejner s těly se do Británie dostal na trajektu z belgického přístavu Zeebrugge.</p>
    </article>
  </body>
</html>