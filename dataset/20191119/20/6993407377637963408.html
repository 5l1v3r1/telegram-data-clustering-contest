<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-polunin-tantsi-vyizd-sbu/30281147.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T20:46:13+00:00"/>
    <meta property="og:title" content="Танцівнику Полуніну не заборонений в’їзд в Україну – СБУ"/>
    <meta property="og:description" content="Служба безпеки України повідомила, що відомому танцівнику українського походження, який торік став громадянином Росії, Сергію Полуніну не заборонений в’їзд в Україну. Про це йдеться у відповіді СБУ на"/>
  </head>
  <body>
    <article>
      <h1>Танцівнику Полуніну не заборонений в’їзд в Україну – СБУ</h1>
      <address>
        <time datetime="2019-11-19T20:46:13+00:00">19 Nov 2019, 20:46</time>
      </address>
      <p>Служба безпеки України повідомила, що відомому танцівнику українського походження, який торік став <a href="https://www.radiosvoboda.org/a/news-polunin-gromadianstvo-rosii/29629660.html">громадянином Росії</a>, Сергію Полуніну не заборонений в’їзд в Україну. Про це йдеться у відповіді СБУ на інформаційний запит проєкту Радіо Свобода <a href="https://ru.krymr.com/a/news-sbu-ne-nashla-polunina-v-spiskah-lic-kotorym-zapreshchen-vjezd-v-ukrainu/30281128.html">Крим.Реалії</a>.</p>
      <p>«Інформація про заборону в’їзду в Україну запитуваній Вами особі в СБ України відсутня», – йдеться у відповіді.</p>
      <p>Раніше батько Полуніна Володимир розповідав, що торік улітку танцівник приїжджав в анексований Росією Крим, і що пізніше йому заборонили в’їзд в Україну.</p>
      <p>Сергій Полунін народився у Херсоні, потім мешкав у Києві. Торік Полунін повідомив, що отримав громадянство Росії. Він неодноразово висловився на підтримку політики російського президента Володимира Путіна.</p>
      <p>Від 2007 до 2012 років Полунін був прем’єром Королівського балету в Лондоні. Від 2012 року він виступав у російських театрах. Також був призначений в.о. ректора Севастопольської академії хореографії.</p>
    </article>
  </body>
</html>