<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru"/>
    <meta property="og:site_name" content="Cnews.cz"/>
    <meta property="article:published_time" content="2019-11-19T20:26:38+00:00"/>
    <meta property="og:title" content="Nvidia hlásí finanční výsledky za Q3 FY2020. Opět má tržby přesahující 3 miliardy $"/>
    <meta property="og:description" content="Po značném propadu během konce roku 2018 a v první polovině letoška je Nvidia zase na koni. Poprvé od kryptoměnnové bubliny jí tržby přesáhly 3 miliardy $."/>
  </head>
  <body>
    <article>
      <h1>Nvidia hlásí finanční výsledky za Q3 FY2020. Opět má tržby přesahující 3 miliardy $</h1>
      <address><time datetime="2019-11-19T20:26:38+00:00">19 Nov 2019, 20:26</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-1">
            <img src="https://www.cnews.cz/wp-content/uploads/2019/11/Efekt-Nvidia-Ultra-Low-Latency-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-2">
            <img src="https://www.cnews.cz/wp-content/uploads/2019/11/Dopad-Nvidia-Ultra-Low-Latency-spolu-s-G-Sync-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-3">
            <img src="https://www.cnews.cz/wp-content/uploads/2019/11/Filtr-Improved-Image-Sharpening.jpg"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-4">
            <img src="https://www.cnews.cz/wp-content/uploads/2019/11/FIltry-ReShade-v-ovladacich-GeForce.jpg"/>
          </a>
        </figure>
      </slideshow>
      <p>
        <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-1">VŠECHNY FOTOGRAFIE</a>
      </p>
      <p>Minulý měsíc jsme tu měli finanční výsledky <a href="https://www.cnews.cz/intel-financni-vysledky-q3-2019-rekordni-trzby-pokles-prodeju-pc-procesoru/">Intelu</a> a <a href="https://www.cnews.cz/amd-financni-vysledky-q3-2019-nejlepsi-trzby-od-roku-2005">AMD</a>, nyní s tradičním zpožděním daným odlišnými účetnímu obdobími hlásí výsledky i Nvidia. Ta má všechno posunuté dopředu, takže od srpna do října měla už třetí kvartál svého fiskálního roku 2020. Výsledky byly pro Nvidii docela signifikantní, protože se opět vyhoupla tržbami nad hranici třech miliard dolarů. To v předchozích letech dokázala zřejmě díky kryptoměnové bublině a po jejím prasknutí šly výsledky dolů, takže nyní se firma vrací na tato vysoká čísla poprvé bez přispění těžební mánie.</p>
      <h3>Zpátky na třech miliardách</h3>
      <p>Tržby dosáhly 3,014 miliardy dolarů, což je o 17 % víc než v <a href="https://www.cnews.cz/nvidia-financni-vysledky-q2-fy2020-rust-trzeb-nintendo-switch">druhém kvartálu</a> (toto je ale dáno i sezónností). Ale pořád o 5 % méně, než loni v (ještě kryptoměnnovém) roce 2018, kdy <a href="https://www.cnews.cz/nvidia-financni-vysledky-q3-fy2019-velke-skladove-zasoby-gpu-pascal-akcie-padaji">utržila 3,181 miliardy $</a>. Zároveň si Nvidia udržela vysokou hrubou marži (63,6 %) a vysoký čistý zisk – 899 milionů dolarů, neboli 1,45 $ na akcii. K tomu ovšem zase přispěla i nízká daň, kterou Nvidia platí skrze optimalizace. Hrubý zisk měla 927 milionů a daňová sazba byla dle firmy efektivně 6,3 %. Mimochodem, prognóza byla jen 2,9 miliardy (plus minus), takže Nvidia plán jako většinou předstihla.</p>
      <figure>
        <img src="https://www.cnews.cz/wp-content/uploads/2019/11/Financni-vysledky-Nvidie-za-Q3-FY2020.png"/>
        <figcaption>Finanční výsledky Nvidie za Q3 FY2020</figcaption>
      </figure>
      <p>Podle podrobnějšího rozpisu, který Nvidia (na rozdíl od AMD, kde to dost chybí) uvádí, připadá z tržeb 2,565 miliardy dolarů na samostatná GPU. To je meziroční snížení o 8 %, ale proti Q2 velký sezónní nárůst o 22 %. A 449 milionů pak dolarů zajistily čipy Tegra, což je celkově docela dost a meziročně jde o nárůst o 10 %. Nicméně v minulém kvartálu to bylo ještě o trochu vyšších 475 milionů $.</p>
      <p>Nvidia ještě udává alternativní rozlišení podle toho, kam produkty směřují, které je také zajímavé. V oblasti čipů pro různá herní řešení (grafiky, ale měly by v tom být i Tegry pro Nintendo Switch) byla v třetím čtvrtletí tržba 1,659 miliardy dolarů, což je nárůst o 26 % proti předchozímu kvartálu, nicméně meziročně je to zhoršení o 6 % (ve srovnání s oním kryptoměnovým rokem). Profesionální grafiky Quadro a související zboží utržilo 324 milionů, což je nárůst o 11 % mezičtvrtletně a o 6 % meziročně – toto je jediný segment, který byl lepší, než v roce 2018, mimochodem.</p>
      <figure>
        <img src="https://www.cnews.cz/wp-content/uploads/2019/11/Financni-vysledky-Nvidie-za-Q3-FY2020-segmenty.png"/>
        <figcaption>Finanční výsledky Nvidie za Q3 FY2020, tržby pro jednotlivé segmenty</figcaption>
      </figure>
      <p>V serverech/datacentrech měla Nvidia za GPU Tesla a své vlastní servery DGX hodně vysokou tržbu 726 milionů dolarů (což je patrně víc než dvojnásobek tržeb, které má z datacenter AMD). Je to sice o 8 % méně než loni, ale 11% nárůst proti předchozímu kvartálu. Prodeje v divizi OEM se také zvedly (o 29 %) na 143 milionů dolarů (meziročně o 3% horší, zde je to také dáno tržbami z kryptoměn loni). Jediný segment, kde Nvidia zaznamenala meziroční pokles (o 6 %) i pokles proti předchozímu kvartálu (o 22 %), jsou automobily, kde tržby klesly z 209 milionů na 162 milionů dolarů. Podle Nvidie toto odráží, že v Q2 obdržela větší jednorázovou platbu, což srovnání ovlivnilo.</p>
      <figure>
        <img src="https://www.cnews.cz/wp-content/uploads/2019/11/Financni-vysledky-Nvidie-za-Q3-FY2020-trend.png"/>
        <figcaption>Trend tržeb v jednotlivých segmentech za posledních 24 měsíců</figcaption>
      </figure>
      <h3>Poslední kvartál bude ještě lepší</h3>
      <p>Součástí výsledků byl opět i výhled na poslední kvartál. Nvidia stanovila prognózu na 2,95 miliardy dolarů (plus minus 2 %), což je o 50 milionů $ více než na skončené čtvrtletí. Pokud bychom měli neoficiálně hádat, možná by tedy tržba mohla vylézt až někam k 3,06 až 3,1 miliardy dolarů, protože odhad je asi opět podhodnocený. Podle Nvidie v Q4 narostou tržby v datacentrech, ale sezónně klesnou GPU pro noteboky a čipy pro konzoli Switch. Hrubá marže má být asi 63,6 – 64,6 %.</p>
      <p>S těmito tržbami by měl celý rok skončit tržbami okolo 10,9 miliardy dolarů. To bude méně než <a href="https://www.cnews.cz/nvidia-financni-vysledky-Q4-FY2019-trzby-temer-12-miliard-dolaru-propad-prodeje-geforce-tegra">kolik Nvidia nashromáždila v roce 2018</a> (11,716 miliardy $), ale jak už bylo řečeno, nelze to příliš srovnávat kvůli řádění kryptotěžařů, po nichž začátkem letoška ještě zůstávala spoušť v podobě neprodaných skladových zásob GPU. Finanční výsledky za Q4 a celý účetní rok 2020, jenž skončí lednem, budou vydány v únoru.</p>
      <h4>Galerie: ReShade, NULL a další novinky v ovladači Nvidia GeForce Game Ready 441.08 WHQL</h4>
      <slideshow>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-1">
            <img src="https://www.cnews.cz/wp-content/uploads/2019/11/Efekt-Nvidia-Ultra-Low-Latency-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-2">
            <img src="https://www.cnews.cz/wp-content/uploads/2019/11/Dopad-Nvidia-Ultra-Low-Latency-spolu-s-G-Sync-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-3">
            <img src="https://www.cnews.cz/wp-content/uploads/2019/11/Filtr-Improved-Image-Sharpening.jpg"/>
          </a>
        </figure>
        <figure>
          <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-4">
            <img src="https://www.cnews.cz/wp-content/uploads/2019/11/FIltry-ReShade-v-ovladacich-GeForce.jpg"/>
          </a>
        </figure>
      </slideshow>
      <p>
        <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru/galerie-179345-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/nvidia-turing-refresh-geforce-super-notebooky-brezen-2020/"/>
        <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/"/>
        <a href="https://www.cnews.cz/nvidia-hdmi-vrr-adaptivni-obnovovani-g-sync-compatible-televize-uvedeni-ovladace-firmware-lg"/>
        <a href="https://www.cnews.cz/facebook-vysledky-q3-2019"/>
      </related>
    </article>
  </body>
</html>