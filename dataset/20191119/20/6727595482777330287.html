<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/my-flying-kiss-to-speaker-a-mark-of-gratitude-tara344.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T20:44:00+00:00"/>
    <meta property="og:title" content="നിയമസഭയില്‍ സ്പീക്കര്‍ക്ക് ഫ്‌ളൈയിങ് കിസ്സ്; ഒഡിഷയിലെ കോണ്‍ഗ്രസ് എം.എല്‍.എയുടെ പ്രവൃത്തി വൈറലാകുന്നു"/>
    <meta property="og:description" content="BJD Congress National News Naveen Patnaik Odisha MLA Speaker India ഭുവനേശ്വര്‍: ഒഡിഷ നിയമസഭയില്‍ സ്പീക്കര്‍ക്ക് ഫ്‌ളൈയിങ് കിസ്സ് നല്‍കിയ കോണ്‍ഗ്രസ് എം.എല്‍.എ താരാപ്രസാദ്"/>
  </head>
  <body>
    <article>
      <h1>നിയമസഭയില്‍ സ്പീക്കര്‍ക്ക് ഫ്‌ളൈയിങ് കിസ്സ്; ഒഡിഷയിലെ കോണ്‍ഗ്രസ് എം.എല്‍.എയുടെ പ്രവൃത്തി വൈറലാകുന്നു</h1>
      <address><time datetime="2019-11-19T20:44:00+00:00">19 Nov 2019, 20:44</time> by <a rel="author">ന്യൂസ് ഡെസ്‌ക്</a></address>
      <p>ഭുവനേശ്വര്‍: ഒഡിഷ നിയമസഭയില്‍ സ്പീക്കര്‍ക്ക് ഫ്‌ളൈയിങ് കിസ്സ് നല്‍കിയ കോണ്‍ഗ്രസ് എം.എല്‍.എ താരാപ്രസാദ് ബഹിനിപതിയുടെ പ്രവൃത്തി വൈറലാകുന്നു. മണ്ഡലത്തിലെ പ്രശ്‌നങ്ങള്‍ സംസാരിക്കുന്നതിനുള്ള അനുമതി നല്‍കിയതിനായിരുന്നു ഇതെന്ന് എം.എല്‍.എ താരാപ്രസാദ് ബഹിനിപതി വ്യക്തമാക്കിയിട്ടുണ്ട്.</p>
      <p>ജെയ്പുര്‍ എം.എല്‍.എ കൂടിയായ ബഹിനിപതിയാണ് സ്പീക്കര്‍ എസ്.എന്‍ പാത്രോയ്ക്ക് ഫ്‌ളൈയിങ് കിസ്സ് നല്‍കിയത്. ഇത് സ്പീക്കറെ അപമാനിക്കാന്‍ വേണ്ടിയായിരുന്നില്ലെന്നും നന്ദിപ്രകടനം മാത്രമാണ് ഉദ്ദേശിച്ചതെന്നും അദ്ദേഹം പറഞ്ഞതായി ഒറീസപോസ്റ്റ് റിപ്പോര്‍ട്ട് ചെയ്തു.</p>
      <p>‘ഞാന്‍ സ്പീക്കര്‍ക്കു നന്ദി പറയാന്‍ ആഗ്രഹിച്ചിരുന്നു. അതിന്റെ ഭാഗമായാണ് അദ്ദേഹത്തിന് ഫ്‌ളൈയിങ് കിസ്സ് നല്‍കിയത്. എന്റെ മണ്ഡലത്തിലെ പിന്നാക്ക മേഖലകളിലെ പ്രശ്‌നങ്ങള്‍ സംസാരിക്കാന്‍ സഭയില്‍ 147 അംഗങ്ങളില്‍ ഏറ്റവും ആദ്യം എനിക്ക് അവസരം നല്‍കിയതിന് അദ്ദേഹത്തിനോട് എനിക്കു നന്ദിയുണ്ട്.’- അദ്ദേഹം മാധ്യമപ്രവര്‍ത്തകരോടു പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞയാഴ്ച നിയമസഭാ സമ്മേളനത്തില്‍ അദ്ദേഹം ചെയ്ത പ്രവൃത്തിയും ഏറെ ചര്‍ച്ചയായിരുന്നു. സമ്മേളനം തുടങ്ങി ആദ്യദിവസം തന്നെ മുഖ്യമന്ത്രി നവീന്‍ പട്‌നായിക്കിന്റെ അടുത്തെത്തി, ‘സാര്‍ താങ്കള്‍ സന്തോഷവാനാണോ?’ എന്നാണ് ബഹിനിപതി ചോദിച്ചത്. ഞാന്‍ വളരെ സന്തോഷവാനാണ് എന്നായിരുന്നു മുഖ്യമന്ത്രിയുടെ മറുപടി.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞ നിയമസഭാ തെരഞ്ഞെടുപ്പിലെ പ്രചാരണത്തിനിടെ ജനങ്ങളോടു ‘നിങ്ങളൊക്കെ സന്തോഷത്തിലല്ലേ’ എന്ന് മുഖ്യമന്ത്രി ചോദിച്ചതിനെ പരിഹസിച്ചായിരുന്നു ബഹിനിപതിയുടെ ചോദ്യം. മുഖ്യമന്ത്രിയുടെ ജനങ്ങളോടുള്ള ഈ ചോദ്യം തെരഞ്ഞെടുപ്പില്‍ പ്രചാരണ മുദ്രാവാക്യമായി ഏറ്റെടുത്ത് ബി.ജെ.ഡി ടീഷര്‍ട്ടുകളില്‍ എഴുതിച്ചേര്‍ത്തിരുന്നു.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>