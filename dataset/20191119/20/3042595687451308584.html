<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klaebo-overrasker---ekstraordinaert/71734635"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T20:14:38+00:00"/>
    <meta property="og:title" content="Klæbo overrasker: - Ekstraordinært"/>
    <meta property="og:description" content="Aldri har Johannes Høsflot Klæbo hatt en større aerob kapasitet enn nå. Grepene det siste halvåret har gitt resultater."/>
  </head>
  <body>
    <article>
      <h1>Klæbo overrasker: - Ekstraordinært</h1>
      <h2>Aldri har Johannes Høsflot Klæbo hatt en større aerob kapasitet enn nå. Grepene det siste halvåret har gitt resultater.</h2>
      <address><time datetime="2019-11-19T20:14:38+00:00">19 Nov 2019, 20:14</time> by <a rel="author">Øyvind Godø</a></address>
      <p>Fredag sesongåpner langrennseliten på Beitostølen med klassisksprint. Der er Johannes Høsflot Klæbo storfavoritt.</p>
      <p>
        <b>Det er tre år siden Klæbos gjennombrudd på Beitostølen med triumfen foran Pål Golberg og Finn Hågen Krogh.</b>
      </p>
      <p>Trønderen er regjerende olympisk mester og verdensmester i sprint og har dominert langrennssportens korteste distanse totalt de siste to sesongene.</p>
      <p>Selv om Klæbo også har vunnet verdenscupen sammenlagt i disse to sesongene, og har gått Norge inn til gull på mesterskapsstafettene, har 23-åringen fortsatt en vei å gå når det gjelder distanselangrenn.</p>
      <p>
        <b>Klæbo endte på 9. plass i distansecupen forrige sesong. Det var et lite tilbakesteg fra 2017/18 da trønderen ble nr. 7 på samme liste.</b>
      </p>
      <p>Forrige vinter var Aleksandr Bolsjunov, Sjur Røthe, Martin Johnsrud Sundby, Simen Hegstad Krüger, Didrik Tønseth, Francesco De Fabiani, Andrej Larkov og Andrej Melnitsjenko alle foran Klæbo i distansecupen.</p>
      <p>I vår byttet han lag fra sprint til allroundslandslaget for å ta nye steg på de lengre distansene.</p>
      <p>Selv om Finn Hågen Krogh<a href="https://www.dagbladet.no/sport/krogh-tok-alvorsprat-med-klaebo/71733377"> kom med en advarsel til Klæbo</a> før landslagsbyttet, har lagendringen gitt resultater for verdenseneren.</p>
      <h3>- Historisk nivå</h3>
      <p>Høstens målinger viser at Johannes Høsflot Klæbo er på et historisk nivå når det gjelder aerob kapasitet, som trolig vil vise seg i vinter gjennom at 23-åringen vil prestere på et historisk høyt nivå i distanselangrenn</p>
      <p>
        <b>- Johannes klarer seg veldig bra på allroundlandslaget. Jeg mener at han er på et historisk høyt aerobt nivå. Jeg synes mange av de aerobe øktene hans har vært ekstraordinært gode. Han herjer ikke med gutta på motbakkeintervaller, men det er heller ikke det jeg er ute etter, sier landslagstrener Eirik Myhr Nossum til Dagbladet.</b>
      </p>
      <p>- I fjor var han i snitt rundt ett minutt bak på 15 kilometer intervallstart, i hvert fall i skøyting. Om han nå kan kneppe inn 20-25 sekunder der, er det kjempebra.</p>
      <p>Landslagstreneren er både imponert og overrasket over Klæbo.</p>
      <p>
        <b>- I snitt har jeg aldri sett ham så bra på det aerobe plan. Johannes har imponert meg på de rene aerobe øktene, forteller Nossum.</b>
      </p>
      <p>
        <i>- Er du overrasket?</i>
      </p>
      <p>- Ja! Jeg er positivt overrasket på mange av de øktene. En ting er når man går en rulleskiløype, men han har hengt veldig bra med også på de jevne dragene hvor man bare skal male på.</p>
      <h3>Klæbos versjon</h3>
      <p>Til Dagbladet sier Johannes Høsflot Klæbo at han synes skiftet av landslag har gått veldig bra.</p>
      <p>
        <b>- Jeg ser egentlig ikke så veldig stor overgang fra sprint til allround. Vi har mange felles samlinger som gjør at jeg har fått en trent med sprintlandslaget også. Det gjør overgangen en del mindre, forteller Klæbo til Dagbladet.</b>
      </p>
      <p>- Treningen med sprinterne i tillegg er noe jeg ser på som viktig, at jeg får matching på den biten også. Jeg føler at jeg og morfar har god kontroll på det vi gjør. I tillegg synes jeg det er fint at jeg får sparring fra Arild når det gjelder sprinttrening. Han har veldig god peiling der.</p>
      <p>Klæbo har vunnet 15 kilometer intervall start i klassisk, men aldri vært i nærheten av pallen på 15 kilometer fristil.</p>
      <p>
        <b>10.-plassen fra Toblach i desember 2017 er 23-åringens beste resultat på den distansen.</b>
      </p>
      <p>- Et av målene jeg har med Johannes er at han en gang skal vinne 15 kilometer fristil intervallstart, forteller Nossum - og tror det er mulig.</p>
      <h3>Nye utfordringer</h3>
      <p>I tillegg til å være ny på allroundlandslaget, er også høydetrening et nytt element for Klæbo denne sesongen.</p>
      <p>
        <i>- Hvordan har du respondert på det, Johannes?</i>
      </p>
      <p>
        <b>- Jeg tror høydetrening kan fungere for min del, men det er ikke avgjørende for meg. Det er et greit svar for min del. Det kan fungere, men jeg tror det kan være like bra å trene hjemme. Jeg må nok være i høyden lenger enn to uker, for jeg føler ikke at jeg hadde så stor høydeeffekt av høydeoppholdet, forteller Klæbo.</b>
      </p>
      <p>- Men høydetreningen gikk fint. Jeg merker at jeg har respondert bra på høydetreningen.</p>
    </article>
  </body>
</html>