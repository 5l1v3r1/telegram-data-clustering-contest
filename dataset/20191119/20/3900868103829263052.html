<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562269/aytes-einai-oi-nees-taytotites-tha-taytopoioymaste-apo-to-spiti-mas"/>
    <meta property="og:site_name" content="NOOZ."/>
    <meta property="article:published_time" content="2019-11-19T20:00:00+00:00"/>
    <meta property="og:title" content="Αυτές είναι οι νέες ταυτότητες: Θα ταυτοποιούμαστε από το σπίτι μας"/>
    <meta property="og:description" content="“Εντός των επομένων εβδομάδων θα προκηρυχθεί ο σχετικός διαγωνισμός από το υπουργείο Προστασίας του Πολίτη για την έκδοση των νέων ταυτοτήτων”, είπε ο υπουργός Ψηφιακής Διακυβέρνησης, Κυριάκος Πιερρακάκης, μιλώντας στον real fm."/>
  </head>
  <body>
    <article>
      <h1>Αυτές είναι οι νέες ταυτότητες: Θα ταυτοποιούμαστε από το σπίτι μας</h1>
      <address>
        <time datetime="2019-11-19T20:00:00+00:00">19 Nov 2019, 20:00</time>
      </address>
      <p>
        <b>“Εντός των επομένων εβδομάδων θα προκηρυχθεί ο σχετικός διαγωνισμός από το υπουργείο Προστασίας του Πολίτη για την έκδοση των νέων ταυτοτήτων”, είπε ο υπουργός Ψηφιακής Διακυβέρνησης, Κυριάκος Πιερρακάκης, μιλώντας στον real fm.</b>
      </p>
      <p>«Οι νέες ταυτότητες θα θυμίζουν περισσότερο τις <b>πιστωτικές κάρτες</b>, θα έχει μια φωτογραφία, η οποία θα είναι έγχρωμη, όπως είναι σε άλλες χώρες. Αν δει κανείς πώς είναι οι ταυτότητες σήμερα στην Κύπρο, δεν έχουν έγχρωμες φωτογραφίες αλλά μοιάζουν περισσότερο με πιστωτικές κάρτες και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός, ο οποίος έχουμε ήδη ανακοινώσει ότι θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε», πρόσθεσε. </p>
      <p>«Μιλάμε πολύ για τις νέες ταυτότητες γιατί για να μπορούμε να κάνουμε ψηφιακές υπηρεσίες πρέπει να μπορούμε να <b>ταυτοποιούμαστε από το σπίτι μας ή από τη δουλειά μας.</b> Άρα πρέπει να ξέρει το σύστημα ότι είμαι όντως εγώ. Και γι' αυτό χρειαζόμαστε ταυτότητες νέου τύπου», επισήμανε.</p>
      <p>Ο κ. Πιερρακάκης αναφερόμενος στην επερχόμενη αλλαγή ταυτοτήτων, είπε ότι οι υφιστάμενες παραπέμπουν στη δεκαετία του 1960 και του 1970, προσθέτοντας ότι ο στόχος είναι οι νέες ταυτότητες να είναι έτοιμες εντός του 2021.</p>
      <p>Ενδιαμέσως θα υπάρξει ένα μεταβατικό στάδιο, με δημιουργία άλλων πιο «ήπιων μηχανισμών ταυτοποίησης μέσα στον Μάρτιο και τον Απρίλιο για να μπορέσουμε να σηκώσουμε αυτή τη νέα πλατφόρμα», τόνισε.</p>
      <p>«Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός.</p>
      <p>Είναι τεχνικό πιο πολύ ξέρετε αυτό το θέμα. Να δούμε αν μπορούμε να χρησιμοποιήσουμε έναν από τους υφιστάμενους και να τον γενικεύσουμε, να γίνει και φορολογικού ενδιαφέροντος και κοινωνικού ενδιαφέροντος. Προφανώς αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό.</p>
      <p>Γιατί ο αριθμός της ταυτότητα, στην Ελλάδα αυτόν χρησιμοποιούμε κατά βάση, αλλάζει. Αν χάσεις την ταυτότητά σου, αλλάζει και ο αριθμός της. Θα πρέπει να έχουμε έναν αριθμό και να τον θυμόμαστε. Ο ΑΦΜ δεν αλλάζει, μένει σταθερός. Πρέπει να έχουμε έναν αριθμό και με αυτόν να αλληλεπιδρούμε, τον οποίο θα παίρνουμε όταν γεννιόμαστε», κατέληξε ο υπουργός. </p>
    </article>
  </body>
</html>