<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109156-Ot-20-noemvri-se-vavedzda-zimnoto-poddardzane-na-republikanskite-patishta"/>
    <meta property="og:site_name" content="Канал 3"/>
    <meta property="article:published_time" content="2019-11-19T15:20:00+00:00"/>
    <meta property="og:title" content="От 20 ноември се въвежда зимното поддържане на републиканските пътища"/>
    <meta property="og:description" content="Шофьорите да подготвят автомобилите"/>
  </head>
  <body>
    <article>
      <h1>От 20 ноември се въвежда зимното поддържане на републиканските пътища</h1>
      <h2>Шофьорите да подготвят автомобилите</h2>
      <address>
        <time datetime="2019-11-19T15:20:00+00:00">19 Nov 2019, 15:20</time>
      </address>
      <p>
        <b>Със заповед на председателя на Управителния съвет на Агенция „Пътна инфраструктура“ Георги Терзийски от утре - 20 ноември, се въвежда зимното поддържане на републиканската пътна мрежа. АПИ призовава шофьорите, ако досега не са подготвили автомобилите за пътуване при зимни условия да го направят, тъй като от следващата седмица се очаква застудяване и по високопланинските райони е възможно дъждовете да преминават в сняг.</b>
      </p>
      <p>В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. Към момента по опорните пунктове са близо 1800 машини. В края на октомври АПИ провери готовността на пътноподдържащите фирмите за предстоящия зимен сезон 2019/2020. Осигурени са над 83 хил. т сол, 112 хил. т пясък, 3 340 т химически материали за обработване на пътната настилка на републиканските пътища, за да се осигури безопасното пътуване на шофьорите. Пътноподдържащите фирми продължават с доставките за предстоящия зимен сезон.</p>
      <p>На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.</p>
      <p>Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – <a href="http://www.api.bg/index.php/bg/">www.api.bg</a>,<b> както и по всяко време от денонощието на тел. 0700 130 20 в АПИ</b>. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/108283-Kamionite-nad-3%252C5-tona-shte-plashtat-tol-taksi-za-6050-km-patishta"/>
        <a href="http://kanal3.bg/news/bulgaria/politics/106325-Borisov%253A-AM-%20Hemus%20-i-patishtata-v-Severozapadna-Balgariya-sa-ni-prioritet"/>
      </related>
    </article>
  </body>
</html>