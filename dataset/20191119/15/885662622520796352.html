<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/synenteyxeis/tehnologia/125594/invent-ict-i-thermokoitida-poy-syndeei-tin-akadimaiki-ereyna-me-tin"/>
    <meta property="og:site_name" content="Insider"/>
    <meta property="article:published_time" content="2019-11-19T15:22:00+00:00"/>
    <meta property="og:title" content="Invent ICT: Η θερμοκοιτίδα που συνδέει επιτυχώς την ακαδημαϊκή έρευνα με την αγορά"/>
    <meta property="og:description" content="Ο κ. Μιχάλης Στάγκος, συνιδρυτής των Industry Disruptors – Game Changers, μιλά στο insider.gr για την πρώτη Dep Tech θερμοκοιτίδα στην Ελλάδα και τα αποτελέσματα που έχει να επιδείξει μέχρι στιγμής."/>
  </head>
  <body>
    <article>
      <h1>Invent ICT: Η θερμοκοιτίδα που συνδέει επιτυχώς την ακαδημαϊκή έρευνα με την αγορά</h1>
      <h2>Ο κ. Μιχάλης Στάγκος, συνιδρυτής των Industry Disruptors – Game Changers, μιλά στο insider.gr για την πρώτη Dep Tech θερμοκοιτίδα στην Ελλάδα και τα αποτελέσματα που έχει να επιδείξει μέχρι στιγμής.</h2>
      <address>
        <time datetime="2019-11-19T15:22:00+00:00">19 Nov 2019, 15:22</time>
      </address>
      <p>Έρευνα, εκπαίδευση και καινοτομία αποτελούν κατά κοινή ομολογία το τρίπτυχο που αλλάζει τις δομές της επιχειρηματικότητας του 21<sup>ου</sup> αιώνα<b> </b>και υπόσχεται να αναβαθμίσει το επιχειρείν προσαρμόζοντάς το στις ανάγκες της 4ης βιομηχανικής επανάστασης. Αυτό ακριβώς το τρίπτυχο προωθεί και το πρόγραμμα επώασης καινοτόμων επιχειρηματικών σχεδίων <b>Invent ICT</b>, το οποίο <b>ολοκληρώνει κι επισήμως την Πέμπτη τον 2ο κύκλο του</b>, έχοντας επιδείξει πλείστες επιχειρηματικές προτάσεις και μάλιστα με ευρύ φάσμα πεδίων εφαρμογής.</p>
      <p>Σύμφωνα με τον κ. <b>Μιχάλη Στάγκο </b>συνιδρυτή των <b>Industry Disruptors – Game Changers </b>ο οποίος μίλησε στο insider.gr, το Invent ΙCT είναι η μοναδική Dep Tech θερμοκοιτίδα στην Ελλάδα κι έχει μέχρι στιγμής αναδείξει νεοφυείς επιχειρήσεις με εξαιρετικές αποδόσεις και διεθνές αποτύπωμα μυώντας τες στους τρόπους με τους οποίους είναι δυνατή η ανάπτυξη και εμπορική εκμετάλλευση καινοτόμων προϊόντων και υπηρεσιών.</p>
      <p>Όπως εξηγεί ο κ. Στάγκος σε συνέντευξή του στο insider.gr, το Invent ICT είναι μία πρωτοβουλία του κόμβου καινοτομίας και επιχειρηματικότητας ΕΠΙ.νοώ του ΕΠΙΣΕΥ/ΕΜΠ και του οργανισμού Industry Disruptors Game Changers και υλοποιείται με την αρωγή της Ένωσης Εταιρειών Κινητής Τηλεφωνίας υπό την αιγίδα του Υπουργείου Ψηφιακής Διακυβέρνησης. Αυτή μάλιστα η σύμπραξη Δημόσιου κι Ιδιωτικού Τομέα λογίζεται ως το διαφοροποιητικό της στοιχείο αφού μέσω αυτής καταφέρνει να εφοδιάσει τα επιχειρηματικά σχήματα που συμμετέχουν με γνώση, με έρευνα αλλά και με χρηματοδότηση.</p>
      <p>Γι’ αυτό και η επιτυχία της αποδεικνύει πως η διασύνδεση της πανεπιστημιακής έρευνας με την αγορά και την κοινωνία μπορεί να αποτελέσει τον ακρογωνιαίο λίθο για την ευημερία του επιχειρείν στο μέλλον.</p>
      <p>
        <b>Την Πέμπτη 21 Νοεμβρίου ολοκληρώνεται κι επισήμως ο 2ος κύκλος του προγράμματος επώασης καινοτόμων επιχειρηματικών σχεδίων Invent ICT. Πόσα επιχειρηματικά σχήματα έλαβαν μέρος στον 2ο κύκλο του προγράμματος και από ποιους κλάδους προέρχονται; Ποια ήταν τα εφόδια που αποκόμισαν οι ομάδες που προκρίθηκαν;</b>
      </p>
      <p>Στον 2ο κύκλο του προγράμματος εντάχθηκαν 24 επιχειρηματικά σχήματα. Το κύριο αντικείμενο των προτάσεων τους αφορούσε είτε σε εφαρμογές λογισμικού είτε σε web υπηρεσίες με ευρύ φάσμα πεδίων εφαρμογής, όπως για παράδειγμα η κυκλική οικονομία, οι ΤΠΕ στην εκπαίδευση, οι μεταφορές και η ενέργεια. Έντεκα ομάδες ολοκλήρωσαν το πρόγραμμα και θα παρουσιάσουν τις ιδέες τους στην τελετή αποφοίτησης του Invent ICT.</p>
      <p>Γενικότερα, στόχος της θερμοκοιτίδας είναι να παρέχει τα κατάλληλα εργαλεία σε νέους ερευνητές που καινοτομούν ώστε να μπουν με αξιώσεις στην αγορά. Με άλλα λόγια, να μπορέσουν να δουν την ιδέα τους με ένα πιο επιχειρηματικό μάτι και να μάθουν ό,τι χρειάζεται για να στηθεί μία επιχείρηση. Για αυτό το λόγο στη διάρκεια του προγράμματος, πάντα υπό την επίβλεψη του μέντορα τους, εκπαιδεύονται σε τομείς όπως το marketing η στρατηγική και η επικοινωνία, μαθαίνουν να καταρτίζουν επιχειρηματικά πλάνα, ενημερώνονται για τις νομικές προϋποθέσεις σύστασης μιας επιχείρησης, ενώ παράλληλα συμμετέχουν σε διαγωνισμούς και επεκτείνουν το δίκτυό τους.</p>
      <p>
        <b>Ποιο το συγκριτικό πλεονέκτημα του INVENT ICT από τις λοιπές θερμοκοιτίδες που πραγματοποιούν αντίστοιχες ενέργειες στην Ελλάδα και ποια τα success stories που έχει να επιδείξει μέχρι στιγμής;</b>
      </p>
      <p>Καταρχάς, να διευκρινίσουμε ότι το Invent ICT, είναι η μοναδική Dep Tech θερμοκοιτίδα στην Ελλάδα και η πρώτη που προήλθε από τη Σύμπραξη Δημόσιου και Ιδιωτικού Τομέα. Ως επί το πλείστον, άμεση σύγκριση δεν τίθεται.</p>
      <p>Η θερμοκοιτίδα αποτελεί μία πρωτοβουλία του κόμβου καινοτομίας και επιχειρηματικότητας ΕΠΙ.νοώ του ΕΠΙΣΕΥ/ΕΜΠ και του οργανισμού Industry Disruptors Game Changers, την οποία σχεδίασαν και υλοποιούν με την αρωγή της Ένωσης Εταιρειών Κινητής Τηλεφωνίας, ενώ τελεί υπό την αιγίδα του Υπουργείου Ψηφιακής Διακυβέρνησης. Η συμμετοχή τριών εταίρων από την πλευρά της αγοράς, της εκπαίδευσης και του οικοσυστήματος εξασφαλίζουν στη θερμοκοιτίδα πρόσβαση σε ό,τι ακριβώς χρειάζονται οι νεοφυείς επιχειρήσεις: σε γνώση, σε έρευνα και σε χρηματοδότηση. Αυτό είναι και το συγκριτικό πλεονέκτημα του Invent ICT, ότι επιτυγχάνει να συνδέσει ουσιαστικά την πανεπιστημιακή κοινότητα με σημαντικούς παίκτες του ιδιωτικού τομέα, κατορθώνοντας να συγχρονίσει την έρευνα με τις απαιτήσεις και της ανάγκες της αγοράς.</p>
      <p>Ο πρώτος κύκλος του Προγράμματος ανέδειξε νεοφυείς επιχειρήσεις με εξαιρετικές αποδόσεις, οι οποίες πέρα από την προσέλκυση χρηματοδότησης κατόρθωσαν ήδη να έχουν διεθνές αποτύπωμα. Η InAceel, η οποία εξειδεικεύεται στην επιτάχυνση εφαρμογών πληροφορικής όπως η μηχανική μάθηση και η τεχνητή νοημοσύνη, και η Purposeful που χρησιμοποιεί δεδομένα για να ανακαλύπτει νέες χρήσεις δοκιμασμένων φαρμάκων, είναι δύο εταιρείες που δημιούργησαν διεθνή ανάπτυξη και εξασφάλισαν χρηματοδότηση μέσω του Invent ICT.</p>
      <p>
        <b>Ποιο θα χαρακτηρίζατε ως το μεγαλύτερο πρόβλημα της ελληνικής αγοράς σήμερα και πώς μπορεί να συμβάλλει το INVENT ICT σε αυτό; Τι θα μπορούσε να γίνει κατά την γνώμη σας, ώστε να προκύψει μεγαλύτερη διασύνδεση της πανεπιστημιακής έρευνας με την αγορά και την ελληνική επιχειρηματική σκηνή;</b>
      </p>
      <p>Παρά τη σημαντική πρόοδο της τελευταίας δεκαετίας, τα Πανεπιστήμια και τα ερευνητικά τους κέντρα παραμένουν εν πολλοίς αποκομμένα από την αγορά, την κοινωνία και τις ανάγκες και των δύο.</p>
      <p>Άρα, η διασύνδεση είναι η βασική ευκαιρία βελτίωσης, το πώς δηλαδή τα Πανεπιστήμια από τη μία θα αφουγκράζονται τις ανάγκες της κοινωνίας και της αγοράς για να επεξεργάζονται ιδέες πάνω στην ικανοποίηση αυτών των αναγκών, και από την άλλη θα επικοινωνούν εύστοχα τις ιδέες τους στον ιδιωτικό τομέα για να κερδίσουν χρηματοδότηση.</p>
      <p>Η αξιοποίηση της γνώσης που παράγεται στα ερευνητικά κέντρα των Ελληνικών Πανεπιστημίων θα επιταχυνθεί μόνο αν τα Ιδρύματα «ανοίξουν» και άλλο στην αγορά και στην κοινωνία και αν αποκτήσουνε μεγαλύτερη αυτονομία στις κινήσεις τους.</p>
      <p>Τέλος, θαρρώ ότι πρέπει να αλλάξει η νοοτροπία μας συνολικά σε σχέση με τους φοιτητές. Η τεχνολογία και η διασύνδεση πλέον έχουν προχωρήσει τόσο πολύ που ένας τριτοετής φοιτητής δεν χρειάζεται πια να φτάσει τριάντα χρονών για να φτιάξει τη δική του επιχείρηση – μπορεί και στα 20, αρκεί να έχει τα κατάλληλα εργαλεία και τη σωστή καθοδήγηση, όπως συμβαίνει στο Invent ICT.</p>
      <p>H τελετή αποφοίτησης του Invent ICT θα πραγματοποιηθεί την Πέμπτη 21 Νοεμβρίου στις 17:00 στο Αμφιθέατρο του Ιδρύματος Β&amp;Ε Γουλανδρή και η είσοδος είναι ελεύθερη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/tehnologia/125553/eykairies-se-data-centers-kai-5g-blepei-i-lenovo-stin-ellada"/>
        <a href="https://www.insider.gr/epiheiriseis/tehnologia/125519/i-paypal-lansarei-xoom-kai-stin-ellada"/>
        <a href="https://www.insider.gr/epiheiriseis/tehnologia/125461/pos-oi-nees-tehnologies-tha-brethoyn-sto-epikentro-tis-stratigikis"/>
      </related>
    </article>
  </body>
</html>