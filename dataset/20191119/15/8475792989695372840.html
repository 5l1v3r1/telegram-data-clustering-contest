<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/norrbotten/atalade-elitidrottaren-jag-korde-utan-korkort"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T15:52:47+00:00"/>
    <meta property="og:title" content="Åtalade elitidrottaren erkänner: ”Jag körde utan körkort”"/>
    <meta property="og:description" content="En elitidrottare i Norrbotten stod i dag inför rätta vid Stockholms tingsrätt för vårdslöshet i trafik och grov olovlig körning. Mannen förnekar brott, men han medger att han kört bil utan körkort."/>
  </head>
  <body>
    <article>
      <h1>Åtalade elitidrottaren erkänner: ”Jag körde utan körkort”</h1>
      <address><time datetime="2019-11-19T15:52:47+00:00">19 Nov 2019, 15:52</time> by <a rel="author">Micke Nyberg</a></address>
      <p>
        <b>En elitidrottare i Norrbotten stod i dag inför rätta vid Stockholms tingsrätt för vårdslöshet i trafik och grov olovlig körning.<br/>Mannen förnekar brott, men han medger att han kört bil utan körkort.</b>
      </p>
      <p>Elitidrottaren har alltså stämts inför rätta bland annat för ett fall av vårdslöshet i trafik på Söder Mälarstrand i Stockholm. Enligt två poliser ska han den 1 juni 2018 ha tävlat med en annan bilist på en 400 meters sträcka och hastigheten ska ha varit uppe i minst 120 kilometer i timmen, trots hastighetsbegränsningen på 30 kilometeri timmen..</p>
      <h3>”Olämpligt och trafikfarligt”</h3>
      <p>– De två fordonen var i en racingsituation mot varandra och han framförde sitt fordon ytterst olämpligt och trafikfarligt. Vi får vara glada över att ingen allvarlig olycka inträffade, säger en av poliserna som stoppade elitidrottaren och hans bil.</p>
      <p>Mannens advokat Erik Widman säger till SVT att han förnekar brott och menar att hastigheten var mellan 40 och 50 kilometer i timmen och inte 120 kilometer i timmen.</p>
      <p>Enligt elitidrottaren var det inte alls en racingsituation, utan en vanlig omkörning, och att poliserna uppträdde aggressivt och hotfullt. Men trots att han förnekade brott så blev han ändå av med körkortet efter polisens ingripande.</p>
      <h3>Hade ”nästan” körkort</h3>
      <p>Det andra fallet gällde grov olovlig köring i Luleå den 23 januari i år. Elitidrottaren ska enligt två poliser ha kört bil utan körkort, men lämnat fordonet i en snödriva och sprungit runt kvarteret och in i sin lägenhet där han sedan blev förhörd av polisen.</p>
      <p>– Min klient förnekar brott. Han medger att han kört bil utan körkort, men han anser att det var fel att återkalla det på grund av misstanken om vårdslöshet i trafik. Hans uppfattning är att tingsrätten måste pröva om det var rätt eller fel att återkalla hans körkort, säger Erik Widman.</p>
      <p>Försvarsadvokaten påpekar också att mannen nästan hade fått ett nytt körkort när polispatrullen i Luleå slog till mot honom.</p>
      <p>– Han hade gjort ett godkänt förarprov, men bommat teoriprovet med en enda poäng. Så han var väldigt nära ett nytt körkort.</p>
      <h3>Kan bli böter</h3>
      <p>Åklagaren krävde att elitidrottaren skulle dömas till dagsböter för de två trafikbrotten och domen kommer om en vecka.</p>
      <p>– Jag anser att åtalet ska ogillas, men det är tingsrätten som beslutar om det, säger Erik Widman.</p>
      <related>
        <h4>Relaterat</h4>
        <a href="https://www.svt.se/nyheter/lokalt/norrbotten/en-elitidrottare-i-norrbotten-atalas-efter-polisjakt"/>
        <a href="https://www.svt.se/nyheter/lokalt/norrbotten/elitidrottare-straffas-efter-vansinneskorning"/>
      </related>
    </article>
  </body>
</html>