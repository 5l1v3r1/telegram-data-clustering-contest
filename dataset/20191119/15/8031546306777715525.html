<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109161-Patriarh-Neofit-prie-poslanika-na-SASht-Hero-Mustafa"/>
    <meta property="og:site_name" content="Канал 3"/>
    <meta property="article:published_time" content="2019-11-19T15:56:00+00:00"/>
    <meta property="og:title" content="Патриарх Неофит прие посланика на САЩ Херо Мустафа"/>
    <meta property="og:description" content="На територията на САЩ Българската православна църква има своя епархия, която обгрижва духовно хиляди българи"/>
  </head>
  <body>
    <article>
      <h1>Патриарх Неофит прие посланика на САЩ Херо Мустафа</h1>
      <h2>На територията на САЩ Българската православна църква има своя епархия, която обгрижва духовно хиляди българи</h2>
      <address>
        <time datetime="2019-11-19T15:56:00+00:00">19 Nov 2019, 15:56</time>
      </address>
      <p>
        <b>Българският патриарх Неофит прие днес новия посланик на САЩ у нас Херо Мустафа. Срещата се състоя в Софийската митрополия, съобщиха от Българската патриаршия.</b>
      </p>
      <p>Посланик Херо Мустафа е изразила своята благодарност за възможността да се срещне и разговаря с предстоятеля на Българската православна църква в началото на своя мандат като посланик на САЩ в България. "Всеки ден се старая да отделям време да опозная вашия красив град, страната и прекрасните хора, които живеят тук", е казала Херо Мустафа. Патриарх Неофит е обърнал внимание на това, че страната ни има доста силна емиграция в САЩ, като е допълнил, че някои от нашите сънародници там са устроили добре своя живот.</p>
      <p> <br/> </p>
      <p>"Мнозина са устроили своя живот на този континент. Успели са да устроят и своя духовен живот", е казал патриарх Неофит. Той е допълнил, че на територията на САЩ Българската православна църква има своя епархия, която обгрижва духовно хиляди българи. Той е изразил и своите надежди някой ден сънародниците ни да се приберат в България.</p>
      <p> </p>
      <p>"Тази свързаност с историята я забелязвам навсякъде, не само в София, но и в цялата страна. Смятам, че е важно гражданите на всяка една държава да имат тези качества. Да бъдат горди със своята история, култура и традиции", е казала посланик Херо Мустафа. Тя е споделила още, че първата й работа като дипломат е била в Гърция и е допълнила, че има опит от това колко важна е връзката на Православната църква в обществото.</p>
      <p> </p>
      <p>На приема е бил повдигнат и въпросът за бъдещи съвместни проекти и дейности.</p>
      <p> </p>
      <p>"Надяваме се във времето, тук да имам възможността да допринеса за още по-голямо сплотяване на взаимоотношенията ни и за подобряването на жизнения стандарт в региона", е казала посланик Херо Мустафа.</p>
      <p> </p>
      <p>Срещата е завършила с пожелание за ползотворна работа, както и са били изразени надежди за бъдещи срещи и за реализирането на общи проекти.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/108638-Rumen-Radev-se-sreshtna-s-poslanika-na-SASht-Hero-Mustafa-%2528SNIMKI%2529"/>
        <a href="http://kanal3.bg/news/bulgaria/politics/106570-Hero-Mustafa-polodzi-kletva-kato-poslanik-v-Balgariya"/>
        <a href="http://kanal3.bg/news/world/USA/99394-Hero-Mustafa-e-noviyat-poslanik-na-SASht-v-Balgariya"/>
      </related>
    </article>
  </body>
</html>