<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/v-evropa-blizo-4860-bankeri-pechelyat-nad-eur1-milion-i-nad-70-ot-tyah-zhiveyat-v-edna-darzhava.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T15:22:08+00:00"/>
    <meta property="og:title" content="В Европа близо 4860 банкери печелят над €1 милион. И над 70% от тях живеят в една държава"/>
    <meta property="og:description" content="Техният брой се е увеличил с над 40% между 2010 и 2017 година"/>
  </head>
  <body>
    <article>
      <h1>В Европа близо 4860 банкери печелят над €1 милион. И над 70% от тях живеят в една държава</h1>
      <address>
        <time datetime="2019-11-19T15:22:08+00:00">19 Nov 2019, 15:22</time>
      </address>
      <p>Въпреки че инвеститорите и предприемачите гледат на Великобритания с едно наум заради несигурността около излизането ѝ от Европейския съюз (ЕС), Островът все още се оказва най-доброто място за работа в банковия сектор.</p>
      <p>Независимо, че Обединеното кралство гласува през 2016 година за Брекзит страната все още е дом на най-много банкери, печелещи милиони всяка година що се отнася на заплатата и годишните бонуси, които получават. Това показват данни на Европейският банков орган, цитирани от платформата Statista.</p>
      <p>Тяхното изследване показва, че 3567 банкери във Великобритания са получили над 1 милиона евро през 2017 година. Един от тях е мениджър средно ниво, който е получил 40,9 милиона евро за този период, като 38,3 милиона евро от тях са били под формата на бонус.</p>
      <p>Погледнато от друга перспектива може да се каже, че тази сума е 1220 пъти средната заплата на служител на пълно работно време на Острова.</p>
      <p>В никоя друга европейска членка не живеят толкова много банкери, които да печелят над 1 милион евро. В Германия, която е на второ място след Обединеното кралство, те са 390. Франция е на третата позиция с 233 такива високоплатени банкери.</p>
      <p>И тук трябва да се има предвид, че Париж и Франкфурт са сред най-големите финансови центрове в Европа, но все още сериозно изостават в това отношение от Лондон.</p>
      <p>От Statista посочват и още един интересен акцент - въпреки кризата между 2010 и 2017 година броят на европейските банкери, които печелят над 1 милион евро, е нараснал с над 40% до общо 4859 души. Това означава, че 73% от тях живеят именно на Острова.</p>
      <figure>
        <img src="https://infographic.statista.com/normal/chartoftheday_19981_bankers_who_earned_one_million_or_more_n.jpg"/>
      </figure>
      <p>You will find more infographics at <a href="https://www.statista.com/chartoftheday/">Statista</a></p>
    </article>
  </body>
</html>