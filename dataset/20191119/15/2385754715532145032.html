<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598141/syzitisan-tin-ensomatosi-atomon-me-anapiria-stin-agora-ergasias-voulefteseoke"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T15:46:00+00:00"/>
    <meta property="og:title" content="Συζήτησαν την ενσωμάτωση ατόμων με αναπηρία στην αγορά εργασίας βουλευτές-ΕΟΚΕ"/>
    <meta property="og:description" content="Κοινή συνάντηση είχαν σήμερα οι Κοινοβουλευτικές Επιτροπές Εργασίας, Πρόνοιας και Κοινωνικών Ασφαλίσεων και Ανθρωπίνων Δικαιωμάτων και Ίσων Ευκαιριών μεταξύ..."/>
  </head>
  <body>
    <article>
      <h1>Συζήτησαν την ενσωμάτωση ατόμων με αναπηρία στην αγορά εργασίας βουλευτές-ΕΟΚΕ</h1>
      <address><time datetime="2019-11-19T15:46:00+00:00">19 Nov 2019, 15:46</time> by <a rel="author">sigmalive</a></address>
      <p>Κοινή συνάντηση είχαν σήμερα οι Κοινοβουλευτικές Επιτροπές Εργασίας, Πρόνοιας και Κοινωνικών Ασφαλίσεων και Ανθρωπίνων Δικαιωμάτων και Ίσων Ευκαιριών μεταξύ Ανδρών και Γυναικών, με αντιπροσωπεία της Ευρωπαϊκής Οικονομικής και Κοινωνικής Επιτροπής (ΕΟΚΕ), η οποία βρίσκεται στην Κύπρο στα πλαίσια διερευνητικής αποστολής σε σχέση με την ενσωμάτων ατόμων με αναπηρίες στην αγορά εργασίας.</p>
      <p>Σύμφωνα με ανακοίνωση της Βουλής, από πλευράς των βουλευτών έγινε συνοπτική παρουσίαση της κυπριακής νομοθεσίας για θέματα ενσωμάτωσης ατόμων με αναπηρίες στην αγορά εργασίας και των θετικών αποτελεσμάτων που έχει επιφέρει.<br/><br/>Τονίστηκε ότι τα ζητήματα που απασχολούν τα άτομα με αναπηρίες βρίσκονται συχνά στην ημερήσια διάταξη των αρμόδιων κοινοβουλευτικών επιτροπών, ενώ σημειώθηκε η προσπάθεια οριζόντιας εφαρμογής των δικαιωμάτων των ατόμων με αναπηρίες και σε άλλες νομοθεσίες που υιοθετούνται. Οι Κύπριοι βουλευτές υπενθύμισαν ότι αρκετές φορές νομοθεσία για βελτίωση των δικαιωμάτων ατόμων με αναπηρίες υιοθετήθηκε μετά από σχετικές προτάσεις νόμου των μελών της Βουλής, προστίθεται.</p>
      <p>Επισημάνθηκε, εξάλλου, η υιοθέτηση της Πρώτης Εθνικής Στρατηγικής για την Αναπηρία από το Υπουργείο Εργασίας, Πρόνοιας και Κοινωνικών Ασφαλίσεων, ενώ αναγνωρίστηκε παράλληλα και η ανάγκη υιοθέτησης περαιτέρω μέτρων και της επένδυσης μεγαλύτερων κονδυλίων από τον κρατικό προϋπολογισμό για τη δημιουργία αναγκαίων υποδομών.</p>
      <p>Οι βουλευτές εξήραν το ρόλο που διαδραματίζει η Κυπριακή Συνομοσπονδία Οργανώσεων Αναπήρων (ΚΥΣΟΑ) για την προώθηση των ζητημάτων των ατόμων με αναπηρίες, ενώ συζητήθηκαν και επιμέρους θέματα, όπως οι αυξημένες προκλήσεις που αντιμετωπίζουν οι γυναίκες με αναπηρίες και τα άτομα με αναπηρίες που διαμένουν στην επαρχία.</p>
      <p>Από πλευράς της αντιπροσωπίας της ΕΟΚΕ παρουσιάστηκε το έργο της Επιτροπής στον τομέα της ενσωμάτωσης των ατόμων με αναπηρίες στην αγορά εργασίας καθώς και ο ρόλος της για την παρακολούθηση της Ευρωπαϊκής Στρατηγικής για την Αναπηρία, της Σύμβασης του ΟΗΕ για τα Δικαιώματα των Ατόμων με Αναπηρίες, αλλά και ως βήμα για οργανώσεις της κοινωνίας των πολιτών.<br/><br/>Ειδικότερα σε ό,τι αφορά στη Σύμβαση, τονίστηκε ο δεσμευτικός χαρακτήρας της και η ανάγκη συμμόρφωσης της Κύπρου με τις σχετικές υποχρεώσεις που απορρέουν από αυτή. Εκφράστηκε δε ικανοποίηση για τη συναντίληψη των πολιτικών δυνάμεων σ’ ό,τι αφορά στην ανάγκη περαιτέρω αναγνώρισης των δικαιωμάτων των ατόμων με αναπηρία, ενώ υπογραμμίστηκε ο καίριος ρόλος   των κοινοβουλίων στην προώθηση σχετικών νομοθεσιών.<br/><br/>Επικεφαλής της αντιπροσωπίας της ΕΟΚΕ είναι ο Ιωάννης Βαρδακαστάνης, Πρόεδρος του Ευρωπαϊκού Φόρουμ Αναπηρίας, ενώ σ΄ αυτή συμμετέχουν η Marie Zvolská, Πρόεδρος της Ομάδας της ΕΟΚΕ για τα Δικαιώματα των Ατόμων με Αναπηρίες, ο Christophe Lefèvre, Μέλος της ΕΟΚΕ και ο Haydn Hammersley, μέλος του Ευρωπαϊκού Φόρουμ Αναπηρίας.<br/><br/>Στη συνάντηση συμμετείχαν από την Κοινοβουλευτική Επιτροπή Εργασίας, Πρόνοιας και Κοινωνικών Ασφαλίσεων, ο Πρόεδρός της, Ανδρέας Φακοντής, η Αναπληρωτής Πρόεδρος, Σκεύη Κούτρα-Κουκουμά και τα Μέλη Μαρίνος Μουσιούττας, Ηλίας Μυριάνθους, Γιώργος Περδίκης και Λίνος Παπαγιάννης, ενώ από την Επιτροπή Ανθρωπίνων Δικαιωμάτων και Ίσων Ευκαιριών μεταξύ Ανδρών και Γυναικών, συμμετείχαν η Αναπληρώτρια Πρόεδρος, Μαριέλλα Αριστείδου και το Μέλος, Χρίστος Ορφανίδης. Την αντιπροσωπία συνόδευαν ο Πρόεδρος της ΚΥΣΟΑ, Χριστάκης Νικολαΐδης και άλλα μέλη της Συνομοσπονδίας</p>
    </article>
  </body>
</html>