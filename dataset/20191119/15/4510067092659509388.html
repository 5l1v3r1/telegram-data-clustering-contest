<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-43/ilie-bolojan-votati-klaus-iohannis-152905.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T15:52:00+00:00"/>
    <meta property="og:title" content="Ilie Bolojan: Votaţi Klaus Iohannis!"/>
    <meta property="og:description" content="Miza turului II al alegerilor prezidenţiale a fost prezentată de primarul Ilie Bolojan în cadrul unei conferinţe de presă. Vezi aici îndemnul președintelui PNL Bihor!"/>
  </head>
  <body>
    <article>
      <h1>Ilie Bolojan: Votaţi Klaus Iohannis!</h1>
      <address>
        <time datetime="2019-11-19T15:52:00+00:00">19 Nov 2019, 15:52</time>
      </address>
      <figure>
        <img src="https://cdn.ebihoreanul.ro/static/gallery_big/Bolojan-Ionannis.JPG"/>
      </figure>
      <p>
        <b>Miza turului II al alegerilor prezidenţiale a fost prezentată de primarul Ilie Bolojan în cadrul unei conferinţe de presă. </b>
        <b>Vezi mai jos îndemnul președintelui PNL Bihor!</b>
      </p>
      <p>„În calitate de preşedinte al Partidului Naţional Liberal Bihor şi primar al municipiului Oradea, le mulţumesc tuturor celor care s-au prezentat în turul I la vot şi în mod deosebit celor care au optat să voteze pentru Klaus Iohannis şi sper ca toţi cetăţenii care au votat în turul I, dar şi cei care nu au votat, să fie interesaţi de ceea ce se întâmplă în turul al II-lea şi să se prezinte în număr mare la vot.</p>
      <p>
        <b>Dăncilă nu s-a remarcat deloc</b>
      </p>
      <p>Acum avem de ales între doi candidaţi:</p>
      <p>Viorica Dăncilă a fost în ultimii ani premier şi mulţi ani europarlamentar, deşi nu s-a remarcat deloc în Parlamentul European. În ceea ce priveşte prestaţia de prim-ministru, putem să constatăm dezastrul pe care doamna Dăncilă l-a generat în politica externă, de exemplu prin încercările de deturnare de la parcursul european şi euro-atlantic al ţării, propunerile negândite legate de mutarea Ambasadei României din Israel, nominalizările nereuşite pentru comisarul european, deci prestaţia Vioricăi Dăncilă pe acest segment al politicii externe, care e o componentă principală a fişei postului de preşedinte al ţării, o face practic incompatibilă cu funcţia de preşedinte al României.</p>
      <p>
        <b>Iohannis ne-a reprezentat cu demnitate</b>
      </p>
      <p>Prin comparaţie, în ceea ce-l priveşte pe Klaus Iohannis, am avut un preşedinte care a fost şi primar al Sibiului timp de câţiva ani şi ne-a reprezentat cu demnitate, cu respect pe plan extern şi cu înţelegerea contextului în care România se găseşte şi după cum s-a văzut, desemnarea comisarului european al României a trecut cu brio de comisie, fără a avea probleme de integritate sau de incompetenţă, dimpotrivă.</p>
      <p>Din funcţia de preşedinte, Klaus Iohannis a asigurat în aceşti ani direcţia bună, ceea ce înseamnă că Iohannis s-a calificat din punct de vedere al reprezentării externe să reprezinte România. Cât timp a fost primar al Sibiului, acest oraş s-a dezvoltat cu o viteză mare şi este unul dintre cele mai moderne oraşe din România, iar asta îl califică pentru ca, în parteneriat cu Guvernul, să modernizeze România, bazându-se şi pe o practică dovedită în cazul unei comunităţi mai mici.</p>
      <p>Există o diferenţă certă între prestaţiile celor doi candidaţi, care o face pe Viorica Dăncilă incompatibilă cu funcţia de preşedinte. În schimb, Klaus Iohannis a confirmat prin prestaţia avută în calitate de preşedinte că poate reprezenta România cu demnitate în plan extern şi în anii următori.</p>
      <p>
        <b>Prin amăgire nu poţi să generezi dezvoltare</b>
      </p>
      <p>Nu este, însă, doar un vot pe care îl dăm candidaţilor, persoanelor. Este şi un vot care are legătură cu cetăţenii acestei ţări. Klaus Iohannis reprezintă forţele care modernizează România, iar Viorica Dăncilă reprezintă Partidul Social Democrat şi forţele care au frânat în toţi aceşti ani dezvoltarea României, prin încercările de deturnare a direcţiei normale de dezvoltare a ţării. Doar prin amăgire şi consumarea resurselor colectate de la cetăţeni nu poţi să generezi dezvoltare.</p>
      <p>Practic, prin întârzierea generată de aceste politici greşite în toţi aceştia ani, guvernele PSD au contribuit şi la migrarea masivă a românilor, iar efectele din anii următori vor fi serioase şi le vor resimţi toţi românii, de la lipsa forţei de muncă, până la lipsa de predictibilitate, lipsa unei economii susţinute, toate acestea fiind generate de prestaţia mediocră a guvernelor PSD.</p>
      <p>
        <b>Avem de ales între viitor şi trecut</b>
      </p>
      <p>Avem de ales între două direcţii de dezvoltare: nu doar între Klaus Iohannis şi Viorica Dăncilă, ci avem de ales între modernizare şi rămânere în urmă, între viitor şi trecut, între România europeană şi zona retrogradă. Aceasta este miza acestui vot, iar eu cred că românii sunt conştienţi de miza votului din turul II.</p>
      <p>Pe toţi cei care sunt conştienţi că în afara votului pentru persoana care va ocupa funcţia de preşedinte, acest vot în turul II al alegerilor prezidenţiale este şi un vot pentru modernizare, un vot pentru prosperitate, un vot pentru viitor, îi invit să se prezinte în 24 noiembrie la vot şi, indiferent de opţiunea pe care au avut-o în turul I, să voteze pentru Klaus Iohannis, pentru modernizare şi pentru România europeană".</p>
      <p>
        <b>
          <i>Ilie Bolojan, primarul municipiului Oradea şi preşedinte al PNL Bihor</i>
        </b>
      </p>
      <p>
        <i>(Advertorial)</i>
      </p>
    </article>
  </body>
</html>