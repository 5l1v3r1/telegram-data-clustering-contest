<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-u-ssha-pochalisya-publichni-sluhannya-chotiroh-klyuchovih-svidkiv-640986.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T15:39:13+00:00"/>
    <meta property="og:title" content="Імпічмент Трампа: у США почалися публічні слухання чотирьох ключових свідків"/>
    <meta property="og:description" content="Очікується, що діючі чиновники розкриють деталі щодо формування політики Білого дому на українському напрямі, у тому числі в контексті скандальної телефонної розмови президентів України і США від 25 липня"/>
  </head>
  <body>
    <article>
      <h1>Імпічмент Трампа: у США почалися публічні слухання чотирьох ключових свідків</h1>
      <address>
        <time datetime="2019-11-19T15:39:13+00:00">19 Nov 2019, 15:39</time>
      </address>
      <h4>Очікується, що діючі чиновники розкриють деталі щодо формування політики Білого дому на українському напрямі, у тому числі в контексті скандальної телефонної розмови президентів України і США від 25 липня</h4>
      <p>У Палаті представників США почалися публічні слухання чотирьох свідків у справі про імпічмент президента США Дональда Трампа. Про це повідомляє <a href="https://edition.cnn.com/">CNN</a>.</p>
      <p>Першими виступлять двоє чиновників Білого дому: експерт з питань України підполковник Александр Віндман та помічниця віцепрезидента США Дженніфер Вільямс.</p>
      <p>Після них свідчення даватимуть колишній спецпредставник США в Україні Курт Волкер та колишній головний радник з питань Росії та Європи у Раді національної безпеки Тім Моррісон.</p>
      <p>Віндман, Вільямс і Моррісон слухали телефонну розмову Дональда Трампа із Володимиром Зеленським в режимі реального часу.</p>
      <p>Вони вже давали свідчення за закритими дверима. Віндман і Моррісон раніше заявили, що із розмови їм стало зрозуміло, що Україна не отримає військову допомогу, поки не зробить те, що хотів Трамп.</p>
      <p>Таким чином, Палата представників має намір у вівторок заслухати чотирьох із восьми запланованих на цей тиждень свідків з-поміж нинішніх і колишніх високопоставлених чиновників адміністрації Трампа по справі імпічменту. Так, зранку середи 20 листопада конгресмени хочуть заслухати посла США при ЄС Гордона Сондленда. Після обіду заплановані відповіді-запитання із заступником держсекретаря США Девідом Гейлом та представницею Пентагону Лорою Купер.</p>
      <p>У четвер, 21 листопада, законодавці плануються слухання з колишньою радницею президента Трампа з питань Росії Фіоною Гілл.</p>
      <p>Минулого тижня в Палаті представників уже виступили представник Держдепартаменту США Джордж Кент, тимчасово повірений у справах США в Україні Вільям Тейлор та експосол США в Києві Марія Йованович.</p>
      <p>Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина.</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>До слова, президент США<a href="https://glavcom.ua/news/tramp-rozkritikuvav-sluhannya-z-pitannya-pro-impichment-639046.html"> Дональд Трамп назвав «ганебними« слухання</a> з питання про імпічмент і заявив, що демократи блокують свідків, яким хотіли б задати питання республіканці.</p>
      <related>
        <a href="https://glavcom.ua/news/tramp-osobisto-rozporyadivsya-zamoroziti-dopomogu-ukrajini-zastupnik-derzhsekretarya-ssha-640849.html"/>
        <a href="https://glavcom.ua/news/amerikanskiy-diplomat-rozpoviv-pro-gotovnist-zelenskogo-pochati-rozsliduvannya-na-prohannya-trampa-640629.html"/>
        <a href="https://glavcom.ua/economics/finances/tramp-zelenskiy-i-pristayko-navit-ne-znali-pro-zatrimku-z-vidilennyam-dopomogi-640553.html"/>
      </related>
    </article>
  </body>
</html>