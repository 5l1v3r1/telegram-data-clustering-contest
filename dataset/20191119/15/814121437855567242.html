<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10271309/swietokrzyskie-27-latek-porwal-i-zabil-ojca-uslyszal-zarzuty.html"/>
    <meta property="og:site_name" content="Wprost"/>
    <meta property="article:published_time" content="2019-11-19T15:56:00+00:00"/>
    <meta property="og:title" content="Świętokrzyskie. 27-latek porwał i zabił ojca. Usłyszał zarzuty"/>
    <meta property="og:description" content="Dawidowi K., którego podejrzewa się o uprowadzenie i zamordowanie własnego ojca, grozi dożywotnie pozbawienie wolności. We wtorek 19 listopada przedstawiono mu dwa zarzuty."/>
  </head>
  <body>
    <article>
      <h1>Świętokrzyskie. 27-latek porwał i zabił ojca. Usłyszał zarzuty</h1>
      <address>
        <time datetime="2019-11-19T15:56:00+00:00">19 Nov 2019, 15:56</time>
      </address>
      <p>
        <b>Dawidowi K., którego podejrzewa się o uprowadzenie i zamordowanie własnego ojca, grozi dożywotnie pozbawienie wolności. We wtorek 19 listopada przedstawiono mu dwa zarzuty.</b>
      </p>
      <p>Jak ustalili dziennikarze Onetu, obecny materiał dowodowy obejmuje m.in. wyniki oględzin miejsca znalezienia zwłok, zeznania świadków oraz oględziny pojazdu, którym jechał Dawid K. razem z ojcem. Na tej podstawie śledczym udało się wstępnie odtworzyć przebieg wydarzeń.</p>
      <p>Zaginięcie 51-letniego mężczyzny zgłoszono w sobotę 16 listopada. Tego samego dnia z zakładu psychiatrycznego w Morawicy uciekł jego 27-letni syn. Miał on zaatakować w Szczebrzuszu swoją babcię, grozić jej nożem i uwięzić. Dawid K. pobił też przybyłego na miejsce ojca i kilkukrotnie ugodził go nożem, następnie zaciągnął go do stającego przed domem samochodu i odjechał. Kobieta, której udało się uciec, zawiadomiła o wszystkim policję.</p>
      <p>Policjanci znaleźli pojazd 27-latka w Rembieszycach w powiecie jędrzejowskim. Jego samego zatrzymano w Jędrzejowie. Krótko później podpalone zwłoki poszukiwanego 51-latka odnaleziono na terenie gminy Kije, w powiecie pińczowskim, w województwie świętokrzyskim. Znaleziono też potencjalne narzędzie zbrodni.</p>
      <p>Pierwszy z zarzutów postawionych Dawidowi K. dotyczy pozbawienia wolności i kierowania gróźb pod adresem jego babci. Drugi to zabójstwo ojca ze szczególnym udręczeniem, które połączone zostało z pozbawieniem wolności w celu dokonania zaboru pieniędzy i dokumentów. 27-letniemu mężczyźnie grozi dożywocie.</p>
      <related>
        <h4>Czytaj także:</h4>
        <a href="https://www.wprost.pl/uwaga/10269689/uwaga-tvn-zabite-dzieci-ukryla-w-piecu-syna-pochowala-pod-jablonka-zlapal-mnie-za-palec.html"/>
      </related>
      <footer>Źródło: <a href="http://onet.pl/">Onet.pl</a></footer>
    </article>
  </body>
</html>