<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/protestite-v-iran-ili-za-cenata-na-proksi-vojnite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T15:55:00+00:00"/>
    <meta property="og:title" content="Протестите в Иран или за цената на прокси войните"/>
    <meta property="og:description" content="Икономическите трудности, с които се сблъсква Иран, до голяма степен са резултат от политиката на лидерите на страната"/>
  </head>
  <body>
    <article>
      <h1>Протестите в Иран или за цената на прокси войните</h1>
      <h2>Икономическите трудности, с които се сблъсква Иран, до голяма степен са резултат от политиката на лидерите на страната</h2>
      <address>
        <time datetime="2019-11-19T15:55:00+00:00">19 Nov 2019, 15:55</time>
      </address>
      <figure>
        <video src="https://vid.btv.bg/btvnews/2019/11/19/Iran_1574198332-1.mp4"/>
      </figure>
      <p>Иран е разтърсен отново от масови демонстрации. Това е втора подобна вълна в рамките на последните две години.</p>
      <p>106 са жертвите на протести в Иран, съобщи правозащитната организация "Амнести интърнешънъл". ООН. Няколкодневните безредици избухнаха в петък заради повишаването на цената на горивата.</p>
      <p>Спонтанни протести имаше в няколко големи града в цялата страна, включително и в столицата Техеран.</p>
      <p>Върховния лидер на Иран аятолах Али Хаменей днес обясни бунтовете с чуждестранна намеса. От своя страна Върховният комисариат на ООН за правата на човека обвини властите в Техеран, че са използвали прекомерна сила срещу мирните демонстранти.</p>
      <p>Предишният изблик на недоволство избухна в края на 2017-а и продължи през по-голямата част от 2018 г.</p>
      <p>Между протестите тогава и тези сега има нещо общо. Причината за гнева на иранците са икономическите трудности, с които се сблъскват.</p>
      <p>През 2017 г. увеличението на цените на хранителните продукти изкара жителите на големите ирански градове на улиците, а сега те излязоха заради скок от 50% в стойността на бензина.</p>
      <p>Наистина е учудващо, че в една от страните водещи производителки на петрол има подобно увеличение, но то бе обосновано от върховния лидер аятолах Хаменей с необходимостта от средства за социално слабите граждани в Иран. Според Иранската търговска камара 33% от иранците през 2017 г. са живели под прага на бедността.</p>
      <p>Причина за икономическите и социални трудности управляващите в близокоизточната страна виждат в санкциите, които САЩ налага на Иран, след като Вашингтон обяви оттеглянето си от „ядрената сделка” с Техеран. А зад протестите властите виждат „саботаж”, подкрепян от „враговете на революцията”.</p>
      <p>Наистина, санкциите имат своя дял в усложняването на обстановката в Иран. Все пак обаче трябва да се отбележи, че протестите през 2017 г. започнаха много преди Тръмп да се оттегли от „ядреното споразумение” и да наложи нови ограничения на търговията с Техеран.</p>
      <p>Благодарение на „ядреното споразумение” през 2015 г. бяха освободени огромна част от авоарите на Иран зад граница, а подновяването на търговските отношения със Запада благоприятстваше увеличението на БВП в страната.</p>
      <figure>
        <img src="https://img.bg.sof.cmestatic.com/media/images/640x/Jun2017/2111386895.jpg"/>
        <figcaption>Снимка: Reuters</figcaption>
      </figure>
      <p><a href="https://www.reuters.com/investigates/iran/#article/part1">Разследване на „Ройтерс”</a> обаче показва, че от икономическия просперитет полза извличат само няколко държавни фирми и върховния лидер Али Хаменей.</p>
      <p>Вместо да инвестират средства в подобряване на ситуацията с най-бедните жители на Иран, тогава лидерите на страната решиха да платят с наличните пари за утвърждаване на хегемонията си в региона.</p>
      <p>Иран е изхарчил 16 милиарда долара за финансиране на милиции и други военни формирования в Ирак и Сирия. Това разкритие направи преди няколко седмици американският представител за Иран Брайън Хук пред телевизия „Ал Арабия”.</p>
      <p>Вероятно, ако част от тези средства бяха заделени за социални програми и облекчаване на ситуацията с най-бедните, сега иранските власти нямаше да се сблъскват с такива протести и да обвиняват за ситуацията „враговете на революцията”.</p>
    </article>
  </body>
</html>