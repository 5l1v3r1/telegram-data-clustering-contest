<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/megindokolta-a-kamatdontest-az-mnb"/>
    <meta property="og:site_name" content="infostart"/>
    <meta property="article:published_time" content="2019-11-19T15:21:00+00:00"/>
    <meta property="og:title" content="Megindokolta a kamatdöntést az MNB"/>
    <meta property="og:description" content="A Magyar Nemzeti Bank (MNB) egyetlen horgonya az infláció, elsődleges célja az árstabilitás, az infláció változékonyan alakul, ezért a tanács a kilátások megítélésében nagyobb figyelmet fordít a tartós tendenciákat megragadó alapfolyamat-mutatókra - erősítette meg a monetáris tanács a kamatdöntő üléséről kiadott közleményében."/>
  </head>
  <body>
    <article>
      <h1>Megindokolta a kamatdöntést az MNB</h1>
      <address><time datetime="2019-11-19T15:21:00+00:00">19 Nov 2019, 15:21</time> by <a rel="author">Infostart / MTI</a></address>
      <h3>A Magyar Nemzeti Bank (MNB) egyetlen horgonya az infláció, elsődleges célja az árstabilitás, az infláció változékonyan alakul, ezért a tanács a kilátások megítélésében nagyobb figyelmet fordít a tartós tendenciákat megragadó alapfolyamat-mutatókra - erősítette meg a monetáris tanács a kamatdöntő üléséről kiadott közleményében.</h3>
      <p><a href="https://infostart.hu/gazdasag/2019/11/19/dontott-az-mnb-az-alapkamatrol">A testület keddi ülésén nem változtatott sem az alapkamat 0,90 százalékos szintjén, sem a kamatfolyosón, a döntés megfelelt az elemzői várakozásoknak.</a> A jegybanki alapkamat 2016. május 25. óta 0,90 százalékon áll.</p>
      <p>A tanács ezúttal is hangsúlyozza, hogy a korábban még szimmetrikus inflációs kockázatok az elmúlt negyedévben aszimmetrikussá váltak. A lassuló európai konjunktúra hatásai miatt tovább erősödtek a lefelé mutató inflációs kockázatok, a globálisan meghatározó jegybankok lépései következtében lazábbá vált a külső monetáris politikai környezet.</p>
      <p>A tanács e tényezők árstabilitás fenntartására gyakorolt hatását a monetáris politika 5-8 negyedéves horizontján értékeli. Monetáris politikai döntéseinél óvatos megközelítést alkalmaz, melynek során nagyban támaszkodik a beérkező adatokra és a negyedévente megjelenő Inflációs jelentés előrejelzésére. A további lépések szükségességét az inflációs kilátások jövőbeni alakulása fogja meghatározni - írják közleményükben.</p>
      <p>Októberben az infláció 2,9, a maginfláció 4, míg az indirekt adóktól szűrt maginfláció 3,7 százalék volt. Az infláció és a maginfláció emelkedését a feldolgozott élelmiszerek árindexének alakulása magyarázta.</p>
      <p>A testület prognózisa szerint a fogyasztóiár-index értéke az év végéig - a tavalyi üzemanyagár-csökkenés bázishatása miatt -</p>
      <blockquote>újra nő, majd fokozatos mérséklődést követően a 3 százalékos inflációs cél szintjén stabilizálódik.</blockquote>
      <p>Az adószűrt maginfláció a következő hónapokban a jelenlegi szint közelében alakul, majd a külső dezinflációs hatások miatt a jövő év elejétől fokozatosan 3 százalékra csökken.</p>
      <p>A romló európai konjunktúra a hazai GDP alakulásában is egyre erőteljesebben érzékelteti hatását - állapítja meg a monetáris tanács, amely arra számít, hogy a gazdasági növekedés a következő negyedévekben lassul. A GDP 2019-ben várhatóan 4,5 százalékkal, 2020-2021-ben pedig 3,3 százalékkal nő. A magyar gazdaság eurózónához történő felzárkózása a romló külső konjunktúra ellenére, a legalább 2 százalékpontos növekedési többlet fenntartása mellett a következő években is folytatódik a testület szerint.</p>
      <p>A lazább monetáris politikai környezet tartósan fennmarad és további lazító lépések várhatóak - jelezte most is a tanács. A nemzetközi pénzügyi piaci hangulat az előző kamatdöntés óta javult. A kockázatvállalási hajlandóságot a nemzetközi kereskedelempolitikával kapcsolatos fejlemények, a globálisan meghatározó jegybankok döntései valamint a Brexittel kapcsolatos történések befolyásolták. Az olajárak nőttek az elmúlt hónapban.</p>
      <p>A monetáris politika irányultsága a monetáris tanács szerint változatlanul támogató, a gazdasági szereplők finanszírozási költségei kedvezőek.</p>
      <p>A tanács szeptemberben a negyedik negyedévre megcélzott átlagos kiszorítandó likviditás nagyságát legalább 300-500 milliárd forintban állapította meg, és ennek figyelembevételével határozza meg a jegybanki swapeszközök állományát. Az MNB rugalmasan alakítja az FX-swap eszköz állományát annak érdekében, hogy a kamattranszmisszió a monetáris tanács döntésének megfelelően alakuljon, és a bankközi hozamok volatilitása alacsony maradjon - írják.</p>
    </article>
  </body>
</html>