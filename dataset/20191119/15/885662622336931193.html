<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125593/enohoi-22-katigoroymenoi-gia-tin-ypothesi-tis-siemens"/>
    <meta property="og:site_name" content="Insider"/>
    <meta property="article:published_time" content="2019-11-19T15:24:00+00:00"/>
    <meta property="og:title" content="Ένοχοι 22 κατηγορούμενοι για την υπόθεση της Siemens"/>
    <meta property="og:description" content="Ανάμεσα στους ενόχους και ο Μιχάλης Χριστοφοράκος. Απαλλάχθηκε λόγω παραγραφής ο Θεόδωρος Τσουκάτος."/>
  </head>
  <body>
    <article>
      <h1>Ένοχοι 22 κατηγορούμενοι για την υπόθεση της Siemens</h1>
      <h2>Ανάμεσα στους ενόχους και ο Μιχάλης Χριστοφοράκος. Απαλλάχθηκε λόγω παραγραφής ο Θεόδωρος Τσουκάτος.</h2>
      <address>
        <time datetime="2019-11-19T15:24:00+00:00">19 Nov 2019, 15:24</time>
      </address>
      <p>Πρώην στελέχη της<b> Siemens</b>, όπως ο Μιχάλης Χριστοφοράκος, Χρήστος Καραβέλας, Πρόδρομος Μαυρίδης είναι ανάμεσα <b>στους καταδικασθέντες για την υπόθεση των «μαύρων ταμείων» της Siemens.</b></p>
      <p>Tο Τριμελές Εφετείο Κακουργημάτων αποφάσισε, σύμφωνα με το Reader.gr, ομόφωνα την ενοχή 22 από τους 54 κατηγορούμενους στην υπόθεση της σύμβασης 8002 μεταξύ της SIEMENS και του ΟΤΕ, για την κατηγορία της νομιμοποίησης παράνομων εσόδων κατ' επάγγελμα.</p>
      <p>Με την απόφαση του, το δικαστήριο ανάμεσα σε άλλους, κήρυξε ενόχους τον πρώην πρόεδρο της μητρικής Siemens Έντουαρντ Πίρερ, την αθώωση του οποίου είχε ζητήσει η εισαγγελέας Ελένη Σκεπαρνιά, και το πρώην υψηλόβαθμο στέλεχος Ράινχαρτ Σίκατσεκ, αλλά και τα πρώην υψηλόβαθμα στελέχη της ελληνικής Siemens Μιχάλη Χριστοφοράκο, Χρήστο Καραβέλα που παραμένει καταζητούμενος επί σειρά ετών, Πρόδρομο Μαυρίδη.</p>
      <p>Οι δικαστές, όπως εκτιμά η υπεράσπιση, αποδέχονται την εισαγγελική πρόταση σύμφωνα με την οποία το αδίκημα της δωροδοκίας είναι πλημμέλημα και επομένως έχει υποπέσει σε παραγραφή.</p>
      <p>Παραμένει ωστόσο το κακούργημα της νομιμοποίησης παράνομων χρημάτων που διακινήθηκαν, σύμφωνα με την δικογραφία, από την γερμανική εταιρεία προς στελέχη του ΟΤΕ την περίοδο υπογραφής της σύμβασης αλλά και των επεκτάσεων της, από το 1997 και για περίπου πέντε χρόνια μετά.</p>
      <p>Το δικαστήριο αποδέχθηκε την απαλλακτική εισαγγελική πρόταση ως προς τον πρώην βουλευτή και στέλεχος του ΠΑΣΟΚ Θεόδωρο Τσουκάτο τον οποίο κήρυξε αθώο.</p>
      <p>Κατά πληροφορίες απαλλάχθηκε λόγω παραγραφής.</p>
      <p>Αθώοι κρίθηκαν οι εξής πέντε: Βασίλης Τυρογαλάς, Εμμανουήλ Παπαδογιαννάκης, Νικόλαος Μανασής, Σάββας Γιαννακάκης, Αθανάσιος Ράμμος,.</p>
      <p>Ένοχοι επίσης κρίθηκαν άλλοτε επιτελικά στελέχη του ΟΤΕ αλλά και η σύζυγος του φυγόδικου Χρήστου Καραβέλα.</p>
      <p>Για την κ. Καραβέλα το δικαστήριο αποδέχθηκε στο σύνολο της την κατηγορία της νομιμοποίησης εσόδων με τις επιβαρυντικές περιστάσεις, ότι το αδίκημα τελέστηκε κατ' επάγγελμα και κερδοσκοπία. Αντίστοιχη ήταν για την σύζυγο του Χρήστου Καραβέλα και η εισαγγελική πρόταση σύμφωνα με την οποία, η κατηγορούμενη γνώριζε τον ρόλο του συζύγου της και ήταν «συνιδρύτρια» και συνδιαχειρίστρια της offshore που δέχθηκε εμβάσματα από την Siemens.</p>
      <p>Η διερεύνηση της υπόθεσης κράτησε 14 χρόνια και μάλιστα από τους 64 αρχικά κατηγορούμενους, 10 άτομα απεβίωσαν.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125588/dimos-athinaion-tehniko-programma-ypsoys-264-ekat-eyro-gia-2020"/>
        <a href="https://www.insider.gr/eidiseis/ellada/125563/kairos-brohes-kai-kataigides-tin-triti"/>
        <a href="https://www.insider.gr/eidiseis/ellada/125536/mytilinaio-kai-gkeits-thaymazoyn-oi-ellines-epiheirimaties"/>
      </related>
    </article>
  </body>
</html>