<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-shwitsia-zakryla-spravu-proty-assanzha/30280636.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T15:16:40+00:00"/>
    <meta property="og:title" content="У Швеції закрили справу проти Ассанжа"/>
    <meta property="og:description" content="У Швеції прокуратура оголосила про те, що припиняє розслідування звинувачень у зґвалтуванні, висунутих проти засновника Wikileaks Джуліана Ассанжа. За словами представника прокуратури, докази провин"/>
  </head>
  <body>
    <article>
      <h1>У Швеції закрили справу проти Ассанжа</h1>
      <address>
        <time datetime="2019-11-19T15:16:40+00:00">19 Nov 2019, 15:16</time>
      </address>
      <p>У Швеції прокуратура оголосила про те, що припиняє розслідування звинувачень у зґвалтуванні, висунутих проти засновника Wikileaks Джуліана Ассанжа.</p>
      <p>За словами представника прокуратури, докази провини Ассанжа, зібрані в ході слідства, недостатні для того, щоб передати справу до суду.</p>
      <p>Рішення про припинення розслідування може бути оскаржене.</p>
      <p>Звинувачення проти Ассанжа були висунуті в 2010 році. Сам він заперечував їх, стверджуючи, що жінка, яка його звинуватила, займалася з ним сексом добровільно.</p>
      <p>Швеція тоді зажадала від Великої Британії екстрадиції Ассанжа. Побоюючись екстрадиції, засновник Wikileaks сховався в посольстві Еквадору в Лондоні. Влада Еквадору надала йому політичний притулок.</p>
      <p>Ассанж майже сім років жив у будинку посольства, а навесні нинішнього року був виданий британській владі після того, як був позбавлений притулку. Зараз він відбуває тюремний термін за порушення умов застави, а також <a href="https://www.radiosvoboda.org/a/news-sud-u-londoni-ne-vidterminuvav-spravu-assanja/30227999.html">чекає рішення суду</a> про його <a href="https://www.radiosvoboda.org/a/news-assanzh-wikwleaks-zapuy-exstradytsiya/29999515.html">екстрадицію в США</a>.</p>
      <p>Сполучені Штати вимагають екстрадувати Ассанжа за цілою низкою звинувачень, пов’язаних із незаконним отриманням і публікацією секретних документів Пентагону. Йому загрожує тривалий тюремний термін.</p>
      <p>Ім’я засновника Wikileaks згадувалося також у зв’язку з публікацією документів зі зламаного сервера Демократичної партії США, у викраденні яких спецпрокурор Роберт Мюллер звинуватив співробітників російської військової розвідки.</p>
      <p>Після того, як Ассанжа позбавили притулку в Еквадорі, в Швеції відновили розслідування у справі про зґвалтування, однак шведський суд не став запитувати Велику Британію про екстрадицію засновника Wikileaks.</p>
    </article>
  </body>
</html>