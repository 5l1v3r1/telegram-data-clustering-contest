<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-fordulat-az-assange-ugyben-lezartak-a-nemi-eroszak-miatti-nyomozast/"/>
    <meta property="og:site_name" content="lokál"/>
    <meta property="article:published_time" content="2019-11-19T15:40:26+00:00"/>
    <meta property="og:title" content="Fordulat az Assange-ügyben! Lezárták a nemi erőszak miatti nyomozást"/>
    <meta property="og:description" content="Svédország lezárja a Julian Assange-zsal, a WikiLeaks kiszivárogtató portál alapítójával szemben nemi erőszak gyanúja miatt indított nyomozást - jelentette be kedden Eva-Marie Persson svéd főügyész-helyettes."/>
  </head>
  <body>
    <article>
      <h1>Fordulat az Assange-ügyben! Lezárták a nemi erőszak miatti nyomozást</h1>
      <address><time datetime="2019-11-19T15:40:26+00:00">19 Nov 2019, 15:40</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/04/K_EPA20190411128-1280x879.jpg"/>
      </figure>
      <p>
        <b>Svédország lezárja a Julian Assange-zsal, a WikiLeaks kiszivárogtató portál alapítójával szemben nemi erőszak gyanúja miatt indított nyomozást – jelentette be kedden Eva-Marie Persson svéd főügyész-helyettes.</b>
      </p>
      <p>Persson szerint az eljárás alapjául szolgáló bizonyítékok megalapozottak, de majdnem egy évtizedet követően a szemtanúknak az üggyel kapcsolatos emlékei már elhalványultak.</p>
      <p>Hangsúlyozta: a vádhatóság döntése ellen fellebbezés nyújtható be.</p>
      <p>“Az előzetes vizsgálatok során felmerült dolgok átfogó elemzése alapján úgy értékelem, hogy a bizonyítékok nem elég erősek a vádemeléshez” – közölte Persson a sajtótájékoztatóján.</p>
      <p>A 48 éves ausztrál állampolgár ismételten tagadta az ellene felhozott zaklatási vádakat.</p>
      <p>Májusban indította újra a svéd ügyészség a nyomozást Julian Assange-zsal szemben, miután a vizsgálatot 2017 májusában megszüntette, és visszavonta az ellene kiadott nemzetközi körözést is, arra hivatkozva, hogy az akkor az ecuadori követségen élő férfi kézre kerítésére nincs esély.</p>
      <p>A svéd ügyészség mostani döntése elhárított egy lehetséges dilemmát, a brit bíróságoknak ugyanis két vetélkedő kiadatási kérelem, az amerikai és a svéd között kellett volna dönteniük.</p>
      <p>Julian Assange hét éven át élt Londonban Ecuador nagykövetségén, ahova a brit igazságszolgáltatás elől menekült, hogy ne adhassák ki Svédországnak, ahol nemi erőszak gyanúja miatt nyomoztak utána. Assange-t azzal gyanúsítják, hogy 2010 augusztusában megerőszakolt egy nőt, az ellene irányuló egyéb vádak időközben azonban elévültek. Valójában azonban nem a svéd vádaktól tartott elsősorban, hanem attól, hogy kiadják az Egyesült Államoknak, ahol a szexuális visszaéléseknél sokkal súlyosabb bűncselekményekkel, a többi között titkos adatok törvénytelen megszerzésével és államtitoksértéssel vádolják.</p>
      <p>Assange-ot azt követően vették őrizetbe a brit hatóságok április 11-én, hogy Ecuador végül megvonta tőle a menedéket, majd azért ítélték 50 hét letöltendő szabadságvesztésre, mert amíg a nagykövetségen élt, nem jelent meg a bíróságon.</p>
      <p>Az Egyesült Államoknak történő kiadatás ügyében 2020. február 25-én kezdődik Assange meghallgatása.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-10-elutasitottak-a-wikileks-alapito-kiadatasi-meghallgatasanak-elnapolasat/">Elutasították a Wikileks-alapító kiadatási meghallgatásának elnapolását</a>
        </li>
        <li>
          <a href="https://www.lokal.hu/2019-05-bortonbuntetesre-iteltek-a-wikileaks-alapitojat/"> Börtönbüntetésre ítélték a WikiLeaks alapítóját</a>
        </li>
        <li>
          <a href="https://www.lokal.hu/2019-04-az-egyesult-allamokban-mar-vadat-is-emeltek-julian-assange-ellen/">Az Egyesült Államokban már vádat is emeltek Julian Assange ellen</a>
        </li>
        <li>
          <a href="https://www.lokal.hu/2019-04-orizetbe-vettek-a-wikileaks-alapitojat/">Őrizetbe vették a WikiLeaks alapítóját</a>
        </li>
        <li>
          <a href="https://www.lokal.hu/2019-03-orizetbe-vettek-manninget-a-wikileaks-volt-informatorat/">Őrizetbe vették Manninget, a WikiLeaks volt informátorát</a>
        </li>
      </ul>
    </article>
  </body>
</html>