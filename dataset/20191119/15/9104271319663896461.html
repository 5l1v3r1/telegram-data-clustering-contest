<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/politica/stop-al-bollo-per-tre-anni-a-chi-acquista-unauto-euro-6-e-sgravi-irap-per-le-imprese"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-19T15:02:29+00:00"/>
    <meta property="og:title" content="Stop al bollo per tre anni a chi acquista un’auto euro 6 e sgravi Irap per le imprese"/>
    <meta property="og:description" content="Queste le principale novità nella Legge di Stabilità 2020 della Regione"/>
  </head>
  <body>
    <article>
      <h1>Stop al bollo per tre anni a chi acquista un’auto euro 6 e sgravi Irap per le imprese</h1>
      <h2>Queste le principale novità nella Legge di Stabilità 2020 della Regione</h2>
      <address>
        <time datetime="2019-11-19T15:02:29+00:00">19 Nov 2019, 15:02</time>
      </address>
      <p>Ridurre la pressione fiscale verso i cittadini e le aziende piemontesi: è l’obiettivo della Giunta regionale che nella Legge di Stabilità 2020 ha introdotto due misure specifiche che riguardano il bollo auto e l’Irap per le imprese.</p>
      <p>Il documento approvato riguarda le disposizioni per la formazione del bilancio annualedi previsione 2020 e verrà sottoposto all’esame del Consiglio regionale. «È la prima volta che in Regione viene usato uno strumento come la Legge di Stabilità – spiega il presidente della Regione Piemonte Alberto Cirio -. Una scelta che abbiamo fatto per programmare meglio la gestione delle risorse in un quadro di chiarezza politica, definendo le linee guida per la redazione del bilancio».</p>
      <p>Due le novità principali che la Giunta introdurrà a partire dal 2020.</p>
      <h3>Il bollo auto</h3>
      <p>Tutti i possessori di un veicolo Euro 0,1,2 che acquisteranno un’auto Euro 6 (sotto i 100 kW) potranno beneficiare dell’esenzione sul bollo per tre anni. Alla misura potranno accedere oltre 500 mila cittadini piemontesi. In Piemonte sono circa 223 mila i veicoli in classe Euro 0 (7,6%), 58 mila gli Euro 1 (2%) e 237 mila gli Euro 2 (8,1%): circa il 18% del totale dei veicoli circolanti sul territorio regionale. L’introito fiscale complessivo derivante dal bollo è di circa 450 milioni di euro all’anno. 165 euro è il valore medio pagato dai piemontesi per la tassa.</p>
      <h4>Riduzione Irap</h4>
      <p>La seconda misura riguarda la riduzione dell’Irap, per cinque anni, per le imprese di nuova costituzione in Piemonte o che trasferiscono un insediamento produttivo sul territorio regionale, o per quelle che assumono o stabilizzano il personale. Lo sgravio introdotto è dello 0,92%, che corrisponde fino a 1/3 del valore dell’aliquota (attestata oggi in media al 3,9%).</p>
      <p>In particolare per le imprese che trasferiranno in Piemonte la propria attività produttiva l’agevolazione si tradurrà in un risparmio complessivo medio, nei cinque anni, di 6 mila euro per quelle con meno di 50 addetti, oltre 30 mila euro per le aziende da 50 a 250 dipendenti e quasi 100 mila euro per quelle con oltre 250 addetti.</p>
      <p>Per le nuove imprese, invece, lo sgravio medio complessivo sarà di 1800 euro per quelle con meno di 50 dipendenti, oltre 90 mila euro da 50 a 250 e 150 mila euro per quelle sopra i 250 addetti.</p>
      <p>Sgravio sull’Irap fino a 40 mila euro anche per le aziende che fanno nuove assunzioni o stabilizzano contratti di lavoro, passando da tempo determinato, apprendistato, garanzia giovani e alternanza scuola-lavoro a un contratto a tempo indeterminato.</p>
      <h3>6 milioni di euro per garantire i risarcimenti alle aziende agricole</h3>
      <p>Un’altra misura introdotta dalla Legge di Stabilità riguarda i danni provocati dalla fauna selvatica e prevede lo stanziamento di 6 milioni di euro per garantire i risarcimenti alle aziende agricole.</p>
      <p>«Questo è uno dei tagli di tasse più impattante realizzato in Piemonte negli ultimi 10 anni – sottolinea il presidente Cirio -. Abbiamo iniziato dal bollo anche per incentivare dal punto di vista ambientale il rinnovo del parco auto circolante che, nel nostro territorio, è più alto della media nazionale. Parliamo di uno sgravio fiscale che potenzialmente raggiunge quasi 520 mila cittadini piemontesi. La seconda misura invece ha un obiettivo duplice: attrarre nuove imprese e dare una ricaduta positiva sull’occupazione, attraverso una agevolazione fiscale sull’Irap per chi sceglierà la nostra regione per insediare un’attività produttiva e per chi assumerà nuovi lavoratori o li stabilizzerà. Abbiamo anche voluto prevedere un intervento specifico per risarcire gli imprenditori agricoli su una delle principali emergenze che riguarda i danni causati della fauna selvatica. Questo è solo l’inizio, il nostro obiettivo è continuare a ridurre la pressione fiscale per tutti i cittadini e le imprese del Piemonte».</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/incentivi-lavoro-le-donne-la-maternita"/>
        <a href="https://laprovinciadibiella.it/attualita/ultimatum-del-comune-alle-imprese-per-i-lavori-stradali"/>
        <a href="https://laprovinciadibiella.it/attualita/regione-piemonte-chiuso-per-due-settimane-lurp-di-biella"/>
      </related>
    </article>
  </body>
</html>