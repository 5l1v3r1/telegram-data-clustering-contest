<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-problemele-cu-care-ne-confruntam-in-garantarea-securitatii-romanilor-tot-mai-diversificate-18595599"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T15:58:21+00:00"/>
    <meta property="og:title" content="Klaus Iohannis: Problemele cu care ne confruntăm în garantarea securităţii românilor,tot mai diversificate"/>
    <meta property="og:description" content="Preşedintele Klaus Iohannis a transmis, marţi, cu prilejul celei de-a treia ediţii a Galei PatriotFest, că provicările privind garantarea securităţii românilor şi a tuturor europenilor sunt tot mai diversificate şi nu pot fi combătute  fără a apela la o tehnologie de cel mai înalt nivel."/>
  </head>
  <body>
    <article>
      <h1>Klaus Iohannis: Problemele cu care ne confruntăm în garantarea securităţii românilor,tot mai diversificate</h1>
      <address><time datetime="2019-11-19T15:58:21+00:00">19 Nov 2019, 15:58</time> by <a rel="author">Diana Grigore, Mediafax</a></address>
      <p>Preşedintele Klaus Iohannis a transmis, marţi, cu prilejul celei de-a treia ediţii a Galei PatriotFest, că provicările privind garantarea securităţii românilor şi a tuturor europenilor sunt tot mai diversificate şi nu pot fi combătute  fără a apela la o tehnologie de cel mai înalt nivel.</p>
      <p>Mesajul a fost prezentat de către Ligia Deca, consilier de Stat - Departamentul Educaţie şi Cercetare.</p>
      <p>„La nivelul Uniunii Europene, se acordă o importanţă ridicată inovării în domeniul securităţii, în special prin iniţiativa Fondului pentru Apărare Europeană, care îşi propune să dezvolte inovaţia, cercetarea şi dezvoltarea capabilităţilor europene din domeniul tehnologiei şi echipamentelor destinate apărării. Provocările cu care ne confruntăm în garantarea securităţii românilor şi a tuturor europenilor sunt tot mai diversificate şi nu pot fi combătute fără a apela la o tehnologie de cel mai înalt nivel. Un tip special de ameninţări la adresa securităţii lumii contemporane sunt cele propagate şi coordonate prin intermediul internetului, o zonă în care se impun tehnologii specifice tot mai avansate, cu atât mai mult cu cât NATO a definit mediul cibernetic drept domeniu operaţional pentru Alianţă”, a transmis Klaus Iohannis, la cea de-a treia ediţie a Galei PatriotFest.</p>
      <p>Şeful statului susţine că inteligenţa artificială va transforma modul în care se vor desfăşura securitatea şi apărarea statului.</p>
      <p>„Cu siguranţă, inteligenţa artificială va transforma modul în care se vor desfăşura securitatea şi apărarea statului, precum şi a cetăţenilor săi. Nu ne referim aici doar la operaţiuni cu o tot mai pregnantă componentă tehnică, ci inclusiv la modul în care comunicăm intern, formăm şi antrenăm militarii sau asigurăm bunăstarea personalului implicat în activităţi de securitate. Inovarea în domeniul securităţii include şi optimizarea modului în care se lucrează, utilizarea mai bună a resurselor umane sau identificarea mai rapidă a potenţialelor ameninţări. Abordările proactive sunt de asemenea importante, fiind imperativ ca eventualele ameninţări să fie identificate şi contracarate înainte de a-i afecta pe cetăţenii noştri sau de a afecta capacitatea statului de a-i proteja”, a subliniat Iohannis.</p>
    </article>
  </body>
</html>