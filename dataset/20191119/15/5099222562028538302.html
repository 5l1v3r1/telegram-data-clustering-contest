<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500867-directorul-ambulantei-despre-intarzierea-care-fost-facuta-legatura-intre-pacientii-timisoara-unde-stim-noi-care-stam-20-minute-caz-sunt-legate-intre-ele-mai-ales-unul-doare-capul-unul-varsa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T15:20:00+00:00"/>
    <meta property="og:title" content="Directorul Ambulanței, despre întârzierea cu care a fost făcută legătura între pacienții de la Timișoara: De unde să știm noi, care stăm 20 de minute la un caz, că sunt legate între ele, mai ales că pe unul îl doare capul și unul varsă"/>
    <meta property="og:description" content="Cei doi copii din blocul din Timișoara unde a fost făcută deratizare au murit sâmbătă seară, dar medicii au făcut legătura între cazuri abia luni dimineață, când a decedat și mama"/>
  </head>
  <body>
    <article>
      <h1>Directorul Ambulanței, despre întârzierea cu care a fost făcută legătura între pacienții de la Timișoara: De unde să știm noi, care stăm 20 de minute la un caz, că sunt legate între ele, mai ales că pe unul îl doare capul și unul varsă</h1>
      <address><time datetime="2019-11-19T15:20:00+00:00">19 Nov 2019, 15:20</time> by <a rel="author">Redactia</a></address>
      <p><b>Cei doi copii din blocul din Timișoara unde a fost făcută deratizare au murit sâmbătă seară, dar medicii au făcut legătura între cazuri abia luni dimineață, când a decedat și mama unui dintre ei. În acest interval, au existat 15 apeluri la 112, dar șeful Ambulanței Timiș, Iancu Leonida, spune că pacienții aveau simptome diferite, că a fost "un interval destul de mare între decese" și că "personalul din dispecerat nu are legătură unul cu altul – cel care a fost astăzi de serviciu nu mai știe ce a făcut ăla de ieri sau cel de mâine". "Ne pare rău, nu s-a putut mai repede. De unde să știm noi, care stăm 20 de minute, un sfert de oră la un caz, că ele sunt legate între ele, mai ales că pe unul îl doare capul și unul varsă". <br/></b><br/>Cei doi copii în vârstă de 10 zile și 3 ani au murit sâmbătă seară, în intervalul 17.00-18.00, iar mama copilului mai mare a decedat luni dimineață, abia după acest caz medicii putând face legătura între pacienți, deși la 112 au fost date 15 apeluri din acel bloc.<br/><br/>Directorul Serviciului de Ambulanță Timiș a declarat, marți, într-o conferință de presă, că i-ar fi "plăcut" ca medicii să își fi dat seama mai repede de situație, dar "a fost un interval destul de mare între decese". <br/><br/>El spune că la primul copil a fost vorba despre insuficiență respiratorie, fiind suspect de aspirație de lapte, în timp ce al doilea era suspect de o boală metabolică, iar simptomele au fost total diferite.</p>
      <ul>
        <li>"Noi, sâmbătă seara, nu am putut să facem nicio legătură. Totuși, noi am fost primii care am descoperit legătura, dar numai moartea femeii de 28 de ani ne-a făcut să suspectăm, sigur, la un interval foarte scurt de UPU (Unitatea de Primiri Urgențe a Spitalului Județean Timișoara – n.r.), care aproape simultan cu noi și-a dat și ea seama și a făcut legătura. Fără moartea femeii nu am putut să facem legătura. (...) Din păcate, nu puteam, până la moartea femeii să facem vreo legătură.</li>
        <li>Au fost foarte mulți medici, vreo 4-5 medici de consult, vreo doi medici de urgență, 7-8 asistenți, ambulanțieri pe Miorița 8, în camere, și nu ne-au sesizat absolut nicio problemă, decât simptome banale. Pacienții prezintă o starea generală foarte bună, când le faci analizele, acestea sunt foarte proaste. Nimeni nu ne-a spus de dezinfecție, nici vecinii nu au simțit absolut nimic. Nimeni nu a făcut legătura cu dezinsecția decât mai târziu.</li>
        <li>Mi-ar fi plăcut să evităm această tragedie, dar, din păcate, nu am avut de ce să o legăm.</li>
        <li>Personalul din dispecerat nu are legătură unul cu altul – cel care a fost astăzi de serviciu nu mai știe ce a făcut ăla de ieri sau cel de mâine. Ne pare rău, nu s-a putut mai repede.</li>
        <li>De unde să știm noi, care stăm 20 de minute un sfert de oră la un caz, că ele sunt legate între ele, mai ales că pe unul îl doare capul și unul varsă. Noi am intervenit la toate solicitările lor, pe toți intenționam să-i ducem al spital, dar ne-am lovit de refuzuri. Noi le-am etichetat că fiind apeluri normale, părinții își pierduseră copilul și sigur că sufereau și era normal”, a spus Iancu Leonida, directorul Serviciului de Ambulanță Timiș.</li>
      </ul>
      <p>De asemenea, el a mai susținut că cele 15 apeluri la ambulanță s-au întins pe durata a trei zile, iar cel puțin 8 au fost date de mama și de tatăl copilului de 3 ani. <br/><br/>Șeful Ambulanței a mai spus că tânăra decedată, care era mama copilului de 3 ani, a sunat de mai multe ori la Ambulanță, medicii i-au propus de cel puțin două ori internarea, iar ea ar fi refuzat.<br/><br/>"Nu ne-am putut imagina că femeia va deceda atât de repede. (...) Pacienta fusese consultată, a refuzat spitalizarea, a ajuns la spital luni dimineață, când starea se agravase. Luni dimineață, la ora 2.45, ne-am deplasat cu ambulanța la pacientă, medicul a propus internarea, dar a fost refuzat. La 5.20 a sunat din nou la ambulanță, ne-am deplasat din nou și din nou a refuzat transportarea la spital. Nu era foarte proastă starea acesteia", a susținut șeful Ambulanței Timișoara. <br/><br/>Șeful UPU Timiș, Mihai Grecu a spus, la rândul său, că ambulanța face trei minute de la plecarea din fața blocului în care locuia victima și până la Spitalul Județean, iar în acest intreval tânăra a intrat în stop cardio-respirator.<br/><br/>Marți după-amiază, la Spitalul Județean mai sunt internați 9 locatari din blocul respectiv, iar la Spitalul de Copii sunt internați 16 copii.</p>
    </article>
  </body>
</html>