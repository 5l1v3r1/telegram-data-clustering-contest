<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520562-wheelock-velka-deprese-a-sireni-financni-nakazy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T15:52:15+00:00"/>
    <meta property="og:title" content="Wheelock: Velká deprese a šíření finanční nákazy"/>
    <meta property="og:description" content="Finanční krize let 2008–2009 vyvolala velký zájem o to, jak může finanční systém šířit a násobit šoky v ekonomice. David C. Wheelock ze St. Louis Fed tvrdí, že nákaza se může šířit více než jednou cestou, ale za nejdůležitější kanál jsou obecně považov..."/>
  </head>
  <body>
    <article>
      <h1>Wheelock: Velká deprese a šíření finanční nákazy</h1>
      <address><time datetime="2019-11-19T15:52:15+00:00">19 Nov 2019, 15:52</time> by <a rel="author">Patria</a></address>
      <p><b>Finanční krize let 2008–2009 vyvolala velký zájem o to, jak může finanční systém šířit a násobit šoky v <a href="https://www.kurzy.cz/makroekonomika/">ekonomice</a>. David C. Wheelock ze St. Louis <a href="https://www.kurzy.cz/tema/fed/">Fed</a> tvrdí, že nákaza se může šířit více než jednou cestou, ale za nejdůležitější kanál jsou obecně považovány „explicitní smluvní vztahy“, a to jak u krize poslední, tak u řady předchozích. <br/></b><br/>Ekonom poukazuje například na to, že <a href="https://www.kurzy.cz/tema/fed/">Fed</a> musel poskytnout <a href="https://www.kurzy.cz/hypoteky/">úvěr</a> společnosti <a href="https://www.kurzy.cz/akcie-usa/amer-intl-group-7165/">AIG</a> ve chvíli, kdy byla na pokraji kolapsu kvůli tomu, že si nebyla schopná zajistit <a href="https://www.kurzy.cz/">finance</a> z jiných zdrojů. Tehdejší šéf <a href="https://www.kurzy.cz/tema/fed/">Fedu</a> <a href="https://www.kurzy.cz/akcie-usa/franklin-res-inc-7305/">Ben</a> Bernanke tvrdil, že právě obrovský počet finančních vztahů s jinými finančními společnostmi byl důvodem, proč <a href="https://www.kurzy.cz/tema/fed/">Fed</a> musel zakročit. <a href="https://www.kurzy.cz/akcie-usa/amer-intl-group-7165/">AIG</a> byla totiž protistranou mnoha velkých organizací, půjčovala si od řady z nich a poskytovala pojištění desítkám milionů klientů. <br/><br/>Banky jsou podobnými smluvními závazky propojeny se zbytkem systému několika způsoby. Mezi ty nejčastější patří mezibankovní <a href="https://www.kurzy.cz/hypoteky/">úvěry</a> a depozita, komerční <a href="https://www.kurzy.cz/hypoteky/">úvěry</a> poskytované spolu s jinými bankami a deriváty a s nimi spojené kontrakty. Podle ekonoma je dnes řada těchto vazeb velmi složitá a nepřehledná. Jejich vliv na šíření finanční nákazy lze tak lépe studovat během Velké deprese, kdy byly podobné smlouvy a kontrakty značně jednodušší.</p>
      <p>Na počátku dvacátého století si banky mezi sebou navzájem ukládaly depozita, a to z následujících důvodů: Aby mohly vypořádat platby ve vzdálenějších místech, investovat přebytečné zdroje, zajistit zákonem vyžadovanou výši rezerv. Výši depozit u jiných bank či naopak <a href="https://www.kurzy.cz/hypoteky/">úvěrů</a> poskytnutých od jiných bank u konkrétní finanční instituce ovlivňoval zejména lokální sezónní vývoj či mimořádné události. Celý systém pak tvořily „jádrové“ banky zejména z <a href="https://www.letenky-1.cz/letypg_PRG_NYC-new-york/letenky.htm">New Yorku</a>, jeho periferii představovaly regionální banky. <br/><br/>Wheelock píše, že podle jeho výzkumu byl systém podobný pyramidě, kde „téměř každá banka měla uložené <a href="https://www.kurzy.cz/podilove-fondy/">fondy</a> minimálně u jedné z dalších bank, ale jen málo bank drželo <a href="https://www.kurzy.cz/podilove-fondy/">fondy</a> od bank jiných“. Založení <a href="https://www.kurzy.cz/tema/fed/">Fedu</a> pak systém změnilo – banky přesouvaly svá depozita z <a href="https://www.letenky-1.cz/letypg_PRG_NYC-new-york/letenky.htm">New Yorku</a> do měst, kde měl <a href="https://www.kurzy.cz/tema/fed/">Fed</a> své pobočky. Velká deprese tento trend ještě posílila. <br/><br/>Velká deprese ukázala, jak důležité je mít vazbu na banku, která má zase <a href="https://www.kurzy.cz/obec/dobre/">dobré</a> napojení na <a href="https://www.kurzy.cz/tema/fed/">Fed</a> a funguje jako jeho korespondenční banka. Bankroty nejvíce postihovaly ty banky, které stály mimo tuto linii. Analýza pak ukazuje, že i když vezmeme v úvahu kapitalizaci, velikost a strukturu rozvahy a další ukazatele rizika, významnou roli při bankrotech bank hrálo stále to, jak si vedly jejich nejdůležitější protistrany ve finančním systému. <br/><br/>Ekonom tak uzavírá, že mezibankovní systém sám o sobě šířil riziko a „mezibankovní vztahy šířily během Velké deprese nákazu“. Mohou tak i nyní představovat významné riziko pramenící z celkového nedostatku likvidity. <br/><br/>Zdroj: St. Louis <a href="https://www.kurzy.cz/tema/fed/">Fed</a></p>
      <related>
        <h4>Příbuzné stránky</h4>
        <a href="https://www.kurzy.cz/tema/4476570.html"/>
        <a href="https://www.kurzy.cz/zpravy/221953-deprese-z-recese-recese-z-deprese/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/statisticky-urad/"/>
        <a href="https://rejstrik-firem.kurzy.cz/rejstrik-firem/DO-69858594-sireni-pisma-svateho-spolek-pro-sireni-krestanske/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/zivnosti/"/>
        <a href="https://www.kurzy.cz/zpravy/483729-proti-velke-depresi-byla-posledni-recese-jen-piknik/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/nazory-diskuze-forum/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/zdroje/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/vztahy/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/nabidky-prace/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/"/>
        <a href="https://rejstrik-firem.kurzy.cz/69858594/sireni-pisma-svateho-spolek-pro-sireni-krestanske-vzdelavaci-literatury/predmety-podnikani-historie/"/>
      </related>
    </article>
  </body>
</html>