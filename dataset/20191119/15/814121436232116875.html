<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271306/sprawa-marka-falenty-sad-najwyzszy-odroczyl-wydanie-orzeczenia-ws-kasacji.html"/>
    <meta property="og:site_name" content="Wprost"/>
    <meta property="article:published_time" content="2019-11-19T15:36:00+00:00"/>
    <meta property="og:title" content="Sprawa Marka Falenty. Sąd Najwyższy odroczył wydanie orzeczenia ws. kasacji"/>
    <meta property="og:description" content="We wtorek 19 listopada Sąd Najwyższy rozpatrywał kasację wniesioną w sprawie Marka Falenty, dotyczącą m.in. „rażącego naruszenia przepisów postępowania”. Ostatecznie postanowiono odroczyć wydanie orzeczenia do 26 listopada."/>
  </head>
  <body>
    <article>
      <h1>Sprawa Marka Falenty. Sąd Najwyższy odroczył wydanie orzeczenia ws. kasacji</h1>
      <address>
        <time datetime="2019-11-19T15:36:00+00:00">19 Nov 2019, 15:36</time>
      </address>
      <p>
        <b>We wtorek 19 listopada Sąd Najwyższy rozpatrywał kasację wniesioną w sprawie Marka Falenty, dotyczącą m.in. „rażącego naruszenia przepisów postępowania”. Ostatecznie postanowiono odroczyć wydanie orzeczenia do 26 listopada.</b>
      </p>
      <p>Marek Falenta został skazany prawomocnie na 2,5 roku więzienia w związku z tzw. aferą podsłuchową. Kasacja złożona została przez jego prawnika i opierała się m.in. na wykazaniu „rażącego naruszenia przepisów postępowania”. Wszyscy pozostali skazani otrzymali kary w zawieszeni, dlatego im nie przysługiwał ten środek odwoławczy.</p>
      <p>O jakie naruszenie przepisów chodzi? Zespół prasowy SN ujawnił, że obrona Falenty mówi m.in. o łącznym odniesieniu się do apelacji obrońców poszczególnych oskarżonych, mimo różnic pomiędzy wniesionymi środkami zaskarżenia. Prawnik Falenty uznał też, że sąd apelacyjny w sposób powierzchowny odniósł się do zarzutów dotyczących sprzeczności i niekonsekwencji w wyjaśnieniach jednego ze współoskarżonych. Zwrócono też uwagę na oddalenie wszystkich wniosków dowodowych obrońcy Falenty.</p>
      <h3>Afera podsłuchowa</h3>
      <p>Przypomnijmy – w grudniu 2016 roku Sąd Okręgowy w Warszawie skazał Marka Falentę na dwa i pół roku bezwzględnego więzienia w tak zwanej aferze podsłuchowej. Falenta został uznany winnym większości zarzutów, m.in. zlecania podsłuchów. Zdaniem prokuratury motywy działania osób związanych z aferą miały „charakter biznesowo-finansowy”. Sprawa dotyczyła nagrywania w warszawskich restauracjach rozmów osób z kręgów polityki czy biznesu.</p>
      <p>Proceder trwał od lipca 2013 roku do czerwca 2014 roku. Wyrok uprawomocnił się w 2017 roku. Obrońcy Marka Falenty złożyli kasację do Sądu Najwyższego. W październiku 2018 roku Sąd Okręgowy w Warszawie odrzucił ich wniosek o odroczenie wykonania przez Marka Falentę kary pozbawienia wolności. Jednocześnie zgodnie z postanowieniem sądu, samo wykonanie kary zostało wstrzymane do czasu „rozpoznania ewentualnego zażalenia”. 31 stycznia 2019 roku Sąd Apelacyjny w Warszawie zdecydował, że Marek Falenta trafi do więzienia na 2,5 roku więzienia, tym samym podtrzymał wyrok niższej instancji i odrzucił zażalenia obrońców, którzy wnioskowali o odroczenie wykonania kary ze względu na zły stan zdrowia klienta.</p>
      <related>
        <h4>Czytaj także:</h4>
        <a href="https://www.wprost.pl/kraj/10224476/falenta-zabiega-o-ulaskawienie-ziobro-w-desperacji-wymysla-historie.html"/>
      </related>
      <related>
        <h4>Czytaj także:</h4>
        <a href="https://www.wprost.pl/kraj/10230740/falenta-ma-uslyszec-kolejne-zarzuty-pojawily-sie-ponad-dwa-tysiace-godzin-nowych-nagran.html"/>
      </related>
      <footer>Źródło: Sąd Najwyższy</footer>
    </article>
  </body>
</html>