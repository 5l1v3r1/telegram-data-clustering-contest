<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/286caa2e2049eb13/cum-poate-ajunge-neymar-de-la-psg-inapoi-la-barcelona-la-pret-redus-descoperirea-facuta-de-spanioli.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T15:10:05+00:00"/>
    <meta property="og:title" content="Cum poate ajunge Neymar de la PSG înapoi la Barcelona la preț redus: Descoperirea făcută de spanioli"/>
    <meta property="og:description" content="Barcelona nu renunță la ideea readucerii lui Neymar de la PSG, iar mutarea ar putea avea loc la finalul sezonului. Totul a fost extrem de aproape de a se realiza în această vară, dar totul a picat din cauza prețului uriaș cerut de parizieni."/>
  </head>
  <body>
    <article>
      <h1>Cum poate ajunge Neymar de la PSG înapoi la Barcelona la preț redus: Descoperirea făcută de spanioli</h1>
      <address><time datetime="2019-11-19T15:10:05+00:00">19 Nov 2019, 15:10</time> by <a rel="author">Jurnal.md</a></address>
      <p>
        <b>Barcelona nu renunță la ideea readucerii lui Neymar de la PSG, iar mutarea ar putea avea loc la finalul sezonului. Totul a fost extrem de aproape de a se realiza în această vară, dar totul a picat din cauza prețului uriaș cerut de parizieni.</b>
      </p>
      <p>Potrivit cotidianului spaniol Sport, catalanii au găsit o soluție pentru a obține o "reducere" a prețului atacantului, cu ajutorul FIFA, fiind implicat și fostul club al jucătorului, Santos.</p>
      <p>În vara anului 2020 va fi trecut 60 la sută din perioada contractuală a lui Neymar cu PSG, ceea ce înseamnă că Barcelona se poate baza pe un caz precedent similar, bazat pe "jurisprundeță", precizează Mercato365, fără a da detalii exacte de niciun fel.</p>
      <p>Astfel, Barcelona ar urma să achite 180 de milioane de euro, dintre care 150 de milioane pe loc, iar în afacere ar urma să intre Ivan Rakitic și împrumutul lui Jean Clair Todibo, așa cum catalanii au propus și în vara aceasta. PSG a cerut 220 de milioane, iar suma a fost considerată de neacceptat de către Barca.</p>
      <p>În 2017, PSG a plătit 222 de milioane de euro Barcelonei în schimbul brazilianului de 27 de ani.</p>
      <p>În plus, în discuție intră și situația lui Kylian Mbappe. Astfel, parizienii vor cu orice preț să-l păstreze pe atacantul de 20 de ani, pe care îl văd mult mai util decât Neymar, având în vedere vârsta și performanțele sale de până acum.</p>
      <p>Așadar, pentru a nu-l pierde, parizienii vor să-i pregătească un contract pur și simplu de nerefuzat, pe care nicio echipă din lume nu i-l poate oferi. Asta înseamnă un efort colosal din punct de vedere financiar, suma învârtindu-se undeva la 35 de milioane de euro pe an, adică aproape cât are și Neymar.</p>
      <p>În aceste condiții, PSG ar putea intra sub incidența fair-play-ului financiar, ceea ce ar conduce la interdicția de a face transferuri sau chiar la depunctare.</p>
      <p>Problema este aici și interesul lui Real Madrid pentru Mbappe. Spaniolii au insistat mult în ultima vreme, iar francezii nu au nicio garanție că Mbappe nu va ceda. După Real, și-a arătat interesul pentru Mbappe chiar și Barcelona. Pe lângă asta, lucrurile se leagă dacă avem în vedere că Neymar a refuzat prelungirea contractului până în 2025.</p>
      <p>Un alt indiciu este și o declarație a lui Eric Abidal, care a recunoscut că Neymar este mereu pe lista Barcelonei. Contractul lui Neymar cu PSG e scadent în 2022.</p>
    </article>
  </body>
</html>