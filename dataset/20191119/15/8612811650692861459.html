<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/haryana/news/holi-faith-school-opened-under-supervision-of-beo-262640"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-19T15:21:36+00:00"/>
    <meta property="og:title" content="बीईओ की निगरानी में खोला होली फेथ स्कूल "/>
    <meta property="og:description" content="रानियां: गांव नानूआना के होली फेथ कॉन्वेंट स्कूल के संचालक के निधन के बाद पिछले कई दिनों से बंद रहा स्कूल अभिभावकों की जद्दोजहद के बाद सोमवार को प्रशासन के निर्देशानुसार शिक्षा अधिकारी की मौजूदगी में खोला गया। इस मौके पर रानियां पुलिस के जवान तैनात रहे ताकि किसी भी प्रकार की अप्रिय घटना न हो इसके लिए जिला प्रशासन ने धारा 144 लगाई हुई है। जिसके मद्देनजर पुलिस ने किसी भी पक्ष को स्कूल में प्रवेश नहीं करने दिया। खंड शिक्षा अधिकारी की मौजूदगी में गठित की गई कमेटी के चार सदस्यों ने स्कूल में पहुंचकर पूरे रिकॉर्ड को अपने कब्जे में लेना शुरू कर दिया है।"/>
  </head>
  <body>
    <article>
      <h1>बीईओ की निगरानी में खोला होली फेथ स्कूल </h1>
      <address><time datetime="2019-11-19T15:21:36+00:00">19 Nov 2019, 15:21</time> by <a rel="author">bhavnajoshi</a></address>
      <p>रानियां: गांव नानूआना के होली फेथ कॉन्वेंट स्कूल के संचालक के निधन के बाद पिछले कई दिनों से बंद रहा स्कूल अभिभावकों की जद्दोजहद के बाद सोमवार को प्रशासन के निर्देशानुसार शिक्षा अधिकारी की मौजूदगी में खोला गया। इस मौके पर रानियां पुलिस के जवान तैनात रहे ताकि किसी भी प्रकार की अप्रिय घटना न हो इसके लिए जिला प्रशासन ने धारा 144 लगाई हुई है। जिसके मद्देनजर पुलिस ने किसी भी पक्ष को स्कूल में प्रवेश नहीं करने दिया। खंड शिक्षा अधिकारी की मौजूदगी में गठित की गई कमेटी के चार सदस्यों ने स्कूल में पहुंचकर पूरे रिकॉर्ड को अपने कब्जे में लेना शुरू कर दिया है।</p>
      <p>इस दौरान स्कूल में लगे कंप्यूटर काफी प्रयास के बाद भी स्टार्ट नहीं हो पाए जिसके कारण कंप्यूटर में रखा डाटा उपलब्ध नहीं हो पाया। इस मौके पर खंड शिक्षा अधिकारी के संज्ञान में अभिभावकों को सोशल मीडिया पर भेजे जा रहे संदेशों को तुरंत प्रभाव से बंद करने के लिए सभी गु्रप एडमिन को बंद करवाकर अपने कब्जे में ले लिए है ताकि छात्रों के अभिभावकों तक भ्रांतिजनक समाचार व संदेश न भेजे जा सकें। खंड शिक्षा अधिकारी कृष्ण कुमार ने बताया कि सोमवार सुबह 7 बजे शिक्षा विभाग द्वारा गठित की टीम व पुलिस कर्मचारी मौके पर पहुंच गए। इसके उपरांत स्कूल में 345 छात्रों ने उपस्थिति दर्ज करवाई।</p>
      <p>इस दौरान कई छात्रों के अभिभावक भी स्थिति जानने के लिए अपने बच्चों को विद्यालय छोड़ने आए जिन्हें खंड शिक्षा अधिकारी ने समझाकर बाहर से ही रवाना कर दिया। होली फेथ स्कूल के पूर्व प्रबंधक का छोटा भाई मनजीत भी मौके पर पहुंच गया। इस दौरान दोनों पक्षों में स्कूल खोलने व स्टाफ के सदस्यों को लेकर काफी देर तक बातचीत हुई जिसमें मनजीत सिंह पक्ष ने दूसरे पक्ष को भी हस्तक्षेप न करने के लिए कहा जिस पर खंड शिक्षा अधिकारी की टीम ने जिला प्रशासन के निर्देशानुसार दोनों ही पक्षों को हस्तक्षेप न करने के लिए कहा जिसके उपरांत दोनों पक्ष शांत हो गए। खंड शिक्षा अधिकारी ने बताया कि प्रशासन के निर्देशानुसार स्कूल में पढ़ने वाले छात्रों की पढ़ाई बाधित न हो इसके लिए शिक्षा विभाग की निगरानी में बनाई गई कमेटी संचालन करेगी जिसके लिए स्कूल का पूरा रिकॉर्ड व सामान का पूरा लेखा जोखा अपने कब्जे में ले रहे है। उन्होंने बताया कि विद्यालय में पढ़ने वाले छात्रों की शिक्षा पर किसी प्रकार का प्रभाव न पड़े व अभिभावक भी परेशान न हो इसके लिए शिक्षा विभाग की टीम समय-समय पर जांच करती रहेगी। वहीं पुलिस की टीम मौके पर मौजूद रहेगी। इस दौरान स्कूल में दोनों ही पक्षों को दूर रहने के निर्देश दिए गए हैं ताकि छात्रों की पढ़ाई पर किसी भी प्रकार का विपरीत प्रभाव न पड़े इस बात पर दोनों ही पक्ष सहमत हो गए इसके बाद मामला शांत हो गया तथा छात्रों की पढ़ाई नियमित रूप से जारी रही।</p>
      <p> </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Holi Faith School opened under supervision of BEO</p>
    </article>
  </body>
</html>