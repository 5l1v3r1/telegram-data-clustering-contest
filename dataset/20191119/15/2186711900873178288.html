<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/rejderi-vid-meditsini-z-berislava-zachistili-fap-selischa-kozatske"/>
    <meta property="og:site_name" content="ПІК"/>
    <meta property="article:published_time" content="2019-11-19T15:00:00+00:00"/>
    <meta property="og:title" content="Рейдери від медицини з Берислава “зачистили” ФАП селища Козацьке"/>
    <meta property="og:description" content="Не встигли ще висохнути чорнила під рішенням голови Херсонської ОДА Юрія Гусєва про відповідність діючому законодавству України рішення Козацької селищної ради про добровільне приєднання громади до Нової Каховки, як рейдери з Бериславської райдержадміністрації почали дерибанити майно Козацького ФАПу."/>
  </head>
  <body>
    <article>
      <h1>Рейдери від медицини з Берислава “зачистили” ФАП селища Козацьке</h1>
      <address>
        <time datetime="2019-11-19T15:00:00+00:00">19 Nov 2019, 15:00</time>
      </address>
      <p>Не встигли ще висохнути чорнила під рішенням голови Херсонської ОДА Юрія Гусєва про відповідність діючому законодавству України рішення Козацької селищної ради про добровільне приєднання громади до Нової Каховки, як рейдери з Бериславської райдержадміністрації почали дерибанити майно Козацького ФАПу.</p>
      <p>Бо як інакше можна розцінити дії чиновників від медицини, коли за рішенням керівництва Бериславського Центру первинної медіко-санітарної допомоги з ФАПу вивезено аналізатор, який свого часу було закуплено для обслуговування населення селища Козацкого, повідомляє <a href="http://nk-online.com.ua/rejderi-vid-mediczini-z-berislava/">Online Нова Каховка.</a></p>
      <p>Козацькому ФАПу за державною програмою оснащення медицини на селі на початку цього року було виділено новенький, виробництва 2018 року, санітарний автомобіль “Reno”. Машина обладнана всією необхідною апаратурою для надання допомоги хворим. Так ось і цей автомобіль “добрі господарі” з Бериславського районного ЦПМСД забрали собі…</p>
      <p>Погрози зробити це від керівництва Бериславської РДА та пана Абрамова (головного лікаря ЦПМСД ) звучали ще тоді, коли у Козацькому мешканці тільки замислювалися над проблемою: до кого ж притулитися в процесі створення спроможних територіальних громад. Берислав мовчав, як риба, інші сільські ради, які за першим варіантом перспективного плану створення ОТГ на Бериславщині повинні були об’єднатися в одну з Козацьким громаду, крутили носами і мовчали на всі пропозиції сідати та домовлятися про умови об’єднання.</p>
      <p>Наочний приклад чиновного відношення панів з Бериславської РДА до “своїх” людей. Поки ви були “наші”, ми вами керували і щось, що держава надавала, вам передавали. Бо у самих коштів на придбання чогось подібного не було. А як ви вирішили піти від нас в пошуках кращої долі, то ми все, що вам, по суті дала держава через нас, – заберемо! Бо ви вже “чужі”!</p>
      <p>А те, що цими діями суттєво погіршуються умови для медичного забезпечення більш ніж 4 тисяч мешканців Козацького, то це вже не наша справа. Хай тепер про це болить голова у міського голови Нової Каховки Коваленка…</p>
      <related>
        <h4>Новини по темі</h4>
        <a href="https://pik.ua/news/url/ditjachij-revizor-znajshov-brud-v-populjarnomu-simejnomu-kafe"/>
        <a href="https://pik.ua/news/url/hersontsiv-zaproshujut-na-unikalnu-fotoaktsiju"/>
        <a href="https://pik.ua/news/url/stvorena-komisija-pislja-publikatsij-pro-samogubstvo-uchasnika-ato"/>
      </related>
    </article>
  </body>
</html>