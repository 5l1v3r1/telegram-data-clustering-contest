<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/oleksiy_goncharuk_predstavyv_novogo_golovu_ukravtodoru_331127.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T15:04:00+00:00"/>
    <meta property="og:title" content="Олексій Гончарук представив нового Голову Укравтодору"/>
    <meta property="og:description" content="Сьогодні, 19 листопада, Прем’єр-міністр України Олексій Гончарук представив колективу нового керівника Державного агентства автомобільних доріг України Олександра Кубракова, який призначений на посаду за результатами відкритого конкурсу."/>
  </head>
  <body>
    <article>
      <h1>Олексій Гончарук представив нового Голову Укравтодору</h1>
      <h2>Сьогодні, 19 листопада, Прем’єр-міністр України Олексій Гончарук представив колективу нового керівника Державного агентства автомобільних доріг України Олександра Кубракова, який призначений на посаду за результатами відкритого конкурсу.</h2>
      <address>
        <time datetime="2019-11-19T15:04:00+00:00">19 Nov 2019, 15:04</time>
      </address>
      <figure>
        <img src="https://galinfo.com.ua/media/gallery/intxt/g/o/goncharukpredstavyvgolovuukravtodor.jpg"/>
        <figcaption>Олексій Гончарук представив нового Голову Укравтодору</figcaption>
      </figure>
      <p>ʺСуспільство очікує, щоб в Україні були якісні дороги і викорінена корупція. Це першочергове завдання нового керівника відомства. Для цього нам потрібна чесна та професійна людина в керівництві Укравтодору. В чесності та професіоналізмі Олександра Кубракова – не сумніваюсьʺ, – сказав Голова Уряду.</p>
      <p>Першочергове завдання Олександру Кубракову на посаді – повністю оновити керівній склад служб автомобільних доріг в областях, а також керівництво ДАК ʺАвтомобільні дороги Україниʺ.</p>
      <p>Олексій Гончарук також закликав нечесних держслужбовців самим звільнятися: ʺТі, хто належить до схем – одразу звільняйтеся. Це моя принципова позиція. Більше того, у нас нульова толерантність до корупції. Тому закликаю нового Голову Укравтодору створити прозорі умови закупок у відомствіʺ.</p>
      <p>Одним із найважливіших проектів Голова Уряду назвав будівництво запорізького моста. Тому пріоритетне завдання нового керівництва Укравтодору – підготувати документацію та оголосити міжнародний тендер на добудову запорізького мосту.</p>
      <p>Прем’єр-міністр також наголосив, що в Бюджеті-2020 закладена рекордна сума на інфраструктуру. Зокрема, на ремонт та утримання доріг державного значення передбачено 33,4 млрд грн, вдвічі збільшено суму на безпеку дорожнього руху.</p>
      <p>Серед завдань нового Голови Укравтодору:</p>
      <ul>
        <li>підготувати плани відновлення доріг на 2020 рік;</li>
        <li>зробити ревізію підготовки до зими;</li>
        <li>посилити роботу з міжнародними партнерами для залучення інвестицій на будівництво доріг.</li>
      </ul>
      <p>Нагадаємо, відповідно до Програми дій Уряду протягом наступних п’яти років заплановано привести до нормативного стану 24 тис. км доріг національного значення. Такі ж амбітні плани і щодо відновлення місцевих доріг.</p>
      <p>За словами Прем’єр-міністра, для виконання такого плану потрібна чесна та професійна людина в керівництві Укравтодору – Олександр Кубраков зарекомендував себе як професіонал під час будівництва траси ʺЗапоріжжя-Маріупольʺ.</p>
      <p>Довідково</p>
      <p>Олександр Кубраков має 15 років досвіду в сфері економіки, досвід управління проектами транспортної інфраструктури. За час роботи в Парламенті народним депутатом України IX скликання подав 16 законопроектів, з яких 12 вже ухвалили, 4 ще доопрацьовуються. Зокрема, є автором ухваленого законопроекту №1041 про запровадження середньострокової державної цільової програми на будівництво, реконструкцію, капітальний та середній поточний ремонт доріг державного та місцевого значення.</p>
      <p>Олександр Кубраков також автор прийнятого Парламентом законопроекту №1061, який запроваджує аудит безпеки доріг. Документ дозволить досягти високого рівня безпеки дорожнього руху, знизить аварійність на дорогах та тяжкість наслідків ДТП.</p>
      <p>Серед інших законодавчих ініціатив новообраного Голови Укравтодору:</p>
      <ul>
        <li> законопроект №1064 про внесення змін до Бюджетного кодексу про джерела фінансування Дорожнього фонду;</li>
        <li> законопроект №1182-1 про внутрішній водний транспорт, який регулює правові відносини в галузі;</li>
        <li> законопроект №2234 про визначення відповідальності за формування системи ціноутворення в будівництві автомобільних доріг загального користування.</li>
      </ul>
      <p>Нагадаємо, як писало Гал-інфо, <a href="https://galinfo.com.ua/news/oleksandr_kubrakov_ocholyt_ukravtodor_330892.html">Олександра Кубракова</a> визначено переможцем конкурсу на посаду голови Державного агентства автомобільних доріг України.</p>
    </article>
  </body>
</html>