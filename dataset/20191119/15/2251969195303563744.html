<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/col-voucher-family-distribuiti-78mila-euro-tavolo-permanente-per-linfanzia/1326874/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T15:54:56+00:00"/>
    <meta property="og:title" content="«Col Voucher family distribuiti 78mila euro» Tavolo permanente per l’infanzia"/>
    <meta property="og:description" content="CIVITANOVA - L'assessore ai Servizi sociali, Barbara Capponi, fa il punto sulle iniziative messe in campo"/>
  </head>
  <body>
    <article>
      <h1>«Col Voucher family distribuiti 78mila euro» Tavolo permanente per l’infanzia</h1>
      <h2>CIVITANOVA - L'assessore ai Servizi sociali, Barbara Capponi, fa il punto sulle iniziative messe in campo</h2>
      <address><time datetime="2019-11-19T15:54:56+00:00">19 Nov 2019, 15:54</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Fcol-voucher-family-distribuiti-78mila-euro-tavolo-permanente-per-linfanzia%2F1326874%2F">Condividi7</a><a href="https://twitter.com/intent/tweet?text=%C2%ABCol+Voucher+family++distribuiti+78mila+euro%C2%BB++Tavolo+permanente+per+l%27infanzia&amp;url=https%3A%2F%2Fwww.cronachemaceratesi.it%2F2019%2F11%2F19%2Fcol-voucher-family-distribuiti-78mila-euro-tavolo-permanente-per-linfanzia%2F1326874%2F">Tweet</a>Email7 Condivisioni</p>
      <p> </p>
      <p><b>Tavolo per l’infanzia e voucher per le famiglie, l’assessorato ai Servizi sociali stila in anticipo un bilancio di fine anno. L’assessore Barbara Capponi fa la sintesi di quanto realizzato fino ad oggi sul tema dell’infanzia, cavallo di battaglia della lista Obiettivo Civitanova di cui Capponi è esponente e sottolinea novità e conferme. La prima novità riguarda un tavolo allargato per parlare di infanzia con rappresentanti di istituzioni, del sociale, del terzo settore, di scuole e forze dell’ordine che si svolgerà a dicembre. </b>«Vogliamo un confronto costruttivo che porti sguardi diversi su aspetti trasversali, con l’intento di tenere alta la guardia su alcune criticità ottimizzando le risorse e facendo prevenzione concreta» ha sottolineato la Capponi che per l’occasione ha voluto anche fare un bilancio delle attività svolte dal 2018 ad oggi. Tra le iniziative che vengono ricordate per prime i Voucher Family, erogazioni partite a fine 2018 e i cui buoni spesa sono stati erogati nel 2019, iniziativa che ha distribuito a 124 famiglie con due o più figli un totale di 78mila euro. I buoni sono stati utilizzati per l’acquisto di prodotti alimentari e farmaci, testi scolastici e materiale didattico, articoli per la prima infanzia, prodotti per l’igiene della casa e della persona. <b>Capponi ricorda il centro per la famiglia, aperto a Civitanova Alta e luogo di incontri e attività per i bambini. «La programmazione, che si svolge in un luogo progettato per ogni età, accessibile a carrozzine, passeggini, e con a disposizione appositi spazi per l’allattamento, il cambio e aree gioco, è stata pensata in modo variegato.</b> Sono stati a disposizione costante delle famiglie infatti colloqui di consulenza svolti dai professionisti, ma anche incontri di gruppo sia formativi che laboratoriali, con conduzione qualificata, per neogenitori, bambini in fasce di età differenti, neomamme, nonni – continua la Capponi – Alla fine di agosto è stato approvato inoltre dalla giunta “Civitanova Insieme”, che mira a creare una rete di sostegno e relazioni di solidarietà all’interno della cittadinanza, ove volontari e amministrazione comunale hanno l’obiettivo di sostenere situazioni familiari difficili nelle piccole incombenze della quotidianità scongiurando così il rischio di allontanamento o isolamento dal proprio ambiente sociale. <b>Infine ma non ultimo, lo sguardo fisso sui servizi e le variabili legate alla disabilità, pensando ai diritti di tutti i bambini di godere a pieno della propria infanzia e una adolescenza».</b></p>
    </article>
  </body>
</html>