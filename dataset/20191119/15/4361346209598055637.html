<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/novak-katalin-gyermekvedelmi-strategiat-keszit-a-kormany/186955"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T15:11:00+00:00"/>
    <meta property="og:title" content="Novák Katalin: gyermekvédelmi stratégiát készít a kormány"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Novák Katalin: gyermekvédelmi stratégiát készít a kormány</mark>
      </h1>
      <address><time datetime="2019-11-19T15:11:00+00:00">19 Nov 2019, 15:11</time> by <a rel="author">Bors</a></address>
      <p>Jövő tavaszra elkészülhet a kormány gyermekvédelmi stratégiája – mondta az Emberi Erőforrások Minisztériumának család- és ifjúságügyért felelős államtitkára egy, a mai gyermekjogi világnap alkalmából tartott budapesti rendezvényen.</p>
      <figure>
        <img src="http://media.borsonline.hu/cikk/20/192560/big-lead/650x360/2029130_nyd-4539.jpg"/>
      </figure>
      <p>Novák Katalin az új dokumentum kidolgozásának szükségességét azzal indokolta, hogy számos új veszély leselkedik a gyerekekre, melyek tíz-húsz évvel ezelőtt még nem voltak, vagy nem voltak olyan intenzívek, mint napjainkban, illetve korábban jobban meg tudta a fiatalokat védeni ezektől a család és a helyi közösségek.</p>
      <p>Az államtitkár az Egyedülálló Szülők Klubja Alapítvány által működtetett budapesti Egyszülős Központban elmondta: a stratégia a digitális veszélyekkel szembeni védelem mellett kiterjed egyebek mellett az örökbefogadás hatékonyabbá tételére és a nevelőszülői hálózat további erősítésére annak érdekében, hogy minden gyermek családban nőhessen fel.</p>
      <p>
        <b>A rendezvényre különleges műsorral készültek a Snétberger Zenei Tehetség Központ növendékei, akik a múlt héten Strasbourgban léptek fel az Európa Tanácsban, a Gyermekjogok Világnapja alkalmából. Velük, Tiszabőről érkezett gyerekek is találkoztak az Egyszülős Központban.</b>
      </p>
    </article>
  </body>
</html>