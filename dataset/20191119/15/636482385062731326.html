<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/scene-cutremuratoare-in-gorj-o-tanara-insarcinata-a-fost-lovita-cu-salbaticie-si-apoi-injunghiata-de-sotul-drogat-20096066"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T15:26:22+00:00"/>
    <meta property="og:title" content="Scene cutremurătoare în Gorj! O tânără însărcinată a fost lovită cu sălbăticie și apoi înjunghiată de soțul drogat"/>
    <meta property="og:description" content="O tânără de 29 de ani, din județul Gorj, însărcinată în 31 de săptămâni, a ajuns marți la spital bătută cu sălbăticie și înjunghiată în picior de soțul"/>
  </head>
  <body>
    <article>
      <h1>Scene cutremurătoare în Gorj! O tânără însărcinată a fost lovită cu sălbăticie și apoi înjunghiată de soțul drogat</h1>
      <address><time datetime="2019-11-19T15:26:22+00:00">19 Nov 2019, 15:26</time> by <a rel="author">Cristian Blanuta</a></address>
      <p>
        <b>O tânără de 29 de ani, din județul Gorj, însărcinată în 31 de săptămâni, a ajuns marți la spital bătută cu sălbăticie și înjunghiată în picior de soțul ei, drogat. Polițiștii spun că bărbatul și-a bătut soția pentru că era gelos.</b>
      </p>
      <p>Purtătorul de cuvânt al SJU Târgu-Jiu, Ion Borhină, a declarat, pentru Mediafax, că tânăra a fost în pericol să piardă sarcina din cauza loviturilor puternice.</p>
      <p>Bohină a spus că femeia a fost bătută cu sălbăticie, având numeroase traumatisme la față, brațe, probabil și o fractură, precum și două plăgi înjunghiate în picior.</p>
      <p>Conform aceleiași surse, soțul tinerei, cel care a bătut-o, este suspectat de consum de stupefiante.</p>
      <p>Soţul femeii este audiat la această oră la Poliţie.</p>
      <p>Primele informații arată că bărbatul a lovit-o pe soția sa marți, când erau în mașină, în localitatea Drăgoieni. Tânăra a scăpat după ce a reușit să sune un bărbat, care a și sesizat Poliția.</p>
      <p><i><b>„La data de 19 noiembrie, polițiștii din Târgu-Jiu au fost sesizați de către un bărbat, din municipiu, cu privire la faptul că o femeie este agresată de către soțul ei. Din cercetările efectuate de polițiști a reieșit faptul că un bărbat de 37 de ani, din comuna Bălănești, aflându-se pe raza localității Drăgoieni, pe fondul unui conflict spontan generat de gelozie, ar fi exercitat acte de violență asupra soției sale, în vârstă de 29 de ani, din localitatea Bălănești. Femeia a fost transportată la spital pentru acordarea de îngrijiri medicale. În cauză s-a întocmit dosar penal sub aspectul săvârşirii infracţiunii de violență în familie”,</b></i> a declarat Victor Țuhașu, purtătorul de cuvânt al IPJ Gorj.</p>
    </article>
  </body>
</html>