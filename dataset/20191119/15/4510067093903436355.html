<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/muncitori-romani-exploatati-la-ferme-din-italia-cum-i-a-ajutat-ambasadorul-romaniei-bihoreanul-george-bologan-152893.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T15:21:00+00:00"/>
    <meta property="og:title" content="Muncitori români, exploataţi la ferme din Italia. Cum i-a ajutat ambasadorul României, bihoreanul George Bologan"/>
    <meta property="og:description" content="Câţiva fermieri italieni au ajuns să fie cercetaţi sub control judiciar după ce s-a aflat că îi exploatau pe ciobanii care munceau pentru ei, majoritatea lor fiind români. Aceştia din urmă s-au plâns Ambasadei României din Italia, conduse de bihoreanul George Bologan, de felul în care sunt trataţi, iar ambasadorul a sesizat autorităţile italiene."/>
  </head>
  <body>
    <article>
      <h1>Muncitori români, exploataţi la ferme din Italia. Cum i-a ajutat ambasadorul României, bihoreanul George Bologan</h1>
      <address>
        <time datetime="2019-11-19T15:21:00+00:00">19 Nov 2019, 15:21</time>
      </address>
      <figure>
        <img src="https://www.ebihoreanul.ro/modules/news/files/ciobangenericgaz.jpg"/>
        <figcaption>(foto: gazetaromaneasca.com)</figcaption>
      </figure>
      <p>Câţiva fermieri italieni din provincia Macerata au ajuns să fie cercetaţi sub control judiciar după ce s-a aflat că îi exploatau pe ciobanii care munceau pentru ei, majoritatea lor fiind români.</p>
      <p>Aceştia din urmă s-au plâns Ambasadei României din Italia, conduse de bihoreanul George Bologan, de felul în care sunt trataţi, iar ambasadorul a sesizat autorităţile italiene, potrivit site-ului gazetaromaneasca.com.</p>
      <p>Ca urmare a plângerii, fermele au fost puse sub supraveghere. Corriere Adriatico scrie că ancheta a scos la iveală faptul că nouă muncitori, în majoritate români, erau puşi să lucreze ca ciobani 15 ore şi jumătate pe zi, şapte zile din şapte.</p>
      <p>Muncitorii erau obligaţi să aibă grijă de animale de la 06.30 până la ora 22.00, mai notează gazetaromaneasca.com. </p>
      <p>Mai mult, ciobanii erau plătiţi cu doar doi euro şi jumătate pe oră, mult sub limita prevăzută de lege, nu aveau contracte corespunzătoare şi nu aveau asigurări medicale.</p>
      <p>Sursa citată mai arată că proprietarii fermelor sunt cercetaţi sub control judiciar, iar oamenii legii le-au pus sechestru pe bunuri în valoare de 94.000 de euro. În plus, s-a stabilit ca fermele vizate să-şi restrângă activitatea şi să continue să acţioneze sub conducerea unor administratori desemnaţi.</p>
    </article>
  </body>
</html>