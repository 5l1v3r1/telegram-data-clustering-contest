<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/putin-imenoval-novega-ruskega-veleposlanika-v-ljub"/>
    <meta property="og:site_name" content="Primorske novice"/>
    <meta property="article:published_time" content="2019-11-19T15:43:21+00:00"/>
    <meta property="og:title" content="Putin imenoval novega ruskega veleposlanika v Ljubljani"/>
    <meta property="og:description" content="Ruski predsednik Vladimir Putin je v ponedeljek z odlokom imenoval novega ruskega veleposlanika v Sloveniji. Rusko veleposlaništvo v Ljubljani bo odslej vodil Timur Rafailovič Ejvazov."/>
  </head>
  <body>
    <article>
      <h1>Putin imenoval novega ruskega veleposlanika v Ljubljani</h1>
      <address><time datetime="2019-11-19T15:43:21+00:00">19 Nov 2019, 15:43</time> by <a rel="author">STA</a></address>
      <p>
        <b>Ruski predsednik Vladimir Putin je v ponedeljek z odlokom imenoval novega ruskega veleposlanika v Sloveniji. Rusko veleposlaništvo v Ljubljani bo odslej vodil Timur Rafailovič Ejvazov.</b>
      </p>
      <figure>
        <img src="https://static.primorske.si/foto/highres/gnweb/720386_20190723-00950948.jpg"/>
        <figcaption>Rusko veleposlaništvo v Ljubljani bo odslej vodil Timur Rafailovič Ejvazov. Foto: STA</figcaption>
      </figure>
      <p><b>MOSKVA</b> &gt; Ejvazov bo posle prevzel od dosedanjega dolgoletnega veleposlanika Dokuja Zavgajeva, ki je v Ljubljano prišel leta 2009. Putin je v ponedeljek z enim odlokom potrdil Ejvazova in z drugim razrešil Zavgajeva. Kdaj točno bo Ejvazov zasedel novi položaj, ni še znano.</p>
      <p>Ejvazov je doslej opravljal funkcijo svetovalca na ruskem veleposlaništvu v Franciji, poroča portal Russia Beyond.</p>
      <p>Imenovanje Zavgajeva, prvega proruskega vodje Čečenije, je bilo v Sloveniji sicer pred desetimi leti tarča kritik zaradi domnevnih kršitev človekovih pravic. Zavgajev se je na položaj vodje Čečenije povzpel po napotitvi ruskih vojakov v to nemirno rusko republiko na Kavkazu leta 1994. Leta 1996 se je moral s položaja umakniti, ker so glavno mesto Grozni zajeli čečenski uporniki. To obdobje so zaznamovale hude kršitve človekovih pravic.</p>
      <p>Zavgajev se je nato podal v diplomacijo; v letih od 1997 do 2004 je bil ruski veleposlanik v Tanzaniji, nekaj časa je bil celo namestnik ruskega zunanjega ministra, nato je postal generalni direktor v ruskem zunanjem ministrstvu. Leta 2009 je prevzel veleposlaniški položaj v Sloveniji.</p>
    </article>
  </body>
</html>