<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653890/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T15:59:00+00:00"/>
    <meta property="og:title" content="Рахункова палата: Зволікання з легалізацією грального бізнесу створює ризики"/>
    <meta property="og:description" content="Включення до держбюджету-2020 надходжень на основі ще не прийнятих законів про легалізацію грального бізнесу і регулювання видобутку бурштину створює ризики ненадходження відповідних доходів."/>
  </head>
  <body>
    <article>
      <h1>Рахункова палата: Зволікання з легалізацією грального бізнесу створює ризики</h1>
      <address>
        <time datetime="2019-11-19T15:59:00+00:00">19 Nov 2019, 15:59</time>
      </address>
      <p>Включення до держбюджету-2020 надходжень на основі ще не прийнятих законів про легалізацію грального бізнесу і регулювання видобутку бурштину створює ризики ненадходження відповідних доходів.</p>
      <p>Про це в ефірі телеканалу "Рада" <a href="https://rp.gov.ua/PressCenter/News/?id=720&amp;fbclid=IwAR3tKfSkOnxEpPXuzGIkrkUiq_oLyC6aOdwLAHbGShRHk6atjnomrQKDhjM">заявив</a> голова Рахункової палати Валерій Пацкан.</p>
      <p>"Ці надходження до бюджету поки що не підкріплені законодавчими актами. Я дуже хочу, щоб ми побачили реальні законодавчі акти. Сподіваюсь, що закони по гральному бізнесу і по бурштину будуть проголосовані, і ми будемо отримувати реальні надходження до бюджету. Як і в який спосіб – це буде регулюватися виключно на рівні законів", – підкреслив він.</p>
      <p>Відповідно до державного бюджету-2020, Кабмін розраховує на надходження понад 4 млрд грн від грального бізнесу і 0,5 млрд грн від діяльності з видобутку бурштину.</p>
      <p>За словами Пацкана, законопроєкти, які врегульовують діяльність у зазначених сферах, ще розглядаються у профільних комітетах.</p>
      <p>"Рахункова палата, аналізуючи проєкти державних бюджетів, неодноразово наголошувала на необхідності дотримуватися норм Бюджетного і Податкового кодексів. Неприпустимо включати до бюджету додаткові надходження від ще неприйнятих законодавчих змін", - заявив він.</p>
      <p>"Для дотримання збалансованості бюджетних показників на 2020 рік належало б прийняти відповідні законопроєкти до затвердження бюджету на наступний рік. Неприйняття цих законів або прийняття в іншій редакції посилює ризик ненадходження до державного бюджету відповідних доходів", - підкреслив голова Рахункової палати.</p>
      <p>
        <b>Нагадаємо:</b>
      </p>
      <p>Новий законопроект про легалізацію грального бізнесу <a href="https://www.epravda.com.ua/news/2019/10/1/652142/">передбачає,</a> що казино зможуть розміщуватися лише на базі великих 5-ти зіркових готелів.</p>
      <p>У тексті йде мова про розміщення казино лише на базі п’ятизіркових готелів. У випадку Києва - такими можуть стати готелі з номерним фондом не менше 200 номерів, в Одесі, Харкові, Дніпрі та Львові - з номерним фондом не менше 120 номерів. Для інших міст розмір номерного фонду має бути не менше 100 номерів.</p>
      <p>Читайте також: <a href="https://www.epravda.com.ua/publications/2019/10/1/652130/">Зе! легалізує гральний бізнес. Що буде з лотереями, автоматами, букмекерами, покером та казино</a></p>
      <p>Економічна правда</p>
    </article>
  </body>
</html>