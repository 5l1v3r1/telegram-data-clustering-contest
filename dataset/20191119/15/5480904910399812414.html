<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/biatlon-ladi-k-oh-2022-v-zime-patri-k-vrcholum-sp-na-vysocine/1822884?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T15:10:00+00:00"/>
    <meta property="og:title" content="Biatlon ladí k OH 2022, v zimě patří k vrcholům SP na Vysočině"/>
    <meta property="og:description" content="Praha - V dlouhodobém horizontu už myslí čeští biatlonisté na olympijské hry v Pekingu v roce 2022. V nadcházející zimě se nejspíše budou nejvíce výsledkově spoléhat na Markétu Davidovou a v sezoně mají dva vrcholy - mistrovství světa v Anterselvě a po něm březnový Světový pohár v Novém Městě na Moravě."/>
  </head>
  <body>
    <article>
      <h1>Biatlon ladí k OH 2022, v zimě patří k vrcholům SP na Vysočině</h1>
      <address><time datetime="2019-11-19T15:10:00+00:00">19 Nov 2019, 15:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V dlouhodobém horizontu už myslí čeští biatlonisté na olympijské hry v Pekingu v roce 2022. V nadcházející zimě se nejspíše budou nejvíce výsledkově spoléhat na Markétu Davidovou a v sezoně mají dva vrcholy - mistrovství světa v Anterselvě a po něm březnový Světový pohár v Novém Městě na Moravě.</p>
      <slideshow>
        <figure>
          <img src="https://i3.cn.cz/6/1574169930_P201911190593201.jpg"/>
        </figure>
        <figure>
          <img src="https://i3.cn.cz/6/1574169963_P201911190593901.jpg"/>
        </figure>
        <figure>
          <img src="https://i3.cn.cz/6/1574169884_P201911190591401.jpg"/>
        </figure>
        <figure>
          <img src="https://i3.cn.cz/6/1574169851_P201911190591001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3387">Fotogalerie: Světový pohár v biatlonu 2019/20</a>
        </figcaption>
      </slideshow>
      <p>"Všechno směřujeme k olympiádě 2022," řekl předseda svazu Jiří Hamza na tiskové konferenci po návratu reprezentace ze soustředění v Norsku.</p>
      <p>V minulé zimě zažíval biatlon ústup ze slávy, ale díky Davidové a dámské štafetě si vychutnal i pocity ze stupňů vítězů. "Očekávání jsou vždy velká, ale sportovci nejsou stroje. Věřím, že budeme úspěšnější než loni. Zdravotní trable v přípravě trošku řádily, ale i tak jdeme do zimy s otevřeným hledím," řekl Hamza.</p>
      <p>Dvaadvacetiletá Davidová by měla držet český prapor nejvýše i letos. Formu naznačila o víkendu v přípravných závodech v Sjusjönu. "Ještě tam nebyla plná konkurence, ale už se na závody těším. Příprava vyšla," řekla nejlepší biatlonistka uplynulé sezony, v které vyhrála sprint Světového poháru v Anterselvě.</p>
      <p>Na rozdíl od Davidové měla komplikovanou přípravu Veronika Vítková. Dvojnásobné olympijské medailistce minulá sezona nevyšla a v přípravě se musela omezovat. "Za poslední týdny udělala pokrok. Je to těžké, ale je bojovnice, dříč a chce se vrátit na bývalou úroveň," řekl norský kouč žen Egil Gjelland.</p>
      <p>Gjelland je u českých biatlonistek druhým rokem a má pocit, že už se začíná projevovat jeho práce. "Začínám mít dojem, že je začínám měnit," řekl a k norské sportovní nátuře přirovnal Davidovou. "Přemýšlí stejně," podotkl.</p>
      <p>Více problémů řešil v létě jeho mužský protějšek Zdeněk Vítek. Omezení v přípravě měli Ondřej Moravec (játra), Zdeněk Krupčík (borelióza) a před soustředěním v Norsku i Michal Krčmář (viróza). "V legraci můžu říct, že se máme na co vymlouvat. Tréninku se udělalo spousta, ale tohle tomu nepomůže," řekl Vítek.</p>
      <p>Bez výraznějších problémů se na poslední sezonu připravil Michal Šlesingr. "Nostalgii zatím necítím," řekl trojnásobný medailista z mistrovství světa.</p>
      <p>Novinkou je vyměněný realizační tým. Po sezoně skončil šéf servisu Tomáš Žídek a za přípravu lyží je zodpovědný Vojtěch Prášil. "Chtěli jsme vnést větší energii a vydáváme se českou cestou," komentoval změnu Hamza. "Chceme hlubší komunikaci mezi sportovci a servisem," řekl sportovní ředitel Ondřej Rybář.</p>
      <p>Seriál SP se na Vysočině objeví premiérově v březnovém termínu, a to týden po světovém šampionátu. "Zájem je dost velký, jsme zase mile překvapeni," řekl Hamza, který doufá, že příští rok v září na kongresu IBU v Praze uspěje Nové Město na Moravě s kandidaturou na pořádání MS v roce 2024 nebo 2025. "Nevyužít domácí led, jak by řekli hokejisté, by byla velká chyba," konstatoval Hamza.</p>
    </article>
  </body>
</html>