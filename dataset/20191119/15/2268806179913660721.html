<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/botev-vratza/valeri-bozhinov-dano-promenya-negativnata-si-statistika-sreshtu-tsska-v-botev-vratsa-vsichki-sme-levskari.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-19T15:01:08+00:00"/>
    <meta property="og:title" content="Валери Божинов: Дано променя негативната си статистика срещу ЦСКА, в Ботев (Враца) всички сме левскари"/>
    <meta property="og:description" content="&quot;Ивелин ми каза, че се отказва от националния отбор. Няма да коментирам какво сме си говорили и какви причини изтъкна&quot;"/>
  </head>
  <body>
    <article>
      <h1>Валери Божинов: Дано променя негативната си статистика срещу ЦСКА, в Ботев (Враца) всички сме левскари</h1>
      <address>
        <time datetime="2019-11-19T15:01:08+00:00">19 Nov 2019, 15:01</time>
      </address>
      <p>Централният нападател на Ботев (Враца) - Валери Божинов говори пред колегите от dsport.bg относно задаващия се сблъсък между неговия тим и ЦСКА. Бившият национал изрази надежди, че ще промени негативната си статистика срещу столичния гранд. Божигол даде своя коментар и за извършената треньорска смяна при "зелените.</p>
      <p>"<b>В нашия отбор всички сме левскари</b>. Изключение прави само Ангел Лясков. Момчето е преотстъпено от ЦСКА, но повечето сме левскари. <b>Надявам се да променя моята статистика, която е негативна срещу ЦСКА</b>. Ники Александров да се притеснява".</p>
      <p>"<b>Благодаря на Сашо Ангелов за всичко, което направи за мен и Ботев (Враца)</b>. Той постигна много. Два пъти класира тима в А група, успя да го спаси от изпадане. <b>Той е легенда тук и искам да му пожелая много успехи.</b> Нека си намери нов отбор и да бъде щастлив в него. Ние вече имаме нов треньор. <b>Работил съм и преди с Тони Здравков. Той много се е развил. Работата му в Лудогорец е повлияла</b>. Той е попил много неща от Пауло Аутори. Работи много върху детайлите, правим много тактически тренировки, анализи и изпипваме много моменти от играта. Личи си, че е работил в сериозен клуб пълен с професионалисти", продължи опитният футболист.</p>
      <p>"<b>Не знам защо Бодуров е изключен от ЦСКА. Това са си техни неща, но той наистина е много силен футболист и съжалявам, че няма да мога да играя срещу него</b>. Пожелавам му да си намери нов отбор или да си оправи нещата в сегашния. Той е много добър футболист и липсва на националния тим", заяви Божинов.</p>
      <p>Валери коментира и отказването на Ивелин Попов от националния отбор. "Бях горе на базата и разговарях с всички. Видях се с момчетата, треньорите, масажистите и физиотерапевтите. <b>Ивелин ми каза, че се отказва. Няма да коментирам какво сме си говорили и какви причини изтъкна</b>. Със сигурност му е било доста тежко в някои моменти от тези 12 години. Вероятно е преживял трудно загубата от Англия. Според мен трябваше да играе в тези два мача, които дават шанс да се класираме на европейското първенство. <b>Отборът има шанс да се класира и до последно трябва да се борим. Зарадвах се на победата срещу Чехия. Не трябват много приказки. </b>Кой ще е капитан, кой каква роля ще изпълнява и кой номер ще носи. Хубаво е, че Краев има самочувствие, но е добре да се работи повече. Пожелавам на всички момчета да играят в големи първенства и да израстват. Трябва работа".</p>
    </article>
  </body>
</html>