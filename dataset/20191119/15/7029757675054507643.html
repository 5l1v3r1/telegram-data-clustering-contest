<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/society/sledyat-zdraveto-na-nedonosenite-detsa-ot-razhdaneto-do-7-godini.html"/>
    <meta property="og:site_name" content="News.bg"/>
    <meta property="article:published_time" content="2019-11-19T15:38:33+00:00"/>
    <meta property="og:title" content="Следят здравето на недоносените деца от раждането до 7 години"/>
    <meta property="og:description" content="Такава мисия си е поставила фондация &quot;Нашите недоносени деца&quot; за 2020 г."/>
  </head>
  <body>
    <article>
      <h1>Следят здравето на недоносените деца от раждането до 7 години</h1>
      <address>
        <time datetime="2019-11-19T15:38:33+00:00">19 Nov 2019, 15:38</time>
      </address>
      <slideshow>
        <figure>
          <img src="https://webnews.bg/uploads/images/52/3552/453552/768x432.jpg?_=1574178857"/>
          <figcaption>Източник: Фондация "Нашите недоносени деца"/ фейсбук</figcaption>
        </figure>
        <figure>
          <img src="https://webnews.bg/uploads/images/49/3549/453549/768x432.jpg?_=1574178854"/>
          <figcaption>Източник: Фондация "Нашите недоносени деца"/ фейсбук</figcaption>
        </figure>
        <figure>
          <img src="https://webnews.bg/uploads/images/51/3551/453551/768x432.jpg?_=1574178856"/>
          <figcaption>Източник: Фондация "Нашите недоносени деца"/ фейсбук</figcaption>
        </figure>
        <figure>
          <img src="https://webnews.bg/uploads/images/50/3550/453550/768x432.jpg?_=1574178855"/>
          <figcaption>Източник: Фондация "Нашите недоносени деца"/ фейсбук</figcaption>
        </figure>
      </slideshow>
      <p>Мисията на фондация "Нашите недоносени деца" за 2020 г. е <b>създаването на Национална програма за проследяване на здравето на недоносените деца в периода от 0 до 7 години.</b></p>
      <p>За втора поредна година фондация "Нашите недоносени деца" <b>организира благотворителна кампания под надслов "Големи чудеса за малките герои" по случай Световния ден на недоносените деца,</b> който се отбелязва на 17 ноември.</p>
      <p><b>Денят започва да се чества в България за пръв път през 2012 г</b>., именно по инициатива на фондацията. Тази година <b>Световният ден ще бъде отбелязан със "Среща - празник на малките герои" в десетки градове в страната</b>, съвместно с екипите на неонатологичните отделения.</p>
      <p>По повод празника в София се проведе благотворителна "Вечер на чудесата". Тази година <b>патрон на събитието беше доц. Михаил Околийски от офиса на Световната Здравна Организация в България.</b> Приветственото слово бе дадено от н.пр. Сьорен Якобсен, посланик на Дания, а Нина Николова, председателят на ФННД, представи на присъстващите постигнатите резултати на фондацията през изминалата година и постави целите за предстоящата.</p>
      <p>Дейността на Фондацията за миналата година е <b>успяла да подкрепи неонатологичните отделения в градовете София, Пловдив, Стара Загора, Добрич, Велико Търново, Търговище, Силистра, Пазарджик, Монтана, Шумен, Кърджали, Ловеч, Сливен.</b></p>
      <p><b>Апаратурата включва:</b> кувьози, транспортни кувьози, термолегла, билирубинометри, пулсоксиметри, перфузори, ламинарен бокс за превенция на инфекции, консумативи от първа необходимост и др.</p>
      <p><b>През 2019 г. Фондацията успява да открие <a href="https://news.bg/regions/nova-semeyna-staya-za-nedonoseni-detsa-izgrazhdat-v-ruse.html">шестата семейна стая в страната</a> - този път в неонатологичното отделение в Русе</b>, както и да подпомогне<b> дооборудването на нова семейна стая в болницата в Бургас.</b></p>
      <p>В рамките на Социалната програма на Фондацията са <b>осъществени 130 терапевтични сесии в Център за детско развитие "Малки чудеса"</b> за децата от семейства с финансови затруднения с различни специалисти - логопед, психолог, ерготерапевт, специалист ранно детско развитие. Подпомогнати са и  <b>повече от 80 семейства с безплатни специализирани консултации.</b></p>
      <p>Всяка година Фондацията <b>изпраща плетива за недоносените бебета, покривала за кувьози, дрешки, както и коледни подаръци в близо 30 отделения в страната.</b> Фондацията разпространява безплатно и два наръчника "Всичко за недоносените бебета" и "Спасителна прегръдка за недоносените бебета".</p>
      <p>По време на "Вечер на чудесата" всички присъстващи имаха възможността да подкрепят каузата <b>като закупят благотворителен календар или фотография от изложбата под надслов "Родени герои - животът, който предстои".</b></p>
      <p>От благотворителната изложба са <b>продадени над 100 фотографии и календари.</b></p>
      <p><b>Медиен партньор на кампанията е news.bg,</b> а през годините в подкрепа на каузата са заставали известни личности като Румяна Нейкова, Силвия Лулчева, Ники Кънчев, Петър Бакърджиев, Милена Златкова, Димитър Павлов, Йоана Буковска-Давидова, Веско Ешкенази, посланикът на Дания Сьорен Якобсен и др.</p>
      <p><b>Кампанията продължава до 31 декември 2019</b>, а всеки съпричастен може да се включи в "Големи чудеса за малките герои", като направи своето дарение на специалната платформа www.donate.premature-bg.com или със DMS BEBE на номер 17 777.</p>
    </article>
  </body>
</html>