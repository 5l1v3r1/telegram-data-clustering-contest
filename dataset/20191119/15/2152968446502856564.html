<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/19/predstaviha-karta-na-saturnoviia-spytnik-titan.430123"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T15:15:00+00:00"/>
    <meta property="og:title" content="Представиха карта на сатурновия спътник Титан"/>
    <meta property="og:description" content="Учени смятат, че под ледниците му има живот | Dnes.bg"/>
  </head>
  <body>
    <article>
      <h1>Представиха карта на сатурновия спътник Титан</h1>
      <h2>Учени смятат, че под ледниците му има живот</h2>
      <address><time datetime="2019-11-19T15:15:00+00:00">19 Nov 2019, 15:15</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Учени представиха първата глобална геоложка карта на скритата зад мъглива атмосфера сатурнова луна Титан, осеяна с обширни равнини, дюни от замръзнала органична материя, езера от течен метан и планини, хвърляйки светлина върху екзотичен свят и потенциален кандидат за търсенето на живот отвъд Земята, съобщават Ройтерс и Франс прес.</p>
      <p>Картата е изготвена на базата на радарни, инфрачервени и други данни, събрани от сондата "Касини", която изследваше планетата Сатурн и спътниците й от 2004 до 2017 г.<br/>Титан, чийто диаметър е 5150 километра, е вторият най-голям спътник в Слънчевата система след юпитеровия Ганимед, пише БТА.</p>
      <p>Органичната материя - въглеродни съединения, които са важна предпоставка за развитието на живи организми, играе водеща роля на Титан.</p>
      <p>"Органичната материя е ключова за възможността за живот на Титан, който според мнозина от нас би се развил в течния воден океан под ледената кора на спътника", казва ръководителката на изследването Розали Лопес от Лабораторията за реактивно движение на НАСА в Пасадена, Калифорния.</p>
      <p>"Хидроложкия цикъл" на сатурновата луна с течни въглеводороди, които падат под формата на дъжд, текат през повърхността и се изпаряват обратно в атмосферата, е сравним с водния цикъл на Земята.</p>
      <p>Валежите са повсеместни на Титан, но екваториалните региони на спътника са по-сухи от полярните. Равнините и дюните, покриващи съответно 65 процента и 17 процента от повърхността, са доминиращи характеристики на средните ширини и екватора.</p>
      <p>Титан е единственото място освен Земята с басейни в течно състояние на повърхността. Основната характеристика на полярните региони на спътника са езерата и моретата от метан. На Земята метанът е газ, но на Титан е в течна форма заради мразовития климат.<br/>На места сатурновата луна е осеяна с хълмисти и планински райони, които съставляват 14 процента от повърхността й.</p>
      <p>Геоложката карта на Титан е изготвена седем години преди старта на планираната мисия "Дрегънфлай" на НАСА. В рамките й към спътника ще бъде изпратен дрон, който да изследва химията и годността за живот. По план "Дрегънфлай" трябва да бъде изстрелян през 2026 г. и да пристигне на Титан през 2034 г.</p>
    </article>
  </body>
</html>