<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/national-team/trqbva-li-da-tormozim-tozi-otbor-s-isterii-za-evropejsko-pyrvenstvo-1407750.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T15:15:00+00:00"/>
    <meta property="og:title" content="Трябва ли да тормозим този отбор с истерии за европейско първенство?"/>
    <meta property="og:description" content="Победата на националния ни отбор срещу Чехия в последната европейска квалификация е малко като вица за оптимиста и песимиста За единия чашата е наполовина празна - бихме един отбор без мотивация в мач само за статистиката"/>
  </head>
  <body>
    <article>
      <h1>Трябва ли да тормозим този отбор с истерии за европейско първенство?</h1>
      <address><time datetime="2019-11-19T15:15:00+00:00">19 Nov 2019, 15:15</time> by <a rel="author">Sportlive.bg</a></address>
      <p>Победата на <b><a href="https://www.sportlive.bg/bgfootball/national-team">националния ни отбор</a></b> срещу Чехия в последната европейска квалификация е малко като вица за оптимиста и песимиста. За единия чашата е наполовина празна - бихме един отбор без мотивация в мач само за статистиката. За оптимиста - това е излизанеот черната дупка след цяла година мъки. Всеки да го разбира по своему. Истината, както винаги, може да е някъде по средата.</p>
      <p>Да, мачът нямаше значение за чехите. Те са на Евро 2020, а ние не сме. Те биха Англия у дома, а ние паднахме с 0:6. Икономиката на Чехия произвежда коли на Фолксваген, а ние чакаме виртуален завод. Тук да спрем. Вярно е, че каквато е държавата, такъв е и футболът. В този смисъл ние трябва много умерено да се радваме на такъв успех. Защото тимът, който го е постигнал, е още с незараснали дълбоки рани.</p>
      <p>
        <b>Върна ли се желанието за игра</b>
      </p>
      <p>Ако има нещо положително от последната евроквалификация за България, това е желанието и раздаването, с което футболистите ни изиграха срещата. Пред празни трибуни. Преди Балъков да поеме отбора, с хъс и себераздаване компенсирахме футболната си немощ и постигнахме някои нелоши резултати. После и това изчезна и знаем какво стана.</p>
      <p>Не можем да говорим за други положителни неща. Това е достатъчно на този етап. Още повече, че срещу нас имаше немотивиран съперник, а това е от съществено значение. Футболистите са същите. В състава не е дошъл Марадона или Марко Ван Бастен.</p>
      <p>
        <b>Ненормалната система на УЕФА отключва розови сънища</b>
      </p>
      <p>Парадоксалното в този случай е, че пред нашия назционален отбор се открива теоретична възможност да играе на европейското първенство. Това е заради напълно шантавата днешна система на УЕФА, която рискува да направи еврофиналите сбирщина от посредствени състави. С умиление си спомняв времената когато на финалите на европейско първенство имаше по 8 отбора. И класирането бе по-трудно, отколкото на световно. Но тогава светът бе много по-нормален. УЕФА също.</p>
      <p>Сега обаче останките от футболния ни съюз са заляти с розови сънища и чакат жребий за баражи. Георги Дерменджиев също призна, че е приел да смени Балъков заради перспективата да играем на еврофинали. Едно от малкото безплатни неща на този свят са мечтите. Така, че ако първенствата се играеха на мечти, там сме!</p>
      <figure>
        <img src="https://i.actualno.com/actualno_2013/upload/2019/11/17/0676316001574017900_big.jpg"/>
      </figure>
      <p>Сега сериозно. Нали знаете приказката - каквото и да ти говорят, знай, че става дума за пари. И Лечков е цитирал тази поговорка.Сега в мокрите си сънища за милионите, потекли от класиране на еврофинали, в БФС ще направят нова лоша услуга на националния ни отбор. Като му качат на гърба раницата с нереалните очаквания.</p>
      <p>
        <b>Спокойствие и трупане на мачове</b>
      </p>
      <p>Дали ще играе на баражи или на баражи за баражите / извинете, но такава е системата/, този наранен психически отбор трябва да трупа опит и да се сбие със силни съперници. Ако измъкне някъде приличен резултат, добре дошъл. Без някой да го очаква. Само това е начинът на този етап. Футболът е шантава игра понякога и стават сензации.</p>
      <p>На тимът на Дерменджиев му трябват мачове, спокойствие и промяна на манталитета. А не глупости от сорта, че сме имали шансове да отидем на европейско първенство. Дори и някой да ни спусне там от небето, ще ядем такъм бой, че ще последва нова, още по-силна депресия. Имат ли нужда тези играчи от подобен мазохизъм? Нямат.Същото се отнася и за феновете.</p>
      <p>Сега очакваме съперник. Който и да е той, няма никакво значение. Всички са по-силни от нас. Затова, ако някой от БФС-то в полуоставка получи моментен прилив на здрав разум, да спре да тормози футболистите. С празни приказки, породени от нереални мечти на алчни хора.</p>
      <p><b>Автор</b>: Владислав КОЛЕВ</p>
      <related>
        <h4>Още по темата</h4>
        <a href="https://www.sportlive.bg/bgfootball/national-team/Zanev-Nasheto-pokolenie-se-poprovali-malko-1407683.html"/>
        <a href="https://www.sportlive.bg/bgfootball/national-team/Dermendzhiev-shte-pytuva-za-vazhniq-zhrebij-nacionalite-ni-s-kontrola-prez-fevruari-1407587.html"/>
        <a href="https://www.sportlive.bg/bgfootball/national-team/V-Chehiq-Bylgariq-svikna-nikoj-da-ne-gi-gleda-dori-decata-nehaqt-za-nacionalniq-otbor-1407458.html"/>
        <a href="https://www.sportlive.bg/bgfootball/national-team/Predi-mesec-bqha-gotovi-da-napusnat-terena-a-sega-anglichanite-mechtaqt-za-oshte-machove-s-Bylgariq-1407421.html"/>
      </related>
    </article>
  </body>
</html>