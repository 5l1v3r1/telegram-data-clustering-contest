<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/barn-pakort-av-polisbil-vid-utryckning/"/>
    <meta property="og:site_name" content="DN.SE"/>
    <meta property="article:published_time" content="2019-11-19T15:17:53+00:00"/>
    <meta property="og:title" content="Pojke påkörd av lastbil, flicka av polisbil – en allvarligt skadad"/>
    <meta property="og:description" content="Inom loppet av cirka 20 minuter på tisdagseftermiddagen blev två barn påkörda i södra delen av Gävle."/>
  </head>
  <body>
    <article>
      <h1>Pojke påkörd av lastbil, flicka av polisbil – en allvarligt skadad</h1>
      <address><time datetime="2019-11-19T15:17:53+00:00">19 Nov 2019, 15:17</time> by <a rel="author" href="https://www.dn.se/av/amanda-johansson-murie/" target="_blank">Amanda Johansson-Murie</a></address>
      <p>
        <b>Inom loppet av cirka 20 minuter på tisdagseftermiddagen blev två barn påkörda i södra delen av Gävle. En pojke skadades allvarligt då han påkördes av en lastbil vid 15.30-tiden. Kort därefter blev en flicka påkörd av en polisbil som var på väg till olycksplatsen med pojken och lastbilen.</b>
      </p>
      <p>Region Gävleborg uppger för DN att pojken, beskriven som ”under 15 år”, är allvarligt skadad. Han lades först in lokalt på vårdavdelning, men hade vid 21-tiden förts vidare till annat sjukhus, oklart vilket.</p>
      <p>Den påkörda flickan, även hon beskriven som ”under 15 år”, är enligt Region Gävleborg lindrigt skadad och inlagd lokalt på vårdavdelning. Polisen uppger att hon var talbar när hon togs om hand på olycksplatsen.</p>
      <p><b>Larmet om den första</b> olyckan kom in till polisen klockan 15.37.</p>
      <p>– Vi får då in larm om att en pojke blivit påkörd av en lastbil. Kort senare blir en flicka påkörd av en polisbil som kallats till olycksplatsen där pojken blivit påkörd, säger Fabian Hamnqvist, presstalesperson vid polisen Region Mitt.</p>
      <p>Han kan inte med säkerhet ange avståndet mellan olycksplatserna i meter, men olyckorna skedde på samma gata – Skogmursvägen i Gävlestadsdelen Andersberg – och med ett tidsintervall på cirka 20 minuter.</p>
      <p><b>Lastbilens förare har hörts</b> av polisen och fordonet är beslagtaget för teknisk undersökning. En förundersökning om misstänkt vårdslöshet i trafik och vållande till kroppsskada har inletts.</p>
      <p>Särskilda åklagarkammaren, som bland annat utreder misstänkta brott där polisanställda är inblandade, är inkopplad på fallet med polisbilen. Föraren av polisbilen har kontrollerats och fordonet har beslagtagits för teknisk undersökning.</p>
    </article>
  </body>
</html>