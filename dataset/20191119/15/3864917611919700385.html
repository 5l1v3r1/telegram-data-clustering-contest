<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821380-ukraina-posilue-bezpeku-kordonu-zelenskij-pidpisav-zakon.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:50:00+00:00"/>
    <meta property="og:title" content="Україна посилює безпеку кордону - Зеленський підписав закон"/>
    <meta property="og:description" content="Президент Володимир Зеленський підписав закон &quot;Про внесення змін до деяких законодавчих актів України щодо забезпечення інженерно-технічного облаштування та утримання державного кордону&quot;."/>
  </head>
  <body>
    <article>
      <h1>Україна посилює безпеку кордону - Зеленський підписав закон</h1>
      <h2>Президент Володимир Зеленський підписав закон "Про внесення змін до деяких законодавчих актів України щодо забезпечення інженерно-технічного облаштування та утримання державного кордону".</h2>
      <address>
        <time datetime="2019-11-19T15:50:00+00:00">19 Nov 2019, 15:50</time>
      </address>
      <p>Про це повідомляє <a href="https://president.gov.ua/news/volodimir-zelenskij-pidpisav-zakon-shodo-zabezpechennya-obla-58421">пресслужба глави держави</a>.</p>
      <p>"Цей закон вносить зміни до Земельного кодексу України, Водного кодексу України, закону "Про державний <a href="https://www.ukrinform.ua/tag-kordon">кордон</a> України", згідно з якими органам Держприкордонслужби надаються в постійне користування земельні ділянки завширшки 30-50 метрів уздовж лінії державного кордону для будівництва та утримання інженерно-технічних споруд, огорож, прикордонних знаків, прикордонних просік, комунікацій та інших об’єктів прикордонної інфраструктури", - йдеться в повідомленні.</p>
      <p>Також документ звільняє органи прикордонного відомства від відшкодування втрат сільськогосподарського та лісогосподарського виробництва у зв’язку з облаштуванням державного кордону.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2819396-urad-pidtrimav-masstabnij-proekt-z-bezpeki-morskih-kordoniv-mvs.html">Уряд підтримав масштабний проєкт з безпеки морських кордонів - МВС</a>
      </blockquote>
      <p>Зазначається, що закон дасть змогу створити належні умови для інженерно-технічного облаштування держкордону України з суміжними державами, насамперед з Російською Федерацією, з метою забезпечення виконання Держприкордонслужбою завдань з охорони та захисту державного кордону.</p>
      <p>Закон набуває чинності з 1 січня 2020 року.</p>
      <p>Як повідомлялося, <a href="https://www.ukrinform.ua/rubric-polytics/2808167-ukraina-posilit-ohoronu-derzkordonu-rada-uhvalila-zakon.html">Верховна Рада 29 жовтня ухвалила закон</a> про внесення змін до деяких законодавчих актів України щодо інженерно-технічного облаштування та утримання державного кордону (№0905).</p>
    </article>
  </body>
</html>