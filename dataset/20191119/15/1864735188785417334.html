<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/il-collegio-4-quinta-puntata-1.4895568"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T15:02:23+00:00"/>
    <meta property="og:title" content="Il Collegio 4, anticipazioni quinta puntata. La classe rischia di essere dimezzata"/>
    <meta property="og:description" content="Arriva la relazione dell'ispettore scolastico Bruschi e i ragazzi vanno in gita"/>
  </head>
  <body>
    <article>
      <h1>Il Collegio 4, anticipazioni quinta puntata. La classe rischia di essere dimezzata</h1>
      <h2>Arriva la relazione dell'ispettore scolastico Bruschi e i ragazzi vanno in gita</h2>
      <address><time datetime="2019-11-19T15:02:23+00:00">19 Nov 2019, 15:02</time> by <a rel="author">BARBARA BERTI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4895567.1574175743!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il Collegio 4: gli studenti in gita scolastica</figcaption>
      </figure>
      <p>Roma, 19 novembre 2019 – Al <b>Collegio 4 </b>la classe rischia di essere dimezzata. La <b>quinta e penultima puntata</b> del docu-reality di <b>Raidue </b>(in onda oggi alle 21.20) riparte dal finale choc della settimana scorsa quando il preside <b>Paolo Bosisio</b>, nel classico discorso di fine settimana, aveva tuonato “siamo sotto ispezione, siamo nel mirino” aggiungendo “la classe è da dimezzare”. Al convitto Celana di Caprino Bergamasco, in provincia di Bergamo – dove il gruppo di adolescenti è stato catapultato indietro nel tempo fino al <b>1982</b> – è giunto l’ispettore scolastico<b> Max Bruschi</b> (nella realtà oltre a essere ispettore scolastico è consigliere del Ministro dell’Istruzione, dell’università e della ricerca), rinominato il “<b>killer</b>” dagli studenti. In questa puntata il preside, i docenti e i collegiali ascolteranno <b>il rapporto </b>redatto dall’ispettore scolastico. La relazione non sarà positiva e Bosisio resterà estremamente contrariato. Così, per cercare di migliorare la condotta dei collegiali e il loro profitto, deciderà di sperimentare il metodo dell’<b>educazione separata</b>.</p>
      <p>Nella <b>lezione di canto</b> i maschi si cimenteranno con un grande successo di Lucio Dalla, mentre in quella di <b>arte</b> le ragazze dovranno imparare a utilizzare il walkman, oggetto di culto per tutti i ragazzi degli anni Ottanta e scopriranno la <b>pittura automatica</b>, un tipo di espressione artistica molto particolare.Tra novità dell’epoca e lezioni sempre più impegnative in vista dell’<b>esame finale</b>, tra due ragazzi scoppierà anche un<b> litigio</b>, uno dei più feroci mai avvenuti al Collegio e il preside sarà costretto a intervenire.</p>
      <p>La settimana, però, sarà caratterizzata anche dalla classica <b>gita scolastica </b>con tanto di pernottamento in tenda. La sera, davanti al fuoco, stimolati dal professore <b>Andrea Maggi </b>(che si riprende la cattedra dopo la supplenza della bella professoressa Marilisa Pino), i collegiali si lasceranno andare alle emozioni parlando di <b>felicità</b>. Ma prima del termine della <b>quinta settimana </b>gli umori e le situazioni cambieranno in fretta e i collegiali si troveranno di nuovo a dover affrontare una <b>scelta difficile</b> che rischierà di dividere la classe.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>