<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/adrian-volintiru-ceo-romgaz-suntem-in-evaluari-sa-cumparam-15-20-din-perimetrul-neptun-deep-de-la-exxon-am-fost-invitati-la-consultari-de-catre-acestia-18595279"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T15:09:28+00:00"/>
    <meta property="og:title" content="​Adrian Volintiru, CEO Romgaz: Suntem în evaluări să cumpărăm 15%-20% din perimetrul Neptun Deep de la Exxon. Am fost invitaţi la consultări de către aceştia"/>
    <meta property="og:description" content="Adrian Volintiru, director general al Romgaz (simbol bursier – SNG), spune că cel mai mare producător şi furnizor de gaze naturale, controlat de statul român, este în consultări pentru a achiziţiona 15%-20% din proiectul Neptun Deep de la americanii de la Exxon, perimetru din Marea Neagră în care americanii au investit deja circa 1 milion de dolari şi din care intenţionează să se retragă din cauza incertitudinii legislative."/>
  </head>
  <body>
    <article>
      <h1>​Adrian Volintiru, CEO Romgaz: Suntem în evaluări să cumpărăm 15%-20% din perimetrul Neptun Deep de la Exxon. Am fost invitaţi la consultări de către aceştia</h1>
      <address><time datetime="2019-11-19T15:09:28+00:00">19 Nov 2019, 15:09</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Adrian Volintiru, director general al Romgaz (simbol bursier – SNG), spune că cel mai mare producător şi furnizor de gaze naturale, controlat de statul român, este în consultări pentru a achiziţiona 15%-20% din proiectul Neptun Deep de la americanii de la Exxon, perimetru din Marea Neagră în care americanii au investit deja circa 1 milion de dolari şi din care intenţionează să se retragă din cauza incertitudinii legislative.</p>
      <p>Astfel, Romgaz ar putea face parteneriat cu OMV Petrom pentru lucrările din acest perimetru, despre care austriecii de la Petrom spun că presupune o investiţie de câteva miliarde de dolari.</p>
      <p>“Suntem în evaluări. Am fost invitaţi la consultări de către reprezentanţii Exxon, iar decizia de a participa la proiectul Neptun Deep va fi luată în adunarea generala a acţionarilor, unde statul român, acţionar majoritar, va avea probabil ultimul cuvânt de spus. Până acolo mai sunt oricum destui paşi, cum ar fi obţinerea acordului ANRM pentru consultarea camerei de date”, spune Adrian Volintiru pentru ZF.</p>
      <p>Despre obţinerea unui calificativ de rating pentru o posibilă emisiune de obligaţiuni a Romgaz, ceea ce ar fi o premieră pentru bursa românească, Adrian Volintiru spune că Romgaz este în negocieri finale cu două din trei agenţii de rating, fără a menţiona numele acestora şi suma despre care este vorba.</p>
      <p>“Momentan ne pregătim foarte bine pentru acest proces. Ulterior, vom putea stabili ce sumă vom putea atrage”, spune el.</p>
      <p>Potrivit celor mai recente date, americanii de la Exxon au investit până în prezent circa 1 miliard de dolari în perimetrul de la Marea Neagră, ceea ce înseamnă că un pachet de 15%-20% pe care îl vrea Romgaz ar putea fi o investiţie de circa 200 milioane de dolari, greu de susţinut din surse proprii.</p>
    </article>
  </body>
</html>