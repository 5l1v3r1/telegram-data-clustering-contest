<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/19/barnevernet-far-ny-korreks-fra-strasbourg-domstolen-ropstad-lover-a-lytte/"/>
    <meta property="og:site_name" content="Document"/>
    <meta property="article:published_time" content="2019-11-19T15:30:29+00:00"/>
    <meta property="og:title" content="Barnevernet får ny korreks fra Strasbourg-domstolen – Ropstad lover å lytte"/>
    <meta property="og:description" content="Barne- og familieminister Kjell Ingolf Ropstad. Foto: Ole Berg-Rusten / NTB scanpix"/>
  </head>
  <body>
    <article>
      <h1>Barnevernet får ny korreks fra Strasbourg-domstolen – Ropstad lover å lytte</h1>
      <address><time datetime="2019-11-19T15:30:29+00:00">19 Nov 2019, 15:30</time> by <a rel="author">NTB-Johan Falnes</a></address>
      <p>
        <i>Barne- og familieminister Kjell Ingolf Ropstad. Foto: Ole Berg-Rusten / NTB scanpix</i>
      </p>
      <p>
        <b>Den europeiske menneskerettighetsdomstolen feller Norge i nok en barnevernssak. Dommen kan få betydning når regjeringen skal legge fram ny barnevernslov.</b>
      </p>
      <p>– I det videre arbeidet med ny barnevernslov vil jeg legge særlig vekt på grundige menneskerettslige vurderinger og dommer fra EMD, sier barne- og familieminister Kjell Ingolf Ropstad (KrF).</p>
      <p>Siden desember 2015 er hele 35 norske barnevernssaker brakt inn for Den europeiske menneskerettighetsdomstolen (EMD) i Strasbourg. Tirsdag falt dommen i den femte av dem.</p>
      <p>– Når EMD nå har tatt såpass mange saker til behandling innen dette feltet, tar både jeg, norske myndigheter og domstolene det på største alvor, sier Ropstad.</p>
      <p>Han gjør det klart at norske myndigheter må være åpne for å ta imot korrektiver utenfra i slike saker.</p>
      <p>
        <b>Akuttsak</b>
      </p>
      <p>Tirsdagens dom gjelder en sak der et foreldrepar ble fratatt omsorgen for sin nyfødte datter i 2015.</p>
      <p>Barnevernet grep inn i saken kort tid etter at jenta ble født i januar det året. Mor og barn ble først brakt til et foreldresenter, men etter få dager ble spedbarnet akuttplassert i beredskapshjem. Noen måneder senere ble hun plassert i fosterhjem. Inngrepet ble begrunnet med uro knyttet til rusmisbruk, psykiske problemer, trusler og vold.</p>
      <p>I fjor fikk foreldreparet likevel jenta tilbake etter tre år og flere runder i barnevernsnemnda og retten.</p>
      <p>De to har siden stått fram i flere medier for å fortelle om sin sak.</p>
      <p>Artikkel 8-brudd</p>
      <p>EMDs konklusjon er at selve omsorgsovertakelsen var godt nok begrunnet, men at myndighetene la urettmessig sterke begrensninger på foreldrenes samvær med jenta etter at hun ble plassert i fosterhjem.</p>
      <p>På det siste punktet felles Norge derfor for brudd på menneskerettighetskonvensjonens artikkel 8, som garanterer retten til privatliv og familieliv.</p>
      <p>Foreldrene er tilkjent skadeerstatning på 10.000 euro hver. Det tilsvarer i overkant av 100.000 kroner med dagens kurs. Staten må også betale saksomkostningene.</p>
      <p>
        <b>Tror dommen får betydning</b>
      </p>
      <p>Foreldreparets advokat Morten Engesbak tror dommen etter hvert kan få stor betydning for rettspraksis i Norge, både når det gjelder retten til samvær etter omsorgsovertakelse, og når det gjelder myndighetenes plikt til å arbeide aktivt for gjenforening av familien.</p>
      <p>– Jeg er først og fremst veldig glad på vegne av mine klienter, for at familien nå får den oppreisningen det innebærer å få konstatert at staten har krenket deres grunnleggende menneskerettigheter, sier advokaten.</p>
      <p>Engesbak tar forbehold om at han ikke har gjennomgått dommen i detalj ennå.</p>
      <p>
        <b>Tredje fellelse</b>
      </p>
      <p>Marius Emberland, advokat ved Regjeringsadvokatens kontor, viser til at Norge fra før er felt i to barnevernssaker i Strasbourg, men frifunnet i to andre.</p>
      <p>– I denne saken ble det delvis frifinnelse og delvis domfellelse. Dommen viser at både EMD og norske myndigheter står overfor krevende avveininger i slike saker, og at sakene må avgjøres konkret, sier Emberland.</p>
      <p>I september ble Norge dømt i en sak om tvangsadopsjon av en tre år gammel gutt som hadde levd i fosterhjem siden han var tre uker gammel. I denne saken kom EMD fram til at både guttens og hans biologiske mors rett til privatliv var krenket.</p>
      <p>Den nye barnevernsloven skal etter planen legges fram i 2021.</p>
      <p>
        <a href="https://www.documentforlag.no/produkt/normlost/">Kjøp boken til Kjell Skartveit her!</a>
      </p>
      <figure>
        <a href="https://www.documentforlag.no/produkt/normlost/">
          <img src="https://www.document.no/wp-content/uploads/2019/09/bokannonse-normlost.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/19/norge-felt-for-menneskerettighetsbrudd-i-strasbourg-igjen/"/>
        <a href="https://www.document.no/2018/06/21/breiviks-klagesak-avvist-i-strasbourg/"/>
        <a href="https://www.document.no/2019/11/19/refleksjoner-etter-strand-lobben-dommen-et-sviende-prestisjenederlag-for-den-i-egne-oyne-humanitaere-stormakten/"/>
        <a href="https://www.document.no/2011/03/03/emds-demokratiske-underskudd/"/>
        <a href="https://www.document.no/2016/03/01/barnevernet-et-bidrag-til-en-pakrevd-diskusjon/"/>
        <a href="https://www.document.no/2012/06/06/nytt-fra-menneskerettsfronten/"/>
        <a href="https://www.document.no/2010/06/30/emd/"/>
        <a href="https://www.document.no/2018/01/04/den-importerte-familievolden/"/>
        <a href="https://www.document.no/2019/08/16/hoyesterett-tar-enda-et-skritt-i-retning-svekket-rettsstilling-for-fedre/"/>
        <a href="https://www.document.no/2017/06/01/den-afghanske-familien-fikk-210-000-kroner-for-20-dager-pa-trandum/"/>
      </related>
    </article>
  </body>
</html>