<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Startira-11-to-izdanie-na-konkursa-Nai-dobur-mlad-predpriemach-915112"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T15:40:00+00:00"/>
    <meta property="og:title" content="Стартира 11-то издание на конкурса &quot;Най-добър млад предприемач&quot;"/>
    <meta property="og:description" content="За 11-та поредна година Община Пловдив стартира конкурсът &quot;Най-добър млад предприемач на град Пловди..."/>
  </head>
  <body>
    <article>
      <h1>Стартира 11-то издание на конкурса "Най-добър млад предприемач"</h1>
      <address>
        <time datetime="2019-11-19T15:40:00+00:00">19 Nov 2019, 15:40</time>
      </address>
      <p>За 11-та поредна година Община Пловдив стартира конкурсът "Най-добър млад предприемач на град Пловдив“. Началото по традиция беше дадено в Националната търговска гимназия, където заместник-кметът <a href="https://www.plovdiv24.bg/novini/persons/268.html">Георги Титюков</a> подробно обясни на учениците условията за участие. До 14 февруари 2020г. младежи на възраст от 18 до 33 години, може да кандидатстват със своята бизнес идея, като подадат документи в деловодството на Община Пловдив.</p>
      <p>За спечелилия първо място са предвидени 7000 лева, 4000 лв. – за второ, по 2000 лева за две трети места, както и поощрителни награди за участниците.</p>
      <p>Допълнителни условия за кандидатстване с бизнес идеи желаещите могат да видят на сайта на Община Пловдив. Конкурсът ще се проведе на два етапа с представяне пред комисия, съставена от различни експерти. Първите десет събрали най-много точки преминават на следващ етап, а победителят ще бъде обявен официално на тържествено събитие следващата година.</p>
      <p>"Пловдив е единствената община в България, която провежда този тип конкурс, който подкрепя идеите на младите хора“, заяви заместник-кметът <a href="https://www.plovdiv24.bg/novini/persons/268.html">Георги Титюков</a> и уточни, че един бизнес план може да получи една награда, като се оценява не толкова иновативността на идеята, а по-скоро възможността за нейната реализация.</p>
      <p>За миналата година победител в конкурса стана Димо Иванов, който имаше уникалната идея да произвежда прибори за еднократна употреба от картофени обелки. В по-предишното издание на конкурса спечели Кирил Димитров с бизнес плана си за разработване на електрически безпилотен самолет, който може да лети от 3 до 10 часа, който да обследва и наблюдава големи площи.</p>
    </article>
  </body>
</html>