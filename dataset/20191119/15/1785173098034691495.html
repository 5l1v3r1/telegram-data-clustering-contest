<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/directorul-corona-brasov-vom-face-totul-demonstra-rea-intentie-vrem-retina-nici-forma-s-pus-problema-apela-forme-interzise-avea-castig-fata-competitorilor-1922405019002019111519174931"/>
    <meta property="og:site_name" content="News.ro"/>
    <meta property="article:published_time" content="2019-11-19T15:50:00+00:00"/>
    <meta property="og:title" content="Directorul Corona Braşov: Vom face totul pentru a demonstra că nu a fost rea intenţie şi vrem să se reţină că sub nici o formă nu s-a pus problema de a apela la forme interzise pentru a avea un câştig în faţa competitorilor"/>
    <meta property="og:description" content="Directorul clubului CSM Corona Braşov, Liviu Dragomir, a declarat marţi, după suspiciunile în care este implicată echipa de handbal că va face totul pentru a demonstra că procedura de care au beneficiat handbalistele a fost făcută ca formă de recuperare medicală, nicidecum de a creşte performanţele sportive."/>
  </head>
  <body>
    <article>
      <h1>Directorul Corona Braşov: Vom face totul pentru a demonstra că nu a fost rea intenţie şi vrem să se reţină că sub nici o formă nu s-a pus problema de a apela la forme interzise pentru a avea un câştig în faţa competitorilor</h1>
      <address><time datetime="2019-11-19T15:50:00+00:00">19 Nov 2019, 15:50</time> by <a rel="author">Luminiţa Turcu</a></address>
      <p>
        <b>Directorul clubului CSM Corona Braşov, Liviu Dragomir, a declarat marţi, după suspiciunile în care este implicată echipa de handbal că va face totul pentru a demonstra că procedura de care au beneficiat handbalistele a fost făcută ca formă de recuperare medicală, nicidecum de a creşte performanţele sportive.</b>
      </p>
      <p>"Nu s-a pus nici o clipă problema de a apela la proceduri care să mărească performanţele sportive ale echipei ci intenţia noastră a fost de a le asigura un tratament de recuperare medicală, pentru starea de oboseală pe care o acuzau dar şi pentru afeciunile medicale mai vechi de care fetele suferă. Vom face totul pentru a demonstra că nu a fost rea intenţie şi vrem să se reţină că sub nici o formă nu s-a pus problema de a apela la forme interzise pentru a avea un câştig în faţa competitorilor. Decizia de a se face acest tratament a fost luată după s-a discutat atât cu clinica respectivă cât şi cu medicul echipei şi după ce ni s-au dat asigurări procedura nu este interzisă. Suspiciunea care planează asupra noastră este foarte gravă iar implicaţiile sunt foarte mari, din acest motiv trebuie să facem totul pentrtu a demonstra că suspiciunile sunt nejustificate. Clubul Corona nu şi-a dorit altceva decât să asigure condiţii bune din toate punctele de vedere şi implicit şi de recuperare medicală pentru sportivele secţiei de handbal, care acumulaseră o stare de oboseală şi aveau afecţiuni mai vechi. Se tot vorbeşte de faptul că procedura de manipulare a sângelui este interzisă, lucru pe care noi nu l-am făcut. Mai mult, în legislaţia antidoping din România pe care am studiat-o, este stipulat foarte clar ce inseamnă manipulare fizică şi chimică iar procedura de care fetele au beneficiat fetele nu se incadreaza aici”, a declarat Liviu Dragomir, conform unui comunicat remis News.ro.</p>
      <p>Agenţia Naţională Anti-Doping (ANAD) a precizat, marţi, într-un comunicat, că a notificat trei sportive de la clubul de handbal Corona Braşov ca fiind suspectate de utilizarea unei metode interzise.</p>
      <p>"Sportivele au fost informate în scris cu privire la drepturile de care beneficiază în gestionarea cazurilor. În ceea ce priveşte informarea publică, procedura de gestionare a cazurilor este reglementată de prevederi stricte din Codul Mondial Anti-Doping şi Legea nr. 227/2006 privind prevenirea şi combaterea dopajului în sport, republicată. În conformitate cu prevederile în vigoare, la momentul rămânerii definitive a unor decizii în aceste cazuri, ANAD va comunica de îndată soluţiile finale, iar aceste informaţii vor include detalii cu privire la: disciplina sportivă, numele persoanelor implicate, metoda interzisă precum şi consecinţele impuse", se arată în comunicatul ANAD.</p>
      <p>Potrivit gsp.ro, mai multe handbaliste de la Corona Braşov, inclusiv trei jucătoare din lotul naţional, Cristina Laslo (23 de ani), Bianca Bazaliu (23 de ani) şi Daria Bucur (20 de ani), ar fi apelat la un tratament cu laser intravenos, procedură interzisă de Agenţia Mondială Antidoping (WADA). WADA interzice orice formă de manipulare a sângelui.</p>
      <p>Marţi, sursa citată a revenit asupra informaţiei că printre jucătoarele notificate se află Daria Bucur, menţionâd că a treia handbalistă notificată este portarul Daciana Hosu (21 de ani), sportivă neinclusă în lotul pentru Campionatul Mondial din Japonia.</p>
      <p>Cristina Laslo şi Bianca Bazaliu au fost selecţionate de antrenorul Tomas Ryde în lotul naţional pentru Campionatul Mondial de handbal feminin, care va avea loc între 30 noiembrie şi 15 decembrie, în Japonia.</p>
      <p>Jucătoarele române pleacă, miercuri, în Japonia, pentru această competiţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>