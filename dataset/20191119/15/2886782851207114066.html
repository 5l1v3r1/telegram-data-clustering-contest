<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/foldrenges-es-vulkankitores-fenyegeti-az-olasz-uduloparadicsomot"/>
    <meta property="og:site_name" content="euronews"/>
    <meta property="article:published_time" content="2019-11-19T15:32:01+00:00"/>
    <meta property="og:title" content="Földrengés és vulkánkitörés fenyegeti az olasz üdülőparadicsomot"/>
    <meta property="og:description" content="És Ischiának még egy evakuálási terve sincsen."/>
  </head>
  <body>
    <article>
      <h1>Földrengés és vulkánkitörés fenyegeti az olasz üdülőparadicsomot</h1>
      <address><time datetime="2019-11-19T15:32:01+00:00">19 Nov 2019, 15:32</time> by <a rel="author">Filippo Poltronieri </a></address>
      <p>Bár Ischia Olaszország egyik legfőbb turista célpontja és a világ egyik leghíresebb szigete, a helyiek úgy érzik, hogy velük nem törődik senki. Míg a Mona Lisát golyóálló üveg mögött őrzik, addig afelett szemet hunynak, hogy egy vulkánkitörés az egész paradicsomi szigetet a tengerbe taszíthatja. A rajta élő 70 ezer emberről nem is beszélve.</p>
      <h3>Egy ketyegő bombán élnek</h3>
      <p>Bár az Epomeo 1302-ben tört ki utoljára, a szeizmológusok szerint ez nem jelenti azt, hogy már nem aktív. Sőt, az elmúlt években egyre több helyen alakultak ki repedések, melyekből forró gőz csap fel. A helyiek nem is emiatt aggódnak, hanem, hogy teljesen védtelenek. A házak rossz statikai állapotban vannak, az előrejelző berendezések elavultak és az evakuálási tervet senki sem ismeri, vagy el sem készítették. Márpedig ebben a helyzetben egy kisebb földrengés is váratlanul érhet mindenkit és hatalmas pusztítást okozhat.</p>
      <figure>
        <img src="https://static.euronews.com/articles/stories/04/30/75/40/808x539_cmsv2_82d47ffa-ffa2-5f0d-bce6-709d9c3aaa6d-4307540.jpg"/>
      </figure>
      <p>Ischia geotermikus szempontból Európa legaktívabb részén fekszik, a Vezúv és a Flegrei-mezők között. Ez egy kalderákból, azaz kiszélesedett kráterekből álló vulkáni terület.</p>
      <p>- Ischia egy vulkanikus sziget. Még a kikötője is egy kráterre épült - magyarázta a Nápolyi Geofizikai Intézet vezetője hozzátéve, hogy egyelőre nem kell kitöréstől tartani. Viszont egy földrengés is végzetes lehet.</p>
      <h3>Elég egy földrengés is</h3>
      <p>2017 augusztusában rengések rázták meg Ischiát, akkor ketten meghaltak negyvenen pedig megsérültek. Rengeteg ház összeomlott. Ez már elég volt, hogy megkongassa a vészharangot és ráirányítsa a figyelmet a hiányosságokra. A földrengés alatt az emberek nem tudták, hogyan menekülhetnek el. 20 ezren gyűltek össze a kikötőben, viszont nem volt elég hajó, hogy elszállítsa őket. A turisták halálra rémültek, de a helyiek némi vakmerőséggel és olasz mentalitással vállalták a sorsukat.</p>
      <p>- Mi szó szerint egy tűzgolyón lakunk és a Mindenható kezébe adtuk az életünket. Mi mást tehetnénk? - tette fel a költői kérdést egy magát meg nem nevező sajtárus.</p>
      <p>Fabio Mattera, a helyi Polgári Védelem vezetője kevésbé nyugodt.</p>
      <p>- A 2017-es tragédia ellenére, még mindig nincsen egy egységes kitelepítési tervünk. Campania megye most írt ki egy pályázatot, amelyben lehet pénzt igényelni a tervek kidolgozására - mondta.</p>
      <figure>
        <img src="https://static.euronews.com/articles/stories/04/30/75/42/808x539_cmsv2_fc5aeb86-06a1-5172-8d71-de3c3e661e8d-4307542.jpg"/>
      </figure>
      <h3>Mi okozzuk a veszélyt</h3>
      <p>A vulkánok több millió évesek és az utóbbi évezredekben nem véletlenül éltek kevesen ebben a régióban. Ischia népessége 50 éve még a mostani fele volt. Azóta viszont a Vezúv környéki területeken él Olaszország népességének 1%-a. Ők lényegében mindennapos életveszélyben vannak.</p>
      <p>Ischia hamar felocsúdott a földrengés okozta sokkból és idén már 3 millió turistát fogadott. Az idegenforgalom hatására háromszorosára nőtt a sziget beépítettsége, ami jelentősen megzavarhatja a természeti egyensúlyt.</p>
      <p>Ischián öt önkormányzat tevékenykedik és a helyiek szerint szinte semmiben sem képesek megegyezni. Márpedig az evakuálási terv csak akkor lehet hatékony és átfogó, ha mindenki egyformán alkalmazza.</p>
      <figure>
        <img src="https://static.euronews.com/articles/stories/04/30/75/42/808x539_cmsv2_605d3532-c5f5-5992-aff3-ce384f27fd21-4307542.jpg"/>
      </figure>
      <p>- Felelőtlenség azt gondolni, hogy nem történhet semmi. A természet ciklikus. Tudjuk, hogy lesznek még földrengések és egyszer a vulkán is ki fog törni. Ezért fontos, hogy a jövőre gondoljunk és lefektessük a szabályokat. Akkor is, ha ezért nagy területeket kell felszabadítanunk az építkezések alól - szögezte le Francesco Emilio Borreli, az olaszországi Zöldek regionális képviselője.</p>
      <p>A helyzet súlyosságát - mint ahogy az lenni szokott - mégis egy halász fogalmazta meg, akit riporterünknek még a kikötőben sikerült szóra bírnia.</p>
      <p>- Biztos vagyok benne, hogy ha az öt vezetés nem fogja megtenni, amit kell, majd a természet megteszi. Az Epomeo ki fog törni és 5 lávafolyammal elárasztja őket. Aztán jöhet az egységes terv - mondta, majd elhajózott.</p>
    </article>
  </body>
</html>