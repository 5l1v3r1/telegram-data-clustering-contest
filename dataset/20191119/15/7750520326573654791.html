<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/antyvikova-diyeta-shho-yisty-shhob-zalyshatysya-molodym.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T15:10:27+00:00"/>
    <meta property="og:title" content="Антивікова дієта: що їсти, щоб залишатися молодим"/>
    <meta property="og:description" content="Антивікова дієта: що їсти, щоб залишатися молодим"/>
  </head>
  <body>
    <article>
      <h1>Антивікова дієта: що їсти, щоб залишатися молодим</h1>
      <h2>Правильна їжа робить шкіру гладенькою, не сухою</h2>
      <address>
        <time datetime="2019-11-19T15:10:27+00:00">19 Nov 2019, 15:10</time>
      </address>
      <p>
        <b>Учені стверджують: від того, що ми їмо, ми можемо старіти або молодіти. <a href="https://1news.com.ua/">1News</a> розповідає, як правильно харчуватися, <i>щоб залишатися молодим</i> якомога довше. За словами гінеколога Анастасії Семеняки, це з часом дає свої результати. Шкіра стає більш гладенькою, не сухою. Водночас поліпшується загальний стан організму, краще росте волосся.</b>
      </p>
      <figure>
        <img src="https://cdn.segodnya.ua/i/original/media/image/5dd/29c/d2e/5dd29cd2eab07.jpg"/>
      </figure>
      <p><i>Щоб харчуватися за антивіковою формулою</i>, перш за все з раціону треба прибрати продукти з високим глікемічним індексом, тому що через них підскакує рівень глюкози й інсуліну в крові.</p>
      <p>“Це хлібобулочні вироби, це різноманітні фастфуди. Це чіпси, сухарики, продукти, де містяться трансжири”, – пояснила нутріціолог Іванна Лук’янчук.</p>
      <p>Під постійним контролем має бути споживання кислот омега 3 і омега 6. Останніх, наприклад, досить у соняшниковій олії. Але надлишок їх провокує запальні процеси. Тому збалансувати цей перекіс допоможуть жирні сорти риби, насіння льону та чіа.</p>
      <p>А коли купуєте продукти – <i>звертайте увагу на їхній колір</i>. Найбільш корисні фіолетові, темно-червоні та сині. Гранат, буряк, фіолетова цибуля, морква і броколі містять багато фітонутрієнтів. Ці речовини не дають розвиватися запаленням, захищають клітини організму від стресу і руйнування і тому перешкоджають віковим змінам. Загалом <i>ідеальна тарілка має такий вигляд: </i>половина – це овочі та фрукти, чверть – білки тваринного і рослинного походження.</p>
      <p>За словами нутріціолога, часточку мають становити жири. Це може бути столова ложка оливкової олії, волоські горіхи, гарбузове насіння. І та частка тарілки, що залишається, повинна містити вуглеводи. Це гречка, бурий рис нешліфований, пшенична каша тощо.</p>
      <p>І ще дуже <i>важливо стежити за гормоном сну – мелатоніном</i>, адже це антиоксидант, що уповільнює процеси старіння. А насичувати ним організм найкраще з вишні, банана і мигдалю.</p>
      <footer>Джерело: <a href="https://ukr.segodnya.ua/lifestyle/wellness/chto-est-chtoby-ostavatsya-molodym-kak-mozhno-dolshe-antivozrastnaya-dieta-1361710.html">Сьогодні</a></footer>
    </article>
  </body>
</html>