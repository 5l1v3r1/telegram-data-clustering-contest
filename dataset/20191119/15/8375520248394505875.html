<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/na-budivnictvi-pid-kijevom-policiya-zatrimala-troh-nelegaliv-foto-640979.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T15:15:03+00:00"/>
    <meta property="og:title" content="На будівництві під Києвом поліція затримала трьох нелегалів (фото)"/>
    <meta property="og:description" content="Громадяни Азербайджану перебували в Україні незаконно"/>
  </head>
  <body>
    <article>
      <h1>На будівництві під Києвом поліція затримала трьох нелегалів (фото)</h1>
      <address>
        <time datetime="2019-11-19T15:15:03+00:00">19 Nov 2019, 15:15</time>
      </address>
      <h4>Громадяни Азербайджану перебували в Україні незаконно</h4>
      <p>Працівники Управління боротьби зі злочинами, пов’язаними з торгівлею людьми, виявили трьох громадян Азербайджану, які проживали не території України незаконно та працювали на будівництві.</p>
      <p>Правоохоронці виявили нелегалів під час відпрацювання с. Софіївська Борщагівка в рамках проведення цільових профілактичних заходів під умовною назвою «Мігрант». Про це <a href="https://kv.npu.gov.ua/news/Informacziya/na-kijivshhini-zatrimali-budivelnikiv-nelegaliv/">повідомляє</a> пресслужба Головного управління Нацполіції в Київській області.</p>
      <p>Зазначених осіб доставили до Києво-Святошинського відділку Державної міграційної служби України та притягнули до відповідальності в порядку ст. 203 (Порушення іноземцями правил перебування в Україні) Кодексу України про адміністративні правопорушення. Наразі вирішується питання щодо їх примусового повернення в країну походження.</p>
      <p>В рамках операції «Мігрант» поліцейські області перевіряють іноземців та осіб без громадянства на предмет порушення законодавства. В середньому за добу до проведення заходів залучається понад чотири сотні працівників поліції. З початку проведення заходів задокументовано 632 порушення адміністративного законодавства іноземцями.</p>
      <p>Як повідомлялося, на початку листопада співробітники управління боротьби зі злочинами, пов’язаними з торгівлею людьми, поліції Києва спільно з представниками міграційної служби виявили ринки, де <a href="https://glavcom.ua/kyiv/news/na-kijivskih-rinkah-policiya-zatrimala-dva-desyatki-nelegaliv-foto-video-637781.html">без необхідних документів працювали громадяни Таджикистану, Йорданії, Сомалі, Нігерії, Азербайджану, Алжиру, Конго, Єгипту та Грузії</a>. Деякі з них потрапили на територію української держави незаконно, а в інших осіб закінчився термін тимчасового перебування в Україні.</p>
      <p>У кінці жовтня правоохоронці <a href="https://glavcom.ua/kyiv/news/na-rinku-na-okolici-kijeva-policiya-zatrimala-nelegaliv-foto-635719.html">виявили на околиці столиці сімох громадян іншої держави</a>.  Іноземці незаконно проживали в Україні та працювали на одному із ринків Києво-Святошинського району.</p>
      <related>
        <a href="https://glavcom.ua/kyiv/news/pid-kijevom-na-nelegalnomu-derevoobrobnomu-pidprijemstvi-pracyuvali-kitayci-foto-video-640587.html"/>
        <a href="https://glavcom.ua/kyiv/news/na-kijivskih-rinkah-policiya-zatrimala-dva-desyatki-nelegaliv-foto-video-637781.html"/>
        <a href="https://glavcom.ua/country/criminal/na-zakarpatti-12-vjetnamciv-namagalisya-pereyti-kordon-vikoristovuyuchi-slidi-dikih-tvarin-637493.html"/>
      </related>
    </article>
  </body>
</html>