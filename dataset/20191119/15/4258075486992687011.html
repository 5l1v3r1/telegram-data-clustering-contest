<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/entertainment/bengali-actress-sampurna-lahiri-started-to-miss-the-team-of-serial-najar-dgtl-1.1072714"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T15:06:23+00:00"/>
    <meta property="og:title" content="বন্ধ হল ধারাবাহিক ‘নজর’, কী করছেন সম্পূর্ণা লাহিড়ি?"/>
    <meta property="og:description" content="‘নজর’-এর ফ্লোর মিস করছেন? কী বলছেন সম্পূর্ণা লাহিড়ী।"/>
  </head>
  <body>
    <article>
      <h1>বন্ধ হল ধারাবাহিক ‘নজর’, কী করছেন সম্পূর্ণা লাহিড়ি?</h1>
      <address><time datetime="2019-11-19T15:06:23+00:00">19 Nov 2019, 15:06</time> by <a rel="author">মৌসুমী বিলকিস</a></address>
      <p>‘নজর’ ধারাবাহিকের মুখ্য চরিত্র মায়া। <a href="https://www.anandabazar.com/topic/sampurna-lahiri">সম্পূর্ণা লাহিড়ী </a>বড় ডাইনি মায়া হিসেবে দর্শকের মন জয় করে এসেছেন এত দিন। নিজের লম্বা বেণী দুলিয়ে হাসতে হাসতে মুহূর্তে ব্ল্যাক ম্যাজিক করে দিতে পারত মায়া। কিন্তু নভেম্বরের প্রথম সপ্তাহে ধারাবাহিকটি বন্ধ হয়ে গেল। তা হলে এখন কী করছেন সম্পূর্ণা?</p>
      <p>তিনি বলছেন, “প্রচুর ব্যস্ততার পর অবসর পেলে যা হয় আমার এখন সেই অবস্থা। নিজের জন্য সময় পাচ্ছিলাম না। এখন নিজেকে সময় দিচ্ছি।”</p>
      <p>‘নজর’-এর ফ্লোর মিস করছেন? সম্পূর্ণা নির্দ্বিধায় বললেন, “ফ্লোর ঠিক মিস করছি না। তবে মানুষগুলোকে মিস করছি। অনেক দিন ধরে মায়া চরিত্রটা করলাম। যে কোনও অ্যাক্টরের জন্য মায়া চরিত্রটা খুব চ্যালেঞ্জিং। এই চরিত্র করে নিজের প্রতি এক্সপেকটেশনও অনেক বেড়ে গিয়েছে। অ্যাজ অ্যান অ্যাক্টর এ বার অন্য রকম কিছু করতে চাই। এখন একটা ভাল চরিত্রর জন্য অপেক্ষা করছি।” </p>
      <p>
        <b>আরও পড়ুন:</b>
        <a href="https://www.anandabazar.com/national/winter-session-parliament-procedure-may-be-disrupted-due-to-opposition-s-protest-dgtl-1.1072643">হট্টগোল নেই, তবু কেন দুটো পর্যন্ত মুলতুবি রাজ্যসভা, প্রশ্ন ডেরেকের, লোকসভায় ওয়াকআউট কংগ্রেসের</a>
      </p>
      <figure>
        <img src="https://www.anandabazar.com/polopoly_fs/1.1072718.1574156687!/image/image.jpg"/>
      </figure>
      <p>এখন কি সময় পেয়ে ঘোরাঘুরি করছেন? আড্ডায় যাচ্ছেন? তাঁর উত্তর: “না। আসলে আমি এত ঘরকুনো... কাজের বাইরে সে ভাবে কোথাও যাই না। আর আমার বন্ধুবান্ধবও মাত্র কয়েক জন। সো... কাজের জন্য যেটুকু বাইরে যাওয়ার থাকে... এখন কাজের মিটিং ইত্যাদির জন্য। তা ছাড়া আমি ঘরেই থাকতে পছন্দ করি। নেটফ্লিক্স, অ্যামাজনে ভাল ভাল কাজ দেখি। নিজের জোনে, নিজের মতো করে থাকি। নিজের সঙ্গে সময় কাটানোটা এনজয় করছি।”</p>
      <p>নতুন কাজের কথা হল? সম্পূর্ণার জবাব: “হয়েছে এবং হচ্ছে। কিন্তু ইনিশিয়াল স্টেজে। এ বিষয়ে এখন কিছুই বলতে পারব না।” আর ধারাবাহিকে ফিরবেন? সম্পূর্ণা, “এখনই এ ভাবে বলতে পারব না। (একটু ভেবে) ভাল চরিত্র এলে ফিরতে পারি বা খুব অনেস্টলি বলতে গেলে ধারাবাহিক অনেক বেশি কনস্ট্যান্ট ফিল্মের থেকে। এই মুহূর্তে কিছু অন্য কাজ করে নিয়ে রিফ্রেশ হয়ে নিতে চাই। খুব ভাল কিছু চরিত্র পেলে ধারাবাহিকে ফিরব। ধারাবাহিক রোজকার বিষয় তো... নিজের চরিত্রটাকে ভালবাসতে না পারলে আরও কঠিন হয়ে যায়। এমনিতেই ধারাবাহিকের একটা একঘেয়েমি থাকে। সে জন্যই নিজের চরিত্রটা ভাল লাগা দরকার। যে কোনও কাজই ভাল না বাসলে খুব ডিফিকাল্ট হয়ে যায়।”</p>
      <p>নিজের জন্য এত সময় পাচ্ছেন। প্রেম করছেন? বেশ কয়েক সেকেন্ড নীরব থেকে তিনি বললেন, “না, সে রকম কোনও ব্যাপার নেই। তবে প্রেমে পড়ি না সে রকমও নয়। কিছু মানুষ থাকেনই যাঁরা খুব স্পেশাল। থাক... এই টপিকটা বাদ থাক এখন।” </p>
      <p>
        <b>আরও পড়ুন: </b>
        <a href="https://www.anandabazar.com/national/marshals-attire-to-be-revisited-chairman-venkaiah-naidu-informs-in-rajya-sabha-dgtl-1.1072670">তুমুল বিতর্কের জের, মার্শালদের নয়া পোশাক পুনর্বিবেচনা করা হবে, রাজ্যসভায় ঘোষণা বেঙ্কাইয়ার</a>
      </p>
    </article>
  </body>
</html>