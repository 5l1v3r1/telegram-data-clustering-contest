<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/19/twee-cipiers-van-jeffrey-epstein-gearresteerd/"/>
    <meta property="og:site_name" content="ThePostOnline"/>
    <meta property="article:published_time" content="2019-11-19T15:29:00+00:00"/>
    <meta property="og:title" content="Twee cipiers van Jeffrey Epstein gearresteerd"/>
    <meta property="og:description" content="Aangeklaagd wegens nalatigheid en plichtsverzuim"/>
  </head>
  <body>
    <article>
      <h1>Twee cipiers van Jeffrey Epstein gearresteerd</h1>
      <h2>Aangeklaagd wegens nalatigheid en plichtsverzuim</h2>
      <address><time datetime="2019-11-19T15:29:00+00:00">19 Nov 2019, 15:29</time> by <a rel="author" href="https://www.tpo.nl/author/redactie" target="_blank">Redactie</a></address>
      <p>Twee New Yorkse gevangenbewaarders die verantwoordelijk waren voor het bewaken van Jeffrey Epstein in de nacht dat hij zelfmoord pleegde, zijn gearresteerd, meldt The New York Times dinsdag.</p>
      <p>Epstein, een veroordeelde zedendelinquent die Donald Trump, Bill Clinton en prins Andrew tot zijn vrienden rekende, werd in augustus dood aangetroffen in zijn cel in een gevangenis in New York. Een maand eerder werd de Amerikaanse zakenman gearresteerd en beschuldigd van seksuele handel en misbruik van tienermeisjes in Florida en New York.</p>
      <p>Naar verwachting worden de bewakers aangeklaagd wegens nalatigheid en plichtsverzuim bij het bewaken van de miljonair in zijn cel. Ze moesten hem in de federale gevangenis elk half uur controleren en daarvan een logboek bijhouden. De twee bewakers werden eerder al op non-actief gesteld, terwijl de FBI en de inspecteur-generaal van het ministerie van Justitie de omstandigheden rond Epsteins dood onderzochten.</p>
      <p>De lopende aanklachten zijn de eerste in verband met de dood van de 66-jarige Epstein nadat hij in augustus in het Metropolitan Correctional Center zich van het leven had beroofd. Hij zat daar in afwachting van zijn proces.</p>
      <p>Epstein stond onder extra bewaking, nadat hij op 23 juli op zijn celvloer was gevonden met blauwe plekken in zijn nek. Hij werd ongeveer een week voor zijn dood uit de ‘zelfmoordwacht’ gehaald, wat betekende dat hij minder nauwlettend in de gaten werd gehouden. Maar nog steeds zou hij elke dertig minuten moeten worden gecontroleerd.</p>
      <p>Onderzoekers geloven dat die controles enkele uren niet werden uitgevoerd voordat Epstein in zijn cel werd ontdekt met een laken om zijn nek. De gemeentelijke lijkschouwer concludeerde dat de dood van Epstein zelfmoord was, maar dat voorkwam niet dat later allerlei samenzweringstheorieën de kop opstaken. Uit het autopsierapport bleek dat zijn nek op verschillende plaatsen was gebroken.</p>
      <p>
        <i>ANP</i>
      </p>
      <p>Het is echt waar: alleen met jouw hulp kan TPO.nl de komende jaren blijven bestaan. Neem daarom nu <a href="https://tpo.nl/soon/">een abonnement op TPO+</a> al vanaf 4 euro per maand. Daarmee zorg je ervoor dat TPO.nl voor altijd online blijft.</p>
      <p>En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.</p>
      <p>Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.</p>
      <p>Neem nu direct <a href="https://tpo.nl/soon/">een jaarabonnement op TPO+</a> en treed ook toe tot de TPO-elite.</p>
      <p>
        <b>TPO.nl, where the elite meet to read.</b>
      </p>
      <figure>
        <img src="https://tpo.nl/images/payments.png"/>
      </figure>
      <p>
        <a href="https://tpo.nl/plans/tpoplus">Steun TPO</a>
      </p>
      <figure>
        <img src="https://tpo.nl/images/payments.png"/>
      </figure>
      <p> </p>
    </article>
  </body>
</html>