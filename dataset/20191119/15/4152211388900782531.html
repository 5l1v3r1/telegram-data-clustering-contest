<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/591597/%E0%A6%B8%E0%A6%A8%E0%A7%8D%E0%A6%A4%E0%A6%BE%E0%A6%A8%E0%A7%87%E0%A6%B0-%E0%A6%9A%E0%A6%BE%E0%A6%95%E0%A6%B0%E0%A6%BF-%E0%A6%AB%E0%A6%BF%E0%A6%B0%E0%A6%BF%E0%A7%9F%E0%A7%87-%E0%A6%A6%E0%A7%87%E0%A6%93%E0%A7%9F%E0%A6%BE%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AF%E0%A7%8B%E0%A6%A6%E0%A7%8D%E0%A6%A7%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T15:15:00+00:00"/>
    <meta property="og:title" content="সন্তানের চাকরি ফিরিয়ে দেওয়ার দাবিতে মুক্তিযোদ্ধা বাবার অনশন"/>
    <meta property="og:description" content="সন্তানের চাকরি ফিরিয়ে দেওয়ার দাবিতে বাবা মুক্তিযোদ্ধা রঙ্গলাল মোহন্ত বাংলাদেশ ব্যাংক রংপুর কার্যালয়ের সামনে পরিবার নিয়ে আমরণ অনশন শুরু করেছেন। সেই সঙ্গে মুক্তিযোদ্ধা ভাতা বর্জনসহ রাষ্ট্রীয় মর্যাদা প্রত্যাহার করার ঘোষণা দিয়েছেন। মঙ্গলবার (১৯ নভেম্বর) সকালে নীলফামরী জেলার জলঢাকা উপজেলার..."/>
  </head>
  <body>
    <article>
      <h1>সন্তানের চাকরি ফিরিয়ে দেওয়ার দাবিতে মুক্তিযোদ্ধা বাবার অনশন</h1>
      <address><time datetime="2019-11-19T15:15:00+00:00">19 Nov 2019, 15:15</time> by <a rel="author">রংপুর প্রতিনিধি</a></address>
      <figure>
        <img src="http://cdn.banglatribune.com/contents/cache/images/700%20x0x1/uploads/media/2019/11/19/ce6cb0ee7db7619970c16c8e9abe1a87-5dd407070d959.jpg"/>
      </figure>
      <p>সন্তানের চাকরি ফিরিয়ে দেওয়ার দাবিতে বাবা মুক্তিযোদ্ধা রঙ্গলাল মোহন্ত বাংলাদেশ ব্যাংক রংপুর কার্যালয়ের সামনে পরিবার নিয়ে আমরণ অনশন শুরু করেছেন। সেই সঙ্গে মুক্তিযোদ্ধা ভাতা বর্জনসহ রাষ্ট্রীয় মর্যাদা প্রত্যাহার করার ঘোষণা দিয়েছেন।</p>
      <p>মঙ্গলবার (১৯ নভেম্বর) সকালে নীলফামরী জেলার জলঢাকা উপজেলার শৈলমারী গ্রাম থেকে পরিবার পরিজন নিয়ে এসে অনশন শুরু করেন তারা।</p>
      <p>মুক্তিযোদ্ধা রঙ্গলাল মোহন্ত জানান, তার ছেলে সাধন চন্দ্র বাংলাদেশ ব্যাংক রংপুর কার্যালয়ে মুদ্রা ও নোট পরীক্ষক পদে ৭ বছর ধরে চাকরি করেছেন। সম্প্রতি নোট গণনার পর একটি বান্ডিলে ৫০ টাকার একটি নোট এবং ৫শ টাকার বান্ডিলে দুটো নোট কম পাওয়া যায়। আমার ছেলে প্রথম গণনাকারী, এরপর দ্বিতীয় গণনাকারী গণনার পর চূড়ান্ত ঘোষণা করা হয়। অথচ প্রথম গণনাকারী হিসেবে আমার ছেলেকে দোষী সাব্যস্ত করা হয়েছে এবং দ্বিতীয় গণনাকারীর বিরুদ্ধে কোনও ব্যবস্থা নেওয়া হয়নি। ফলে আমার ছেলেকে বাধ্যতামূলক অবসর দেওয়া হয়েছে, যা বেআইনি।</p>
      <p>তিনি বলেন, ‘ওই ঘটনার তদন্তকারী কর্মকর্তা ফজলার রহমান। মুক্তিযোদ্ধার সন্তান হিসেবে আমার ছেলেকে ইচ্ছাকৃতভাবে দোষী সাব্যস্ত করে অবসর দেওয়া হয়েছে।’</p>
      <p>তিনি আরও বলেন, ‘নতুন করে তদন্ত কমিটি করে তাকে চাকরিতে পুর্নবহাল করতে হবে। সেই তদন্তে দোষী প্রমাণিত হলে আমি মেনে নেবো। তার আগে অন্যায়ভাবে চাকরি থেকে বাধ্যতামূলক অবসর আদেশ প্রত্যাহার না করা পর্যন্ত আমরা সবাই আমরণ অনশন চালিয়ে যাব।</p>
      <p> </p>
      <footer>/এএইচ/</footer>
    </article>
  </body>
</html>