<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500900-ambasadoarea-sua-nato-pune-sub-semnul-intrebarii-ratiunea-lui-macron-nu-cred-europa-fel-sigura-fara-alianta-transatlantica.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T15:30:00+00:00"/>
    <meta property="og:title" content="Ambasadoarea SUA la NATO pune sub semnul întrebării rațiunea lui Macron: Nu cred că Europa ar fi la fel de sigură fără alianța transatlantică"/>
    <meta property="og:description" content="Ambasadoarea SUA la NATO, Kay Bailey Hutchison, a respins marți criticile președintelui francez Emmanuel Macron la adresa NATO și i-a avertizat pe liderii europeni asupra riscurilor pe care le"/>
  </head>
  <body>
    <article>
      <h1>Ambasadoarea SUA la NATO pune sub semnul întrebării rațiunea lui Macron: Nu cred că Europa ar fi la fel de sigură fără alianța transatlantică</h1>
      <address><time datetime="2019-11-19T15:30:00+00:00">19 Nov 2019, 15:30</time> by <a rel="author">DG</a></address>
      <p><b>Ambasadoarea SUA la NATO, Kay Bailey Hutchison, a respins marți criticile președintelui francez Emmanuel Macron la adresa NATO și i-a avertizat pe liderii europeni asupra riscurilor pe care le prezintă un astfel de raționament potrivit căruia Europa ar putea gestiona amenințările de securitate globale pe cont propriu. <br/></b><br/>"Suntem total în dezacord cu președintele Macron.(...) Cred că NATO este absolut esențială dacă luăm în considerare riscurile cu care ne confruntăm și simpla idee că doar una dintre țările noastre sau unul dintre grupurile noastre de state ar putea face față riscurilor enorme la adresa populației noastre nu este deloc rațional”, a spus ea, la o conferință de presă, înaintea reuniunii miniștrilor de externe ai statelor membre NATO, care se va desfășura la Bruxelles și la care participă și Bogdan Aurescu. <br/><br/>"Suntem mai puternici împreună. America aduce leadershipul alianței. Avem capacitatea de a conduce. Ne facem partea noastră (de datorie-n.red) și chiar mai mult. Nu cred că Europa ar fi la fel de sigură fără legătura transatlantică pe care o avem și acesta este și motivul pentru care ea a fost formată, în primul rând”, a mai spus ambasadoarea Kay Bailey Hutchison.<br/><br/>La rândul său, secretarul general al NATO, Jens Stoltenberg, a precizat că se va întâlni cu președintele Franței săptămâna viitoare, însă a evitat să lanseze critici la adresa acestuia. El a susținut că alianța este mai puternică.<br/><br/>"NATO se adaptează, este agilă, reacționează. Realitatea este că Europa și America de Nord facem împreună mai mult decât am făcut în decenii", a declarat Stoltenberg. <br/><br/>De altfel, afirmațiile lui Macron potrivit cărora NATO trece printr-o ”moarte cerebrală” au stârnit o întreagă furtună la cartierul general al alianței nord-atlantice, reprezentanții țărilor din Europa Centrală și de Est reacționând cu îngrijorare și furie, relatează <a href="https://www.politico.eu/article/us-ambassador-to-nato-questions-emmanuel-macron-rationality-kay-bailey-hutchison/">Politico</a>. <br/><br/>Macron și consilierii săi au insistat că nu a dorit decât să forțeze liderii NATO să discute o realitate pe care refuză să o admită, dând exemplu acțiunea militară a SUA și a Turciei în nordul Sirei, care a luat prin surprindere partenerii aliați din occident. <br/><br/>Un alt motiv ar fi acela că Macron a încercat astfel să prevină situația în care președintele Donald Trump ar putea domina discuțiile despre NATO la reuniunea liderilor de la Londra, care va avea loc în decembrie, pentru a marca 70 de ani de la semnarea Tratatului de la Washington care a stat la baza înființării alianței. <br/><br/>Trump a avut de-a lungul timpului mai multe ieșiri critice la adresa partenerilor aliați, principala țintă fiind Germania, căreia președintele american i-a reproșat constant că nu alocă 2% din PIB pentru apărare, cerând statelor europene să își majoreze cheltuielile militare pentru că SUA nu pot duce tot greul. <br/><br/>În discuțiile neoficiale, mai mulți reprezentanți ai NATO l-au acuzat pe Macron de ipocrizie, arătând că el însuși acționează adesea unilateral, iar Franța s-a opus implicării NATO în Siria pentru ca apoi să susțină că nu a fost suficient de bine informată.</p>
    </article>
  </body>
</html>