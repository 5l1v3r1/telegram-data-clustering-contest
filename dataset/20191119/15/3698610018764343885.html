<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/noviy-shtuchniy-intelekt-google-zvinuvatili-v-diskriminaciyi-330197_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T15:23:00+00:00"/>
    <meta property="og:title" content="Новий штучний інтелект Google звинуватили в дискримінації"/>
    <meta property="og:description" content="ШІ підхопив упередження з текстів, що були написані людьми."/>
  </head>
  <body>
    <article>
      <h1>Новий штучний інтелект Google звинуватили в дискримінації</h1>
      <h2>ШІ підхопив упередження з текстів, що були написані людьми.</h2>
      <address>
        <time datetime="2019-11-19T15:23:00+00:00">19 Nov 2019, 15:23</time>
      </address>
      <p>Компанія Google створила новий <a href="https://dt.ua/TECHNOLOGIES/shtuchniy-intelekt-sam-zdogadavsya-scho-zemlya-obertayetsya-navkolo-soncya-329070_.html"><b>штучний інтелект</b></a> BERT, який навчили правильно розуміти контекст слова в реченні, що допомагає йому краще відповідати на запити. Для його навчання використовували статті з "Вікіпедії" та ЗМІ. Але ШІ виявився недостатньо прогресивним у расових і гендерних питаннях. На думку експертів, він підхопив це з текстів, написаних людьми, повідомляє <a href="https://thebabel.net/texts/38081-novyy-iskusstvennyy-intellekt-ot-google-diskriminiruet-zhenshchin-afrikancev-i-trampa-etomu-on-nauchilsya-u-lyudey-pereskazyvaem-material-nyt">"theБабель"</a>.</p>
      <p>В основу функціонування BERT закладено принцип "універсальних мовних моделей", тобто він вивчає нюанси того, як люди говорять і пишуть. Спочатку він навчився визначати пропущені слова в реченні, а потім перейшов до більш складних завдань. Зокрема, він навчився точно визначати контекст слова і правильно реагувати на запити.</p>
      <p>Але група експертів з Університету Карнегі-Меллона виявила, що BERT частіше асоціює слово "програміст" з чоловіками, ніж з жінками. Вчений у галузі комп'ютерної лінгвістики Роберт Мунро ввів в BERT 100 англійських слів, таких як "коштовності", "дитина", "коні", "будинок", "гроші", "дія". У 99 випадках штучний інтелект пов'язав ці слова з чоловіками. Винятком стало слово "мама", яке BERT асоціював з жінками.</p>
      <p>Мунро продовжив вивчати мовні сервіси Google і Amazon і виявив, що обидві нейромережі не могли визначити слово "її" як займенник, хоча "його" - могли. На його думку, це є наслідком історичної несправедливості, закладеної в текстах, які використовують для навчання.</p>
      <p>Директор з науки стартапу Primer, який спеціалізується на технологіях природної мови, Джон Боханнон використав BERT, щоб створити систему, що дозволяє автоматично оцінювати "настрій" заголовків, твітів і інших потоків онлайн-медіа. Виявилося, що якщо у твіті або заголовку зустрічалися ім'я та прізвище президента США Дональда Трампа, то ШІ майже завжди позначав їх як "негативні", навіть якщо текст був нейтральним.</p>
      <p>BERT та інші системи настільки складні, що навіть розробники не завжди можуть зрозуміти, як вони працюють. Разом з тим, в Google і Amazon стверджують, що знають про проблему і працюють над підвищенням точності і усуненням упередженості в роботі систем.</p>
      <p>На думку генерального директора Primer Шона Гарлі, перевірка поведінки цієї технології стане настільки важливою, що породить цілу нову галузь. Компанії будуть платити фахівцям за те, щоб вони перевіряли алгоритми на адекватність і толерантність. "Це може бути мільярдна індустрія", - зазначив він.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p>Раніше <a href="https://dt.ua/TECHNOLOGIES/shtuchniy-intelekt-mozhe-peredbachiti-smert-paciyenta-ale-vcheni-ne-znayut-yak-vin-ce-robit-329245_.html"><b>штучний інтелект навчився передбачати смерть пацієнта в найближчий рік за даними ЕКГ навіть у тих випадках, коли вони здаються нормальними лікарям</b></a>. Але вчені не знають, як він це робить.</p>
      <footer>За матеріалами: <a href="https://dt.ua/go/aHR0cHM6Ly90aGViYWJlbC5jb20udWE=">the Бабель</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>