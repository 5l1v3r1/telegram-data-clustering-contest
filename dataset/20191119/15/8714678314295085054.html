<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/pr/2019/11/tidligere-tvnorge-programleder-til-nho/"/>
    <meta property="og:site_name" content="Kampanje"/>
    <meta property="article:published_time" content="2019-11-19T15:21:06+00:00"/>
    <meta property="og:title" content="NHO styrker PR-avdelingen - henter eks-TVNorge-programleder"/>
    <meta property="og:description" content="Også kommunikasjonsdirektøren i Evry slår følge med over til NHO."/>
  </head>
  <body>
    <article>
      <h1>NHO styrker PR-avdelingen - henter eks-TVNorge-programleder</h1>
      <address><time datetime="2019-11-19T15:21:06+00:00">19 Nov 2019, 15:21</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Også kommunikasjonsdirektøren i Evry slår følge med over til NHO.</b>
      </p>
      <p>Næringslivets Hovedorganisasjon styrker kommunikasjonsteamet og har ansatt <b>Unni Strømstad</b> (45) som ny kommunikasjonssjef. Strømstad kommer fra jobben som kommunikasjons- og markedsdirektør i Evry, og har tidligere vært kommunikasjonsdirektør i Nordea.</p>
      <p>- Norsk næringsliv møter sterk konkurranse fra globale aktører og jeg tror det er viktigere enn noen gang at vi som nasjon klarer å bygge bærekraftige virksomheter og arbeidsplasser. Jeg gleder meg til å bli kjent med nye kollegaer, og vil gjøre hva jeg kan for at kommunikasjonsarbeidet i NHO skal skape gode diskusjoner og samarbeid som former fremtidens næringsliv i Norge, sier Strømstad, som begynner i jobben i januar.</p>
      <p>I tillegg blir <b>Eva-Charlotte Stenset</b> (42) en del av NHO-laget, hun er ansatt som senior kommunikasjonsrådgiver. Stenset har over 15 års erfaring fra media, kommunikasjon og politikk, og har de siste årene drevet sitt eget kommunikasjonsselskap. Hun begynner i NHO i desember.</p>
      <p>Stenset var tidligere programleder i TVNorge og ble av daværende TVNorge-sjef Harald Strømme kalt «et strålende tv-talent». </p>
      <p>
        <b>Les også: <a href="https://kampanje.com/pr/2019/11/tidligere-tvnorge-programleder-til-nho/#mce_temp_url#">Strømmes nye TVNorge-stjerne</a></b>
      </p>
      <p>- I NHO får jeg en fantastisk mulighet til å jobbe tett på norsk næringsliv og bidra til at både små og store virksomheter har gode rammevilkår for vekst. Jeg har drevet egen bedrift i flere år og tar med meg erfaringene derfra. Jeg ser frem til å jobbe i et spennende kommunikasjonsmiljø der vi sammen skaper verdi for NHOs medlemmer, sier Stenset.</p>
      <p><b>Peter Markovski</b>, kommunikasjonsdirektør i NHO, sier man er veldig gladee for at så dyktige kommunikatører ønsker å jobbe for NHO.</p>
      <p>- Vi ser virkelig frem til å få dem på plass. Begge to har over flere år vist at de kan både digital kommunikasjon og mer tradisjonelt PR-arbeid, sier han. </p>
    </article>
  </body>
</html>