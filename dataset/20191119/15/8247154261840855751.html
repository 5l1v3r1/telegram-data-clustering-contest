<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/derzhkomteleradio-ukrayini-viyaviv-v-diyah-avtografu-porushennya"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T15:10:00+00:00"/>
    <meta property="og:title" content="Держкомтелерадіо України виявив у діях «Автографу» порушення"/>
    <meta property="og:description" content="Протокол про адмінпорушення склали на редактора промерського видання і передали до суду."/>
  </head>
  <body>
    <article>
      <h1>Держкомтелерадіо України виявив у діях «Автографу» порушення</h1>
      <address>
        <time datetime="2019-11-19T15:10:00+00:00">19 Nov 2019, 15:10</time>
      </address>
      <figure>
        <img src="https://kg.ua/sites/default/files/styles/news_style_3/public/news3/photo_2019-11-19_16-19-56.jpg?itok=fkfGk24C"/>
      </figure>
      <p>
        <b>Протокол про адмінпорушення склали на редактора промерського видання і передали до суду.</b>
      </p>
      <p>Кременчуцька газета «Автограф» (свідоцтво про реєстрацію КВ №23539-13379ПР, засновник – Асоціація гуманітарно-інформаційних технологій, видавець – редакція газети «Автограф», адреса редакції: 39601, Кременчук, вул. Переяславська, 42, тел. 0536-701-700) у номері № 26 (972) від 27 червня 2019 року розмістило матеріал «Вибухова суміш розуму і краси: історія кременчуцької Юлії Володимирівни» про Юлію Цибульську (на фото). Як завжди, матеріал, не був підписаний автором.</p>
      <figure>
        <img src="https://kg.ua/sites/default/files/inline/images/screenshot_36_6.png"/>
      </figure>
      <p>На той час сама Юлія Цибульська була зареєстрована кандидатом в народні депутати України по округу №146 (м. Кременчук). Дані про це містяться на <a href="https://www.cvk.gov.ua/pls/vnd2019/wp033pt001f01=919pf7331=146.html">сайті </a>Центральної виборчої комісії. </p>
      <p>Тоді ж «Кременчуцька газета» звернулася до поліції з проханням визначити, чи не є розміщення даного матеріалу порушенням «Про вибори народних депутатів».</p>
      <p>Ми зазначили, що в даному випадку можуть бути різні порушення:</p>
      <p>1) газета отримала кошти, як за звичайну рекламу і опублікувала «на загальних» підставах. Це буде порушення, оскільки під час виборів заборонено використовувати портрети, прізвища кандидата в соц. чи комерц. рекламі (ч.8 ст.74 Закону України «Про вибори народних депутатів України»);</p>
      <p>2) газета отримала кошти, як за політичну рекламу, але не позначила її як таку. Це порушення норм ч.17 ст.74 того ж Закону;</p>
      <p>3) Вони взагалі не брали коштів, і це «ініціатива» ЗМІ і в в самому тексті статті жодної згадки про вибори, виборчий процес немає, проте в цьому випадку контент матеріалу спонукає до створення позитивного іміджу кандидата і це є порушення, бо агітація мала бути оплаченою з фонду і бути маркованою, як політична реклама.</p>
      <blockquote><i>«Враховуючи це просимо вас перевірити чи є порушення вищезгаданих пунктів діючого законодавства, а також статей 212-9, 212-10 КУпАП і за наявності підстав притягти до відповідальності порушників»,</i>- таку вимогу містила заява головного редактора «Кременчуцької газети» Олега Булашева до начальника поліції Кременчука Сергія Терели.</blockquote>
      <p>Поліція заяву прийняла і відправила її на перевірку до Державного комітету телебачення та радіомовлення, який відповідає за ЗМІ.</p>
      <p>Сьогодні редакція «Кременчуцької газети» отримала відповідь з Києва.</p>
      <p>Перший заступник голови комітету Богдан Червак повідомив Олега Булашева, що фахівці комітету вивчили скаргу «Кременчуцької газети» і за результатами перевірки було складено протокол про адміністративне правопорушення щодо головного редактора газети «Автограф» Романа Кацая в частині порушення ним вимог Закону України «Про вибори народних депутатів України».</p>
      <blockquote><i>«Справу про адміністративне правопорушення було надіслано на розгляд до Кременчуцького районного суду Полтавської області»</i>, - зазначено у відповіді з Держкомітету.</blockquote>
      <p>Тож, тепер справу розглядатиме суд.</p>
      <p>А ми нагадаємо, що «Автограф» вже програв не одну справу за оприлюднення недостовірної інформації. Більше того, «Автограф» славиться тим, що видумує новини.</p>
      <p>Нагадаємо, <a href="http://kg.ua/news/blesk-i-nishcheta-avtografa"><b>Блиск і злидні «Автографа»</b></a></p>
      <p> </p>
      <p> </p>
      <p> </p>
      <p>Марина Соловей</p>
      <p> </p>
    </article>
  </body>
</html>