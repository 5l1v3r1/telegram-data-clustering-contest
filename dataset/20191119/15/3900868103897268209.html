<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562302/moscha-ochi-sto-toyrkiko-schedio-gia-nea-stratiwtiki-epicheirisi-sti-syria"/>
    <meta property="og:site_name" content="NOOZ."/>
    <meta property="article:published_time" content="2019-11-19T15:54:00+00:00"/>
    <meta property="og:title" content="Μόσχα: &quot;Όχι&quot; στο τουρκικό σχέδιο για νέα στρατιωτική επιχείρηση στη Συρία"/>
    <meta property="og:description" content="Η Ρωσία ανακοίνωσε την κατάπληξη της από την υπόσχεση της Τουρκίας να διεξαγάγει μια νέα στρατιωτική επιχείρηση στη βόρεια Συρία, αν η περιοχή δεν έχει εκκαθαριστεί από ανθρώπους που η Άγκυρα αποκαλεί τρομοκράτες."/>
  </head>
  <body>
    <article>
      <h1>Μόσχα: "Όχι" στο τουρκικό σχέδιο για νέα στρατιωτική επιχείρηση στη Συρία</h1>
      <address>
        <time datetime="2019-11-19T15:54:00+00:00">19 Nov 2019, 15:54</time>
      </address>
      <p>
        <b>Η Ρωσία ανακοίνωσε την κατάπληξη της από την υπόσχεση της Τουρκίας να διεξαγάγει μια νέα στρατιωτική επιχείρηση στη βόρεια Συρία, αν η περιοχή δεν έχει εκκαθαριστεί από ανθρώπους που η Άγκυρα αποκαλεί τρομοκράτες.</b>
      </p>
      <p>Προειδοποίησε, μάλιστα, ότι οποιαδήποτε τέτοια κίνηση θα καταστρέψει τις προσπάθειες να υπάρξει σταθεροποίηση στην περιοχή.</p>
      <p>Ο υπουργός Εξωτερικών <b>Μεβλούτ Τσαβούσογλου</b> φέρεται να δήλωσε την Δευτέρα, ότι η χώρα του θα εξαπολύσει νέα στρατιωτική επιχείρηση στη <b>βορειοανατολική Συρία</b> αν η περιοχή δεν έχει εκκαθαριστεί από την κουρδική πολιτοφυλακή <b>Μονάδες Προστασίας του Λαού (YPG)</b>.</p>
      <p>Σύμφωνα με το τουρκικό πρακτορείο ειδήσεων Anadolu, ο <b>Τσαβούσογλου</b> είπε ότι η Ρωσία και οι Ηνωμένες Πολιτείες δεν έπραξαν αυτά που απαιτούνται βάσει των συμφωνιών, με τις οποίες σταμάτησε η τουρκική επίθεση τον Οκτώβριο και τις κάλεσε να τηρήσουν τις υποσχέσεις τους.</p>
      <p>Τα σχόλια του, και η ψυχρή αντίδραση της Ρωσίας σε αυτά, αντανακλούν τις νέες εντάσεις για τη Συρία μεταξύ της Μόσχας και της Άγκυρας λιγότερο από έναν μήνα μετά τη συμφωνία του Ρώσου προέδρου <b>Βλαντίμιρ Πούτιν</b> και του Τούρκου προέδρου <b>Ταγίπ Ερντογάν</b> στο πλαίσιο της οποίας συριακές και ρωσικές δυνάμεις αναπτύχθηκαν στη <b>βορειοανατολική Συρία</b> για να απομακρύνουν τους μαχητές της κουρδικής πολιτοφυλακής <b>YPG</b> και τα όπλα τους από τα σύνορα με την Τουρκία.</p>
      <p>Το ρωσικό υπουργείο Άμυνας ανακοίνωσε την κατάπληξή του από την ανακοίνωση του <b>Τσαβούσογλου</b> σε διάφορα επίπεδα και ότι η Μόσχα έχει εκπληρώσει πλήρως τις υποχρεώσεις της βάσει της συμφωνίας που επιτεύχθηκε μεταξύ του Πούτιν και του Ερντογάν.</p>
      <p>"Χάρη σε σειρά μέτρων που έχει εφαρμόσει η Ρωσική Ομοσπονδία, είναι πιθανόν να σταθεροποιηθεί σημαντικά η κατάσταση", δήλωσε ο υποστράτηγος <b>Ιγκόρ Κονασένκοφ</b>, εκπρόσωπος του ρωσικού υπουργείου Άμυνας σε ανακοίνωση.</p>
      <p>"Η αναφορά του επικεφαλής του τουρκικού υπουργείου Εξωτερικών για ανάληψη στρατιωτικής δράσης το μόνο που μπορεί να κάνει είναι να κλιμακώσει την κατάσταση στη βόρεια Συρία αντί να την επιλύσει κατά τον τρόπο που αναφέρεται στο κοινό μνημόνιο που υπέγραψαν οι πρόεδροι της Ρωσίας και της Τουρκίας", πρόσθεσε ο Κονασένκοφ.</p>
      <p>Ο υποστράτηγος απαρίθμησε τομείς όπου πιστεύει ότι η <b>Ρωσία</b> συνέβαλε να σημειωθεί πραγματική πρόοδος, περιλαμβάνοντας σε αυτούς τον διαχωρισμό γρήγορα συγκρουόμενων πλευρών και τη διενέργεια κοινών περιπολιών με τις τουρκικές ένοπλες δυνάμεις.</p>
      <p>Η <b>Μόσχα</b> είναι στη διαδικασία της ανάπτυξης περισσότερης ρωσικής στρατονομίας στη βορειοανατολική Συρία, της δημιουργίας κινητών νοσοκομειακών μονάδων για τους άμαχους, της διανομής ανθρωπιστικής βοήθειας και της ανοικοδόμησης υποδομών.</p>
    </article>
  </body>
</html>