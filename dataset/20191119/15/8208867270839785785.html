<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/19/news/altri_65_milioni_di_euro_per_salvare_venezia_e_la_laguna-241426442/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T15:39:00+00:00"/>
    <meta property="og:title" content="Acqua alta: altri 65 milioni di euro per salvare Venezia e la laguna"/>
    <meta property="og:description" content="Li ha sbloccati il ministero delle Infrastrutture e trasporti mentre si contano i danni: più di un miliardo la stima. Riapre il caffé Florian"/>
  </head>
  <body>
    <article>
      <h1>Acqua alta: altri 65 milioni di euro per salvare Venezia e la laguna</h1>
      <h2>Li ha sbloccati il ministero delle Infrastrutture e trasporti mentre si contano i danni: più di un miliardo la stima. Riapre il caffé Florian</h2>
      <address>
        <time datetime="2019-11-19T15:39:00+00:00">19 Nov 2019, 15:39</time>
      </address>
      <p>"Sono pronti 65 milioni di euro per la salvaguardia e la conservazione della laguna di Venezia, 46 dei quali sono destinati alla città che nei giorni scorsi ha vissuto la drammatica ondata di acqua alta". Si tratta, spiega una nota del ministero delle Infrastrutture e trasporti, "di fondi contenuti nella legge speciale su Venezia, rifinanziata dalla scorsa legge di bilancio, che sono stati sbloccati nei giorni scorsi dalla ministra delle infrastrutture e trasporti Paola De Micheli". Le risorse sono naturalmente aggiuntive rispetto ai 20 milioni già stanziati per Venezia in occasione del Consiglio dei Ministri che ha concesso lo stato di emergenza per danni che vengono valutati sul miliardo di euro.<br/><br/>La presidenza del Consiglio dei ministri, ha già adottato il decreto che ripartisce da subito a nove comuni complessivi 65 milioni per compiere lavori di manutenzione, riqualificazione e conservazione della laguna di Venezia.<br/>Le risorse, suddivise tra i comuni di Venezia, Chioggia, Mira, Jesolo, Cavallino-Treporti, Musile di Piave, Campagna Lupia, Codevigo e Quarto Altino, saranno disponili nelle casse dei centri e potranno essere destinate a interventi di varia natura per la salvaguardia della laguna: dalla protezione delle sponde, alla riqualificazione delle banchine, opere di dragaggio, viabilità e recupero di immobili.<br/><br/>Oggi in tarda mattinata lo storico Caffè Florian ha riaperto le porte alla sua clientela in anticipo rispetto a quanto comunicato nei giorni scorsi. Il personale sin dal primo momento si è attivato per porre rimedio ai danni causati dalle acque alte della scorsa settimana.Rimangono inagibili, per il momento, la Sala delle Stagioni e la Sala Liberty, ma il resto dello storico Caffè, che nel 2020 si accinge a compiere 300 anni, è perfettamente agibile in sicurezza.<br/><br/> </p>
    </article>
  </body>
</html>