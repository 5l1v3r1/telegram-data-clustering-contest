<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/19/szefowie-sb-prawomocnie-skazani-powolywali-bezprawnie-opozycjonistow-do-wojska-aby-sie-nad-nimi-znecac/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-19T15:50:03+00:00"/>
    <meta property="og:title" content="Szefowie SB prawomocnie skazani. „Powoływali bezprawnie opozycjonistów do wojska aby się nad nimi znęcać”"/>
    <meta property="og:description" content="Kary po dwa lata więzienia dla byłych generałów SB Władysława C. i Józefa S. są prawomocne – orzekł we wtorek Sąd Okręgowy w Warszawie. Tym samym sąd oddalił apelacje obrony obu skazanych za bezprawne powołania opozycjonistów do wojska w stanie wojennym."/>
  </head>
  <body>
    <article>
      <h1>Szefowie SB prawomocnie skazani. „Powoływali bezprawnie opozycjonistów do wojska aby się nad nimi znęcać”</h1>
      <address><time datetime="2019-11-19T15:50:03+00:00">19 Nov 2019, 15:50</time> by <a rel="author" href="https://nczas.com/author/wojciech-tomaszewski/" target="_blank">Wojciech Tomaszewski</a></address>
      <p>
        <b>Kary po dwa lata więzienia dla byłych generałów SB Władysława C. i Józefa S. są prawomocne – orzekł we wtorek Sąd Okręgowy w Warszawie. Tym samym sąd oddalił apelacje obrony obu skazanych za bezprawne powołania opozycjonistów do wojska w stanie wojennym.</b>
      </p>
      <p>Wtorkowy wyrok wydany został w procesie apelacyjnym, określanym jako ostatni z procesów dotyczących działań wyższych władz PRL podczas stanu wojennego. Prawie 95-letni C. i niemal 86-letni S. nie pojawili się w sądzie na ogłoszeniu orzeczenia.</p>
      <p>Zdaniem sądu okręgowego oskarżeni dopuścili się popełnienia zbrodni przeciwko ludzkości będącej zbrodnią komunistyczną.</p>
      <p>Wyrok w I instancji zapadł przed Sądem Rejonowym dla Warszawy-Mokotowa 22 lutego ub.r. Sąd ten uznał m.in., że zamiarem oskarżonych było naruszenie podstawowych praw człowieka do tworzenia związków zawodowych, przystępowania do związków i prawa do strajku.</p>
      <p>W grudniu ub.r. apelacje dotyczące całości wyroku sądu I instancji złożyli obrońcy obu oskarżonych. Wnieśli oni o umorzenie sprawy, uniewinnienie lub przekazanie procesu ponownie do I instancji. Z kolei prokuratura IPN wniosła apelację w zakresie opisu przypisanego oskarżonym czynu. Chodzi m.in. o to, czy oskarżeni działali wspólnie i w porozumieniu ze sobą – sąd I instancji nie zakwalifikował w ten sposób działań oskarżonych, a chce tego IPN.</p>
      <p>Na przełomie 1982-83 opozycjoniści powołani na ćwiczenia wojskowe spędzili trzy zimowe miesiące na poligonie w Chełmnie. Spali w namiotach; dostali stare buty i mundury; zlecano im też różne – najczęściej nieprzydatne – zadania, jak np. kopanie i zasypywanie rowów. Według IPN, warunki były tam surowsze od tych, w jakich trzymano internowanych. Z ustaleń historyków wynika, że od 5 listopada 1982 r. do 3 lutego 1983 r. na „trzymiesięczne szkolenie wojskowe w ramach służby czynnej” trafiło około 1450 związkowców Solidarności i opozycjonistów – w tym 304 do „obozu” w Chełmnie.(PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/19/braun-ostro-o-expose-morawieckiego-jestescie-grupa-rekonstrukcyjna-historycznej-sanacji-video/"/>
        <a href="https://nczas.com/2019/11/19/szok-nawet-zandberg-to-przyznaje-budzet-utrzymuja-pracownicy-i-mali-przedsiebiorcy/"/>
        <a href="https://nczas.com/2019/11/19/lewica-przebija-pis-trzeba-wprowadzic-emeryture-maksymalna-projekt-zlozyla-magdalena-biejat/"/>
        <a href="https://nczas.com/2019/11/19/pis-rzuca-wyzwanie-konfederacji-chce-przejac-ideologie-walki-z-antykultura/"/>
        <a href="https://nczas.com/2019/11/19/slawomir-mentzen-celnie-punktuje-prawo-i-sprawiedliwosc-sa-na-lewo-od-sld-realizuja-program-partii-razem/"/>
        <a href="https://nczas.com/2019/11/19/podsumowanie-expose-premiera-mateusza-morawieckiego-przemawial-jak-rasowy-pierwszy-sekretarz-video/"/>
        <a href="https://nczas.com/2019/11/19/poslowie-od-ziobry-i-jakiego-juz-dzis-zdradza-wyborcow-pierwszy-powazny-test-dla-solidarnej-polski/"/>
        <a href="https://nczas.com/2019/11/19/konrad-berkowicz-jak-wojciech-cejrowski-posel-konfederacji-zrobil-to-w-sejmie-foto/"/>
        <a href="https://nczas.com/2019/11/19/tego-nie-dalo-sie-juz-sluchac-reakcja-janusza-korwin-mikkego-na-expose-premiera-mateusza-morawieckiego-byla-bezcenna-foto/"/>
      </related>
    </article>
  </body>
</html>